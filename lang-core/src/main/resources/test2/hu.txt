https://hu.wikipedia.org/wiki/Taylor_Swift

Taylor Alison Swift (Reading, Pennsylvania, USA, 1989. december 13. –) tízszeres
Grammy-díjas amerikai country-pop énekesnő, dalszerző és színész.

2006-ban adta ki első kislemezét Tim McGraw címmel, melyet nem sokára követett
az önmagáról elnevezett albuma, amely később többszörös platinalemez lett az
Egyesült Államokban. Az erről való Our Song dala első lett a Billboard magazin
country-dal listáján. 2008 novemberében megjelent második lemeze a Fearless,
amellyel négy Grammy-díjat nyert köztük az "Év albuma" és "Év country albuma"
címeket. A Fearless a Billboard 200 listáján tizenegyszer volt első, igaz nem
egymás után. Az album két kislemeze a Love Story és a You Belong With Me pedig
nemzetközi sikert értek el. 2009-ben pedig Swift a Billboard magazintól megkapta
az "Év előadója" címet. 2010 októberében megjelent harmadik lemeze, a Speak Now,
amiből az első héten kicsivel több, mint egymillió példányt adtak el. Az album
harmadik kislemeze a Mean a "Legjobb country felvétel" és a "Legjobb country
dal" Grammy díjakat hozta el Swiftnek. Negyedik lemeze, a Red 2012 októberében
került a boltok polcaira. Hetedik Grammy-díját Safe & Sound című dalával nyerte
a Legjobb film- és más vizuális média számára írt dal kategóriában.Ötödik
lemeze,az 1989 című albuma 2014-ben jelent meg.2016-ban három Grammy díjat nyert
köztük az"Év popalbuma" és az "Év Legjobb zene videó".

Megválasztották az év dalszerzőjének és többek között 10 Grammy, 10 American
Music Awards, 8 Country Music Association Awards, 6 Academy of Country Music
Awards és 22 BMI Awards és 1 Emmy Awards díjjal büszkélkedhet. Világszerte 20
millió lemezt és 50 millió kislemezt adott el, melyből 17,8 millió album és 47,6
millió kislemez az USA-ban kelt el. A zene mellett szívesen színészkedik.
Szerepelt a CSI: A helyszínelők című tévésorozatban, a Valentin nap című
filmben, és a The Lorax című animációs filmben. Swift támogatja a művészeti
oktatást, a gyermekek írni-olvasni tanulását, továbbá segíti a természeti
katasztrófák áldozatait és a beteg gyermekeket.

Taylor Pennsylvaniában, Reading városában született, Scott és Andrea Swift
egyetlen lányaként. Wyomissingben nevelkedett. Apja tőzsdeügynök, anyja
háztartásbeli és van egy öccse, Austin. Swift már 4. osztályban megnyert egy
országos költészeti versenyt a 3 oldal hosszú "Szörny a gardróbszekrényemben"
című verssel. A tizedik év végén dalokat kezdett írni és karaoke versenyeken,
fesztiválokon tűnt fel. Szülővárosa már ekkor támogatta őt. Tizenegy éves
korában egész nyáron át kitartó munkával megírta legelső 350 oldalas regényét,
amit azóta sem adott ki.Tizenkettő évesen írta meg első dalát a "Lucky You".

Swift 14 éves korában Nashville-be, Tennessee-be költözött, ezenkívül szerződést
írt alá az RCA Records-dzal. Swift több tapasztalt zeneíróval is dolgozott, mint
pl. Troy Verges vagy a The Warren Brothers. Kialakított egy kapcsolatot Liz
Rose-zal is. Swift látta Rose fellépését az RCA dalíró eseményen és azt
javasolta, hogy írjanak együtt. Elkezdtek találkozni minden kedd délután, iskola
után dalírás céljából. Rose erről úgy nyilatkozott, hogy "néhány a legkönnyebbek
közül, amit valaha is csináltam. Tulajdonképpen csak a szerkesztője voltam.
Arról írt, hogy mi történt az nap az iskolában. Tiszta látomásai voltak arról,
hogy mit próbál mondani. És az egyik nagy figyelemfelkeltő dolog lett." Swift
ezenkívül elkezdett felvenni demókat a producer, Nathan Chapman-nel.

Az énekesnő 2008-ban egy rövid ideig járt Joe Jonas énekes színésszel. Ő ihlette
a "Forever and Always" és a "Better Then Revenge" című dalait. 2009 végén
találkozott a Valentin nap forgatásán Taylor Lautnerrel és kapcsolatuk pár
hónapig tartott.Lautnerről szól Taylor "Back to december" dala. Jake Gyllenhaal
színésszel 2010-ben járt.Jake-ről szól Swift "We Are Never Getting Back
Togetther" dala. Pletykák összehozták a szintén zenész John Mayerrel, aki
állítólag "Dear John" és "The Story of Us" című dalát ihlette. 2012 júliusában
John F. Kennedy unokaöccsével, Conor Kennedy-vel alkotott egy párt, akivel
szeptemberben szakítottak. 2012 októberében felröppentek a pletykák, miszerint a
népszerű One Direction egyik énekesével, Harry Styles-szal randizgat, ám először
csak decemberben mutatkoztak együtt.Harry-ről szól Taylor "Style" cimű dala. A
páros 2013 januárjában szakított.

2013 és 2014 között a média kereszttüzében állt, folyamatosan kapva a
kritikákat, miszerint kihasználja a férfiakat, hogy rövid kapcsolatuk után dalt
írjon érzéseiről. Éppen ezért döntött úgy, hogy egy időre hanyagolja a
randizgatást. "Úgy döntöttem, hogy nem vagyok hajlandó megadni a médiának ezt a
fajta szórakozást. Nem akartam randizni senkivel, és lehetőséget adni arra, hogy
képek készüljenek rólunk. Nem akartam senkivel flörtölni akár csak öt percig,
mert tudtam, hogy a következő napon már azt olvashatom az interneten, hogy
együtt vagyunk. Úgy érzem, manapság, ha nyitott vagyok a szerelemre, az inkább
csak árt a karrieremnek" - nyilatkozta a 2015-ös Vogue magazin februári
számában. 2015 márciusában találkozgatni kezdett Calvin Harris DJ/producerrel,
ám 2016 márciusában reppentek fel szakításukról a hírek, melyek igaznak
bizonyultak.

Taylor jó barátnője a színésznő Emma Stone-nak, Lorde-nak, Cara Delevingne-nek,
Karlie Klossnak és a HAIM nevezetű lányegyüttes tagjainak.



https://hu.wikipedia.org/wiki/Shakira

Shakira Isabel Mebarak Ripoll (Barranquilla, Kolumbia, 1977. február 2. –)
kolumbiai énekes-dalszerző, zenész, producer, táncos és filantróp, aki a 90-es
évek közepétől az egyik legnagyobb alakja a pop-rock-latin zenének
Latin-Amerikában. A 2000-es évektől pedig a világ egyik legsikeresebb
előadóművésze. Anyanyelvén kívül folyékonyan beszél angolul, portugálul, olaszul
és egy kicsit arabul és franciául is.

2001-ben megjelent első angol nyelvű lemeze, a Laundry Service az egész világon
ismertté tette, melyből 15 millió példány talált gazdára világszerte. A BMI
szerint Shakira a legtöbb lemezt eladó kolumbiai zenész, több mint 70 millió
lemezzel. Számos zenei díjat nyert világszerte, többek között 8 Latin
Grammy-díjat, 2 Grammy-t, 15 Billboard Music Awards díjat, 5 MTV Video Music
Awards díjat, egy People's Choice Awards díjat és Golden Globe-díjra is
jelölték. Szintén ő az egyetlen dél-amerikai művész, aki első helyezéseket ért
el az amerikai, ausztrál és angol listákon.

Shakira az egyetlen közös gyermeke Nidya del Carmen Ripoll Torradónak és a
libanoni származású William Mebarak Chadidnek. 8 idősebb féltestvére van apja
előző házasságából: négy fiú (Alberto, Edward, Moises és Tonio) és négy lány
(Ana, Lucy, Patricia és Robin). Tizenöt évesen kezdett el hastáncolni.

Neve, Shakira arabul bájos nőt jelent (ez a női alakja a Shakir névnek), Shakira
azonban úgy véli, jobban illik rá a név második jelentése: hálás.

Első versét már négy éves korában megírta La Rosa De Cristal (Kristályrózsa)
címmel. Ahogy idősödött, egyre jobban izgatta az írás, míg a hetedik
születésnapjára egy írógépet kért a szüleitől. A verseket, amelyeket írt, később
dalba foglalta. Nyolc évesen, miután az egyik testvére meghalt motorbalesetben,
Shakira megírta első dalát, a Tus Gafas Oscuras-t (Sötét szemüveged). A baleset
után az apja éveken keresztül sötét szemüveget hordott, hogy eltakarja
fájdalmát. Ez adta Shakirának az ihletet a dal megírásához.

Amikor négy éves volt, az apja elvitte egy közel-keleti étterembe, ahol Shakira
először hallotta a doumbeket, azt a hagyományos dobot, amit az arabok tipikusan
a hastáncos zenéhez használnak. Shakira elkezdett az asztalon táncolni, majd az
egész étterem tapsviharban tört ki. Ekkor volt az a pillanat, amikor Shakira
elhatározta, hogy előadó szeretne lenni. Imádott énekelni, de a tanára az
iskolában nem engedte, hogy a katolikus kórusban énekeljen, mondván, hogy túl
erős a hangja. Az iskolában csak a hastáncos lányként ismerték, hiszen minden
pénteken az iskolában előadott egy hastánc számot. " Így fedeztem fel a
szenvedélyt az élő fellépésekben" - mondja Shakira.

Miután az első két lemezét helyi producerekkel készítette el, a sikerek
elmaradtak. Shakira elhatározta, hogy kezébe veszi a dolgokat és a harmadik
lemezét egyedül fogja felvenni. 1995-ben Pies descalzos címmel a boltokba került
az énekesnő harmadik lemeze, ami meghozta neki a várva várt sikert, szerte
Latin-Amerikában és Spanyolországban ismertté vált. 1996-ban a legtöbb
példányban eladott spanyol nyelvű album lett. 1997-ben, 20 éves korában
létrehozott egy jótékonysági alapítványt, melynek neve Pies Descalzos Foundation
(angolul Barefoot Foundation). Az alapítvány a kolumbiai gyermekszegénység ellen
küzd. 1998-ban megjelent negyedik stúdióalbuma, a ¿Dónde están los ladrones? már
nem csak a spanyol nyelvű országokban hódított, hanem a világ más tájain is,
különösen az USA-ban.

2001-ben megjelent első angol nyelvű lemeze, a Laundry Service az egész világon
ismertté tette, melyből 15 millió példány talált gazdára világszerte. Négy évvel
később Shakira egy dupla-albumos projektbe kezdett, 2005-ben két lemeze is
megjelent, Fijación Oral Vol. 1 és Oral Fixation Vol. 2, előbbi spanyol, utóbbi
pedig angol nyelven. Mindkét lemez milliós példányszámban kelt el, ráadásul
2006-ban megjelent dala, a Hips Don’t Lie a 2000-es évek legnagyobb
példányszámban eladott dalává vált.

Ismét négy év hiátus után 2009-ben Shakira új lemezzel jelentkezett She Wolf
címmel.

2010-ben Shakira Waka Waka című dalát 2010-es labdarúgó-világbajnokság hivatalos
indulójának választották. A dalt több mint négymillióan töltötték le hivatalosan
az internetről, ezáltal a legnagyobb példányszámban eladott
labdarúgó-világbajnokság-dal lett. A hivatalos videoklip elérte az egymilliárdos
nézettséget a YouTube-on. Shakira a harmadik előadó a világon, akinek a klipjeit
több, mint egymilliárdan nézték meg online.

Shakirának 2010-ben jelent meg kilencedik lemeze, Sale el Sol címmel. Az album
tartalmazza a Waka Waka című sláger mixelt változatát, illetve a Loca és a
Rabiosa slágereket is. Még ebben az évben elkezdi világ körüli turnéját, The Sun
Comes Out World Tour néven.

2013. március 25-én kezdődött el a The Voice nevű tehetségkutató 4. évada az
Egyesült Államokban, melyben Shakira és Usher lettek a két új zsűritag. 2014.
február 24-től a The Voice 6. évadában szintén ők voltak a zsűritagok.

2014. március 25-én jelent meg tizedik lemeze, Shakira címmel. Az albumon helyet
kap több sláger is, mint az Empire, a Can't Remember to Forget You, amelyet
Rihannával közösen készített. Shakira bemutatja a 2014-es
labdarúgó-világbajnokságra írt dalait.

2015-ben Shakira közreműködik egy duett erejéig Manával, valamint bejelenti,
hogy új albumon kezd dolgozni. Ez év nyarán bejelentik, hogy Shakira részt vesz
a Zootropolis - Állati nagy balhé filmben mint szinkronhang, valami a film
betétdalát is ő énekli. 2016 nyarán megjelenik Shakira és Carlos Vives közös
duettje, a La bicicleta. A zene sikerét nemcsak a letöltések magas száma
igazolja, hanem a két Latin Grammy-díj elnyerése is. Október végén Shakira
bemutatja új kislemezét, melynek címe Chantaje. A dalban közreműködik Maluma is.
A számból készült videoklip megdöntötte a nézettségi rekordokat.

Shakira 2009-ben létrehozott egy saját márkát, egy új illatot. Az S by Shakira
parfüm dallamos és harmonikus mint a zenéje. "Mint egy dal, a parfüm áll
különböző hangokból, amelyek megteremtik a harmóniát" - mondta Shakira a
sajtónak. A termék sikere után jön a folytatás. 2011-ben piacra dobja legújabb
illatát az S by Shakira Eau Florale for women parfümöt. "Azt akartam, hogy az
illat kifejezze a tiszta érzést és boldogságot", mondta Shakira. A következő
parfümjei: Elixir by Shakira, S by Shakira Aquamarine, majd 2013-ban megjelent
új illata, a Wild Elixir by Shakira.

Shakira 2000-től a volt argentin elnök, Fernando de la Rúa egyik fiának, Antonio
de la Rúának volt az élettársa. Shakira 2011 januárjában jelentette be, hogy ő
és Antonio még 2010 augusztusában szakítottak. Jelenlegi élettársa Gerard Piqué,
akit 2010 tavaszán ismert meg. Első gyermekük, Milan Piqué Mebarak 2013. január
22-én, második gyerekük, Sasha Piqué Mebarak 2015. január 29-én született meg
Barcelonában.



https://hu.wikipedia.org/wiki/Lucifer

Lucifer egy latin szóösszetétel a lux, lucis (fény) és fero (hozni) szavakból,
jelentése így „fényhozó”. Legelőször görög és római költők használták a Vénusz
bolygó jelzőjeként. A Vénusz bolygó héber neve, ben-shachar jelenése „a hajnal
fia”. Leggyakoribb értelmezésben Lucifer az ördög, avagy a gonosz
megtestesülése. Más néven: Azazel vagy Sátán.

Szent Jeromos, amikor a Septuaginta alapján elkészítette a latin nyelvű Bibliát
(Vulgata), ezt a szót használta a phosphoros (hajnalhozó) fordításaként, többek
között az Ézsaiás könyvében is (14:12), ahol Babilon királyára utal.
Tertullianus és Origenes elbeszéléseikben a szöveget átértelmezve adták vissza,
és a Lucifer szót tulajdonnévnek, az egyik arkangyal nevének olvasták. Lucifer
az egyik legfőbb angyal volt, aki fellázadt Isten ellen, ezért kitaszították a
mennyből; Sátánnal és az ördöggel azonosították, az őt követő angyalokat pedig a
démonokkal. Ebben a jelentésében a szót I. Gergely pápa honosította meg. Lucifer
az emberi felvilágosítást is jelképezi, minthogy a kigyó a halhatatlanság és az
isteni tudás fájáról való gyümölcs leszedésére biztatta Évat, az isteni
tilalommal szembeszállva, ami nem feltétlenül azt jelenti, hogy Isten az embert
sötétségben akarta hagyni, hanem hogy az egy isteni feladat kellett volna, hogy
maradjon.

A héber Bibliában Ézsaiás 14:12-ben a helel ben-shachar (הילל בן שחר) kifejezés
szerepel. Helel a Vénusz bolygó héber neve, ben-shachar jelentése „a hajnal
fia”. Ézsaiás minden bizonnyal egy népszerű korabeli legendára utal, ami a
hajnalcsillaghoz kötődik, és a túlzott büszkeség veszélyeire figyelmeztet (egy
hasonló történet Phaetóné a görög mitológiában).

A későbbi zsidó hagyomány sokat foglalkozik az angyalok bukásával, akiket
Samhazai és Azazel vezetett. A történetnek többféle befejezése is van; a Midrás
egyik legendájában Samhazai csillagként függve marad félúton a menny és a föld
között. Helel-Lucifer legendáját az i. e. 1. században kapcsolták össze
Sátánnal; ez megfigyelhető például az Ádám és Éva könyve vagy a szláv Énókh
könyve című apokrif iratokban. Az utóbbi szerint Sátán-Satanielt túlzott
büszkeségéért levetették a mennyből, és azóta a levegőben repül a mélység
felett.

Charles Godfrey Leland 1899-ben megjelent könyvében (Aradia, avagy a
boszorkányok evangéliuma), pozitív színben tűnik fel. Diana holdistennő
testvéreként, és a vele közösen nemzett Aradia (A boszorkányok királynője)
apjaként. Ebben a történetben Fényhozóként jelenik meg, mint nővére, a Hold és
az éjszaka ellentéteként.



https://hu.wikipedia.org/wiki/Gibralt%C3%A1r_(brit_tengerent%C3%BAli_ter%C3%BClet)

Gibraltár egy brit tengerentúli terület, városállam, mely közel fekszik az
Ibériai-félsziget legdélibb pontjához, s partjánál van a Gibraltári-szoros.
Északon Spanyolországgal határos. A terület régóta fontos terepe a Brit
Fegyveres Erőknek és a Brit Királyi Haditengerészetnek.

A terület neve ennek arab megnevezéséből, a Dzsabal Tárikból (جبل طارق – Ţāriq
hegye) származik. Ez a földrajzi alakzatra és a berber omajjád tábornokra, Tárik
ibn Zijádra utal, aki 711-ben itt partra szállva megkezdte Hispania
meghódítását.

Gibraltár szuverenitása a brit–spanyol diplomáciai kapcsolatok egyik
legfontosabb kérdése. Jelentőségét nagyrészt fekvésének köszönheti, a
Földközi-tenger „kijáratának” ellenőrzése esetenként stratégiai fontosságot
kaphat.

Gibraltár voltaképpen egy 425 m magas, 1250 m széles mészkőszirt, a
Gibraltár-szikla, talán Héraklész oszlopainak egyike. Észak és kelet felé
meredek sziklák határolják. A szárazfölddel keskeny földnyelv köti össze, amely
helyenként még az 1 km szélességet sem éri el. A nyugati oldal laposabb, itt
helyezkedik el az angolok hadi és kereskedelmi kikötője. A kis méretekre
jellemző, hogy a közúti forgalomnak szintbeli kereszteződése (!) van a
repülőtérrel – gépkocsikkal a repülőgépek számára elsőbbséget kell adni.

Gibraltár teljes egészében az európai kontinens területén van, Spanyolországtól
körülvéve, az afrikai földrésztől a Gibraltári-szoros választja el. A szoros
túlpartján, Gibraltárral szemben szintén egy idegen ellenőrzés alatt álló
terület van, Marokkóba ékelődve, a Spanyolország autonóm tartományát képező
Ceuta.

Az ókorban görögül Kalpe volt a neve. 711-ben egy arab hadvezér, Tárik ibn-Zijád
foglalta el, arab nevét (Dzsabal Tárik) is innen nyerte. 1462-ben került spanyol
uralom alá. A spanyol örökösödési háború idején, 1704-ben szerezték meg az
angolok. 1830 óta brit koronagyarmat.

A második világháború alatt fontos brit támaszpont volt a Németország elleni
harcban. A spanyolországi, fasiszta jellegű Franco-diktatúra már előzőleg
fenyegette a területet, Franco ezt az eredetileg is spanyol régiót vissza
kívánta szerezni. Az angolok tartottak attól, hogy a spanyol polgárháború
kiterjedhet Gibraltárra is. A háború után Hitler úgy tervezte, ha
Spanyolországot is sikerült a tengelyhatalmakhoz állítani, akkor az ún. Felix
hadművelet keretében a spanyol-német haderők elűzik a briteket, emellett a
spanyol hadsereget a francia és angol gyarmatok ellen vetnék be Afrikában.
Franco azonban nem bízott Hitlerben, és a németek későbbi vereségei után még
inkább indokoltnak látta a spanyol semlegességet, hogy ne váljanak az amerikai
és angol haderők célpontjává. Így Franco végül elnézte azt, hogy Gibraltár
továbbra is brit felségterület marad.

1967-ben népszavazást tartottak, amely fenntartotta a Nagy-Britanniához
tartozást. Hovatartozása máig is vitatéma Nagy-Britannia és Spanyolország
között.

2006-ban Nagy-Britannia, Spanyolország és Gibraltár képviselői Córdobában
tartott tárgyalásokon rendezték a mindennapi életet érintő, korábban megoldatlan
vitás kérdéseket.

2016-ban a Brexitről szóló népszavazás után spanyol részről ismét felvetették,
hogy igényt tartanak Gibraltárra.

Gibraltár saját pénznemmel is rendelkezik, a font sterlinghez rögzített
gibraltári fonttal.

Római katolikus 77%, anglikán 7%, muszlim 7%, zsidó 2%, egyéb 7%. Gibraltárban
önálló egyházmegye működik. A római katolikus vallás a domináns, amelynek
elsősorban spanyol, portugál és olasz hívei vannak, de sok angol is a római
katolikus vallás követője. A gibraltári angol lakosság egy része, kb. a lakosság
7%-a anglikán, ugyanennyi személy iszlám vallású. Az iszlámnak elsősorban máltai
és marokkói hívei vannak. A zsidó vallást a lakosság 2%-a követi, ami a
gibraltári zsidók vallása. A lakosság 7%-a valamilyen más vallású.

2013. május 24-én a Gibraltári labdarúgó-szövetség az UEFA teljes jogú tagja
lett.



https://hu.wikipedia.org/wiki/Feh%C3%A9roroszorsz%C3%A1g

Fehéroroszország avagy Belarusz Köztársaság (belarusz nyelven Рэспубліка
Беларусь), röviden Belarusz egy kelet-európai ország, melyet keletről
Oroszország, délről Ukrajna, nyugatról Lengyelország, északról Litvánia és
Lettország határol. Fővárosa Minszk, jelentős városai Breszt, Hrodna, Homel,
Mahiljov és Vicebszk. Területének az egyharmadát erdő borítja.

Az egyik elnevezés Belarusz Köztársaság, rövid formában Belarusz, ennek egyenes
fordítása a magyar Fehéroroszország név. A Rusz szó végső soron a Kijevi Ruszra
vezethető vissza, de mindhárom keleti szláv nyelvben használják az annak
területén létrejött későbbi szláv államokra, így Oroszországra is, amely
elnevezés maga is kapcsolatban van ezzel a szóval.

Az elnevezés kérdésének, főleg belarusz részről, politikai jelentőséget is
tulajdonítanak, mivel számukra nem kívánatos az, hogy országuk nevét
Oroszországgal bármilyen kapcsolatba hozzák. A Belarusz formát támogatja számos
belarusz polgári mozgalom, a magyar Külügyminisztérium és maga a Belarusz
Nagykövetség is.

A másik változat „Fehéroroszország”, ezt írja elő jelenleg a magyar helyesírási
szabályzat által megjelölt földrajzinév-bizottság testülete.

A második világháború után Magyarországon leginkább az orosz „Belorusszia”
elnevezés volt használatos.

Fehéroroszország alapvetően síkvidéki ország, egész területe a Kelet-európai
síkság része. Az ország középső részén húzódik végig délnyugat-északkeleti
irányban a Belorusz-hátság, amelytől délre a Poleszje erdős-mocsaras síksága,
északra pedig a Belorusz-tóhátság nevű fiatal morénavidék fekszik, melynek
átlagos magassága 180–220 m. A Belorusz-hátság több részből áll, melyek
folyóvölgyek választanak el egymástól: Volkoviszki-hátság (242 m),
Novahrudaki-hátság (Zamkova, 323 m), Kapili-hátság (243 m), Asmjani-hátság (320
m), Minszki-hátság (345 m), Orsai-hátság (264 m), Vityebszki-hátság (295 m). Az
ország legmagasabb pontja a Minszki-hátságon a Dzjarzsinszkaja, mely 345 m
magas. A Nyugati-Dvinától északra meg kell említeni a 255 m-ig emelkedő
Haradoki-hátságot. A Belorusz-tóhátság kristályos ősi alapja északkeleti
irányban egyre mélyebbre süllyed (200 m-ről 1300 m-re), több száz m vastag
változatos óidei rétegsor takarja. Az óidei kőzetek a Nyugati-Dvina völgyében
kerülnek a felszínre. A tóhátságra jellemző a hepehupás domborzat és a rengeteg
tó.

Területén húzódik a kontinentális vízválasztó vonal, mely a Belorusz-hátság
vonalát követi, majd a Pripjaty-mocsárvidékén halad át. Az ország északi és
nyugati része a Balti-tenger, déli és keleti része a Fekete-tenger
vízgyűjtőjéhez tartozik. Vízhálózata szétfutó, ezért kedvezőtlen a hajózás
számára, valamint vízenergia-készletei sem számottevőek. Legjelentősebb folyói a
Dnyeper (főbb mellékfolyók: Berezina, Druty, Szozs, Pripjaty), a Nyugati-Bug
(határfolyó Lengyelország felé), a Nyeman és a Nyugati-Dvina. A
Dnyeper-Bug-csatorna a Pripjaty és a Bug folyók összekapcsolásával a Balti- és a
Fekete-tenger között teremt kapcsolatot.

A Belorusz-tóhátságon mintegy 4 ezer tó található, melyek azonban rendkívül kis
méretűek, csupán 1/10-ük területe haladja meg az 1 km²-t. A legnagyobb ezek
közül a Naracs-tó (80 km²), mely az ország legnagyobb természetes tava. A
Braszlavi-tócsoport mintegy 30 tavat foglal magába, melyek közül a legnagyobb a
Drivjati-tó (32 km²). A nagyobb tavak közül a Lukomli- (37 km²) és az
Aszvejai-tavakat kell megemlíteni. A mesterséges tavak közül a legnagyobb a
Minszk közelében a Szviszlocs felduzzasztásával kialakított, üdülőcélokat
szolgáló Zaszlavei-víztározó (v. Minszki-tenger). Fehéroroszországban (főként a
Poleszje vidékén) hatalmas kiterjedésű mocsárvidékek találhatóak. 1980-ban az
országterület 1/5-ét borította mocsár és a szántóföldek 1/3-a is erősen vizenyős
volt. A szovjet időszakban felgyorsult a vízrendezés, összesen kb. 20 000 km²
területről vezették el a vizet és alakítottak ki rajtuk szántóföldeket.

Az ország éghajlata mérsékelt-kontinentális. A Kelet-európai síkvidék többi
részéhez képest viszonylag erős az óceáni hatás klímájában. Délnyugatról
északkelet felé haladva csökken az átlaghőmérséklet, Breszt környékén az évi
középhőmérséklet 8 °C, Vicebszknél már csak 5 °C. A vegetációs periódus hossza
délnyugaton 200-205 nap, északon 175-185 nap, délkeleten 185-195 nap. Az éves
csapadékmennyiség 550–700 mm között változik.

A mai állam területe a szláv népek őshazája, itt alakultak ki többek között azok
a keleti szláv törzsek, melyekből később az orosz, az ukrán és a belarusz nép
származott. A 9. században már kialakultak a feudális termelési viszonyok,
létrejöttek az első városok (Polack, Breszt, Vicebszk, Pinszk, Orsa). A mai
országterület egésze a 882-ben létrejött Kijevi Rusz része lett. A kijevi orosz
állam széthullásával, a 12. században kisebb fejedelemségek keletkeztek, melyek
a 13-14. században részben tatár, részben litván uralom alá kerültek.

1569-ben a litván és a lengyel fejedelemségek egyesítésével (Lublini unió) a
terület nagy része lengyel uralom alá került. A livóniai háborúban (1558–1583),
melyet a lengyel király és az orosz cár folytatott, az ország állandó harcok
helyszínévé vált, lakosságának felét elveszítette. Ez volt az első a nagy
nemzeti katasztrófák sorában. A 16. század végén itt is megjelent a reformáció,
melynek központjai Nyaszvizs, Beresztje (a mai Breszt) és Kleck voltak. A
lengyelek igyekeztek katolikus hitre téríteni a népességet, 1596-ban a breszti
zsinaton kihirdették az ukrán és a belarusz ortodox egyház csatlakozását a római
katolikus egyházhoz. A városokban a lakosság vallásos szövetségei, a
„testvértársaságok” ápolták a pravoszlávia és a cár iránti hűséget,
elősegítették a belarusz kultúra fejlődését. 1595-ben nagy parasztfelkelés tört
ki Nalivajko, Pancsoha és Szavula parasztvezérek irányításával. A 17. század
közepére a lengyel uralom annyira megerősödött, hogy már nem törhetett ki az
ukrajnaihoz hasonló parasztfelkelés. A nagy északi háború (1700–1721) újra
feldúlta az ország földjét, valamennyi városát lerombolták. Népességének
egyharmada elpusztult, a városi lakosoknak a fele.

A régi Lengyelországot a szomszédos hatalmak három felosztás során teljesen
bekebelezték. Az első felosztás során, 1772-ben az ország keleti része, majd
1795-ben az egész mai Fehéroroszország orosz uralom alá került. 1812-ben újra a
földig rombolták az országot a napóleoni háborúk során. I. Napóleon visszavonuló
hadserege a legsúlyosabb veszteségeket épp a mai Fehéroroszország területén
szenvedte el. A parasztok az erdőbe menekültek és partizánháborút folytattak a
francia megszállók ellen. A területen a cári birodalom négy kormányzóságot
(Minszk, Vicebszk, Mahiljov, Hrodna) hozott létre. A 19. század közepén a
belorusz kultúra fejlődésnek indult, a cári hatalom russzifikációja ellenére is
(1864-ben betiltották a latin abc használatát). A nyugati országrész részt vett
az 1863-as lengyel felkelésben. Az 1861 után meginduló lassú kapitalizálódás
ellenére a terület a cári birodalom legelmaradottabb részei közé tartozott,
mivel a hatalom akadályozta az iparosítást (az országot élelmiszer- és
nyersanyagszállító vidékké akarta átalakítani). Az első ipari üzemeket külföldi
befektetők létesítették (például a viszocsani lenüzemet osztrák, a pinszki
hajógyárat francia tőkés alapította). A földterület 2/3-a nagybirtokosok kezén
volt, a parasztok egy része kivándorlásra kényszerült. A 20. század elején már a
nagyobb városok (Minszk, Homel, Mahiljov, Hrodna) egyre inkább iparosodtak,
fellendült a munkásmozgalom is; 1905 januárjában 20 ezren sztrájkoltak. Az
1905-ös forradalom véres eseménye volt, amikor Minszk kormányzója 1905. november
18-án a tüntetők közé lövetett. Az első világháborúban újra harcszíntérré vált,
1915-től a nyugati országrész német megszállás alá került. 1917. november 8-án
Minszkben megalakult a szovjethatalom, majd a többi kelet-fehéroroszországi
városban is.

1918 februárjában a németek (kihasználva a breszt-litovszki béketárgyalások
félbeszakadását) támadásba mentek át és az ország keleti részének jelentős
részét is megszállták. 1918. március 25-én Minszkben kikiáltották a Belorusz
Népköztársaságot, amely német bábállam volt. 1918 decemberében a Vörös Hadsereg
támadást indított, és visszafoglalta az országot, a bábállam vezetői külföldre
menekültek (ahol ma is „működik“ az emigráns „kormányuk“). 1919. január 1-jén
Szmolenszkben kikiáltották a Belorusz Szovjet Szocialista Köztársaságot. 1919
tavaszán a lengyel csapatok megtámadták az országot és nyár végére jelentős
részét megszállták, augusztus 8-án Minszket is elfoglalták; csak a szovjetek
szeptemberi ellentámadása tudta megállítani előrenyomulásukat. A szovjet
ellentámadás 1920 áprilisában indult meg, július 11-én elfoglalták Minszket,
majd július végére az ország egész területét, a lengyelek azonban később
visszafoglalták a nyugati területeket és a rigai egyezménnyel (1921) azok (a mai
Hrodnai és Breszti terület, valamint a Minszki terület nyugati része) 18 évre
lengyel uralom alá kerültek. Nyugat-Fehéroroszországot a kialakított Nowogródek,
Wiłno, Białystok és Polesie vajdaságok között osztották fel. A lakosságot
igyekeztek ellengyelesíteni. Ennek része volt mintegy 30 ezer lengyel veterán
letelepítése éppúgy mint a belarusz nyelvű oktatás teljes megszüntetése.

1922 decemberében az ország a Szovjetunió alapító tagja lett, megkezdődött a
háborús károk helyreállítása (1926-ra befejeződött) és az iparosítás. Az első
nagy üzemek a minszki „Bolsevik“ bőrgyár, a babrujszki fakombinát, a homeli
mezőgazdasági gépgyár még 1928 előtt megkezdték a termelést. Az ország mai
keleti határai 1924-ben és 1926-ban alakultak ki: 1924-ben 57,5 ezer km²
területet (Vicebszk, Mahiljov, Orsa környékét); 1926-ban pedig Homel környékét
(15,7 ezer km² ) csatoltak Oroszországtól a Belorusz SZSZK-hoz. 1926-ra így
területe 125,5 ezer km², lakossága 5 millió fő volt. Az ötéves tervek során
(1929 után) folytatódott az iparosítás, csaknem teljesen kollektivizálták a
mezőgazdaságot. 1937 után a sztálini tömeges letartóztatások a Belorusz SZSZK-t
is sújtották, az 1980-as évek végén mintegy 30 ezer halottat találtak meg a
kurapati erdő tömegsírjaiban. A belarusz értelmiség jelentős részét kivégezték.
1939 szeptemberében a szovjetek bevonultak a nyugati országrészbe az ország
egész területe a Szovjetunióhoz került. A mai Podłasie vajdaság és Vilnius
környéke egy időre szintén a Belorusz SZSZK része lett (1939-ben területe 233,7
ezer km², majd Vilnius Litvániához csatolása után 225,7 ezer km²).

1941. június 22-én a németek támadást indítottak a Szovjetunió ellen (Barbarossa
hadművelet). Fehéroroszországban gyorsan haladtak előre, július 28-án Minszket
is elfoglalták. Breszt erődjében 4 ezer vöröskatona rekedt, akik utolsó csepp
vérükig tartották a várost, akkor is amikor a németek már az egész országot
elfoglalták (Breszt ezért 1965-ben a "hős város" címet kapta). Az ország 3 évre
német megszállás alá került, melynek során erős partizánmozgalom bontakozott ki
(az egész Szovjetunióban itt volt a legerősebb a partizántevékenység). A
megszállók erre népirtással, falvak ezreinek felégetésével reagáltak. Mintegy 2
millió embert öltek meg, 380 ezer lakost hurcoltak Németországba az
állatállomány 70%-ával és az ipari felszerelések 80%-ával együtt. Az
elpusztított falvak jelképévé a Minszki területen fekvő Hatiny vált, melynek
összes lakóját megölték. A partizántevékenység 1943 nyarán érte el csúcsát,
amikor az ország területének 2/3-át az ellenőrzésük alatt tartották és teljesen
megbénították a vasúti forgalmat. 1944. június 23-án indult meg az a szovjet
ellentámadás, mely felszabadította az országot. Június 28-án Mahiljov, július
3-án Minszk, július 28-án pedig a teljes országterület felszabadult. A
hadműveletekben a partizánok kiemelkedő szerepet játszottak. 1945-ben Białystok
és környéke visszakerült Lengyelországhoz és így kialakult a mai országterület.
Az ország háborús helytállásának elismeréseként 1945-ben felvették az ENSZ-be
is.

1945 után (különösen az 1950-es években) gyors iparosítás vette kezdetét, az
ország a Szovjetunión belül a gépiparra specializálódott, egymás után épültek
meg a nagyüzemek. Az 1970-es években a vegyipar fejlesztése került a
középpontba. A háborús létszámveszteségeket csak 1971-re sikerült pótolni.
Felgyorsult a városokba áramlás, különösen abba a 25-30 városba, melyeknek
fejlesztését a szovjet politika előtérbe helyezte. 1956-ban Kirill Mazurav lett
az ország kommunista pártjának első belarusz nemzetiségű vezetője, őt 1965-ben
Pjotr Maserav követte.

Az iparosítással együtt járt a más köztársaságokból történő bevándorlás és az
orosz nyelv széles körben történő elterjedése. Az 1986-os csernobili
atomkatasztrófa a legsúlyosabban Belorusz SZSZK-t (főként a Homeli és a
Mahiljovi területet) sújtotta (a radioaktív por 60%-a itt rakódott le). Jelentős
területről kitelepítették a lakosságot.

A rendszerváltáshoz vezető út első lépéseként 1989-ben Vilniusban megalakult az
ellenzéki Belarusz Népi Front melynek vezetőjéül Zjenon Paznyakot, a kurapati
tömegsírokat 1988-ban feltáró régészt választották. 1990 márciusában a
Legfelsőbb Tanácsi választásokon az ellenzék 26 helyett szerzett a 360-ból.
1990. július 27-én a Legfelsőbb Tanács deklarálta az állami szuverenitást és
Sztanyiszlav Suskevicset választotta elnökéül. Ekkoriban a függetlenség
kihirdetését még csak ideiglenes lépésnek tekintették, de a Szovjetunió
felbomlási folyamata eredményeként véglegesnek bizonyult.

1991. augusztus 25-én az ország nevét Belarusz Köztársaságra változtatták.
Suskevics Jelcinnel és Kravcsukkal 1991. december 8-án a Belavezsai erdőben írta
alá a Szovjetunió megszüntetéséről szóló dokumentumot. 1992 januárjában
felszabadították az árakat, az életszínvonal gyors csökkenésnek indult,
márciusban és áprilisban a szalihorszki bányászok sztrájkkal tiltakoztak romló
helyzetük miatt. 1993-ban megkezdődött a privatizáció. 1994. január 26-án
Suskevicset felmentették a Legfelső Tanács elnökségéből és ideiglenesen
Mjacseszlav Hribet nevezték ki a választásokig. Az új alkotmány 1994. március
15-én lépett érvénybe. Az 1994-es választásokat korrupcióellenes baloldali
programmal Alekszandr Lukasenko nyerte (a június 19-én tartott első fordulóban
44,8%-os, a július 10-ei második fordulóban 80%-os eredménnyel). Ellenfelei
Suskevics (9,9%), Paznyak (12,9%) és Vjacseszlav Kebics (17,3%) miniszterelnök
voltak. A gazdasági válság megfékezésére leállította a privatizációt és az
ország gazdaságát fokozatosan központi irányítás alá vonta. Intézkedései miatt a
Világbank és a Valutaalap leállította a hitelek folyósítását. Széles körű
támogatottságát az életszínvonal csökkenésének megállításával, a szovjet
rendszer szociális vívmányainak fenntartásával érte el. Ennek a politikának
eredményeként a volt szovjet tagköztársaságok közül itt a legalacsonyabb a
szegények aránya és itt a legkisebb a jövedelmi egyenlőtlenség. 1995. május
14-én tartották az ország első parlamenti választását és ezzel egy időben
referendumot, amely többek között a szovjet állami jelképek visszaállításáról,
az orosz nyelv második hivatalos nyelvvé tételéről és az elnök jogainak
kibővítéséről szólt. A résztvevők 75%-a támogatta ezeket a célokat, a parlament
képviselőit viszont csak két pótszavazással sikerült megválasztani. 1996
áprilisában a Belarusz Népi Front tüntetésekkel próbálta megdönteni Lukasenkót,
de nem járt sikerrel, vezetője, Zjenon Paznyak az USA-ba menekült. Az 1996.
november 25-én tartott újabb referendumon a résztvevők 70,5%-a megszavazta az
alkotmány módosítását, amely az elnöki jogkörök kibővítésével járt. 89 ellenzéki
parlamenti képviselőt (akik közül 70-en 1996 nyarán petíciót írtak alá az elnök
lemondására alkotmánysértés miatt) megfosztottak mandátumától, Mihail Csihir
kormányfőt is távozásra kényszerítették. 1998 áprilisában Lukasenko szerződést
írt alá az orosz-belarusz gazdasági unió létrehozásáról. 1998 nyarán, az orosz
gazdasági válság okozta krízisben számos gazdasági vezetőt tartóztattak le
szabotázs vádjával. 2000 januárjában denominálták a teljesen elértéktelenedett
rubelt, az új rubel 1000:1 arányban váltotta fel a régit. 2001 szeptemberében
Lukasenkót újraválasztották 75,6%-kal, ellenfele Vlagyimir Goncsarik volt, aki
15,6%-ot ért el. 2004 októberében ismét alkotmánymódosító referendumot
tartottak, melynek során a lakosság 77%-a támogatta, hogy Lukasenko harmadszor
is indulhasson az elnökválasztáson. A 2006. március 19-én tartott harmadik
elnökválasztáson Lukasenko 82,6%-ot ért el, a három ellenzéki jelölt gyengén
szerepelt: Alekszandr Milinkevics 6%-ot, Szergej Gajdukevics 3,5%-ot, Alekszandr
Kozulin 2,3%-ot ért el. Az ellenzékiek számos tüntetést tartottak Minszkben az
eredmény ellen tiltakozva és számos külföldi kormány (elsősorban az amerikai,
amely az országot „Európa utolsó diktatúrája“-ként tartja számon) csalással
vádolta az elnököt. Az ellenzék vezetőit számos tüntetővel együtt
letartóztatták, Kozulint ötévi börtönbüntetésre ítélték.

2006 áprilisában a Gazprom bejelentette a Belarusz Köztársaságnak szállított gáz
árának háromszorosára emelését; emögött elemzők szerint az orosz érdekek (a
Beltranszgaz állami vállalat privatizációjának elérése és az orosz-belarusz unió
megvalósítása) érvényre juttatása áll.

2011. szeptember 16-án elnöki rendeletben eltörölték a téli időszámítást, pár
nappal Ukrajna előtt, így a Greenwichi időzónához képest +3 óra a hivatalos
időzóna.

Államforma: elnöki köztársaság. Az állam poszt-szovjet alkotmányát 1994-ben
fogadták el és az 1996-os, majd a 2004-es referendummal módosították (ezek az
elnök jogköreinek kibővítéséről és újraválaszthatóságáról szóltak). Ma az ország
elnöki köztársaság, az elnököt közvetlenül választják 5 éves időszakra. Az elnök
nevezi ki a Minisztertanácsot és annak vezetőjét, a miniszterelnököt. Az
eredetileg egykamarás törvényhozást (Legfelső Szovjet, 260 fő) 1996-ban
kétkamarássá alakították át. Alsóháza, a Képviselőház (Palata Predsztavityelej)
110 tagú, mandátuma 4 évre szól és a lakosság választja egyéni kerületekből, a
felsőház, a Köztársasági Tanács, mely 64 tagú (8 tagját az elnök jelöli ki, a
többi hely az egyes területek és Minszk képviselőié). Az alsóház hozza a
törvényeket, a felsőház feladata ezek szentesítése.

Az utolsó képviselőházi választások 2004 októberében voltak. Az alsóház 98 tagja
pártonkívüli (akik az elnököt támogatják), a többiek az elnököt támogató pártok
képviselői:

Az ország a volt szovjet tagköztársaságok többségéhez hasonlóan területekre
(oblaszty, вобласьц) oszlik. Miután 1944-ben kialakult az ország mai területe,
1954-ig 12 területre oszlott. 1954-ben a Baranovicsi, Bobrujszki, Pinszki,
Poleszjei és Polocki területek megszüntetésével számuk 8-ra csökkent. A mai
rendszert 1960-ban alakították ki, amikor a Mologyecsnói területet megszüntették
és 2 (Begomli, Gluszki) járást elcsatoltak a Minszki területtől. Az így
létrejött közigazgatási rendszer a szomszédos orosz és ukrán területekhez képest
nagyméretű közigazgatási egységekből áll. 1993-ban Minszk külön közigazgatási
egységgé vált.

A járások száma 118, a nagyvárosi kerületek száma 24 (valamennyi területi
székhely és Bobrujszk kerületekre oszlik). A járási és a területi tanácsot
(rajszovjet, oblszovjet) a lakosság választja, míg a közigazgatási vezetőséget
(adminisztracija) az elnök jelöli. 2005-ben 111 város (gorod), 97 városi
település (poszelok gorodszkogo tyipa) és 1388 község (szelszovjet) volt az
országban. A községek általában 10-nél is több falut igazgatnak, mivel az
országban rendkívül elaprózott a településszerkezet (1980-ban mintegy 27 ezer
falu), az átlagos falu lakossága 70 fő.

Az ország népessége 2005-ben 9,755 millió fő volt, ez a szám 2013 év végére
9,467 millióra csökkent. Az ország népességének jelentős részét elveszítette a
második világháborúban, az 1941-ben 10 milliós lakosságból 1945-re alig 6,3
millió maradt. A harci cselekményeken kívül az evakuáció, a kitelepítések és a
sztálini terror is tizedelte a lakosságot, amely ezt a demográfiai katasztrófát
a mai napig képtelen kiheverni. 1945 után a népesség száma folyamatosan
növekedett, 1990-ben elérte a 10,3 millió főt, azóta csökken. A népsűrűség 49
fő/km², amivel az ország Európa ritkán benépesült részei közé tartozik.

A szovjet időszakban igen gyors volt a népesség városokba áramlása, 1959-ben a
lakosság 31%-a élt városokban és városi jellegű településeken, 1979-ben 55%-a,
2001-ben pedig már 69%-a.

Az állam legnépesebb (és egyre növekvő lakosságú) városa a Budapestnél kevéssel
népesebb főváros, Minszk. A nagyvárosok közül a területi székhelyek körülbelül
azonos nagyságrendűek (300-500 ezer lakos). A kisebb nagyvárosok közül
Baranovicsit, Bariszavot, Pinszket és Orsát kell megemlíteni. A 100 ezren felüli
városok közé az ezredforduló után zárkózott fel a dinamikusan növekvő népességű
két vegyipari központ, Navapolack és Szalihorszk.

Az 1999-es népszámlálás szerint a lakosság 81,2%-a belarusz; 11,4%-a orosz
(főleg a nagyvárosokban); 3,9%-a lengyel (főként a Hrodnai területen élnek, ahol
a lakosság 1/4-ét alkotják); 2,4%-a ukrán (főként a Homeli területen). 1989-ben
a lakosság 1,1%-a volt zsidó. Jelentős számú belarusz népesség él (1989-es
adatok) Oroszországban (1,2 millió), Ukrajnában (440 ezer), Kazahsztánban (180
ezer), Lengyelországban (165 ezer) és Lettországban (120 ezer).

A lakosság túlnyomó többsége (9/10-e) anyanyelvi szinten beszéli az oroszt,
amelyet 1995-ben második hivatalos nyelvvé nyilvánítottak. A belarusz nyelvet
egyedüli nyelvként már csak falun használják. Elszórtan beszélik még a lengyelt
és az ukránt.

A hívő lakosság többsége ortodox vallású, de kis látszámban vannak római
katolikusok és egyéb vallású emberek is (protestáns, zsidó, muzulmán).

A piacgazdaságra pontosabban a köztársaság elnökének megfogalmazásában a piaci
szocializmusra való áttérés hivatalosan ugyan 1995-ben megkezdődött, de mindez a
mai napig minimális eredményt hozott. Sőt, a magántulajdon állami irányításával,
az árak állami szabályozásával, s a legnagyobb vállalatok állami kézben való
tartásával az állam gazdaságirányító szerepe szinte kizárólagossá vált.
Oroszország gazdasági dominanciájának köszönhetően az ország még napjainkban is
a világgazdaságtól elszigetelten fejlődik.

2005-ben az ország GDP-je vásárlóerő-paritáson számolva 79,1 milliárd amerikai
dollár volt, az egy főre jutó GDP értéke 7700 dollár. A GDP 2005-ben 8%-kal
nőtt. A GDP megoszlása 2005-ben: mezőgazdaság 8,9%, ipar 26,8%, szolgáltatás
64,3%. 2005-ben az export értéke 16,14 milliárd dollár, az importé 16,94
milliárd dollár volt. 2004-ben az export 47%-a Oroszországba irányul, de
jelentős export-partnerek még Nagy-Britannia (8,3%), Hollandia (6,7%) és
Lengyelország (5,3%). Az import 68,2%-a Oroszországból érkezik, fontos partnerei
még Németország (6,6%) és Ukrajna (3,3%) követ. A fő kiviteli cikkek az egykori
Szovjetunió piacára épülő gépgyártási termékek, különösen szerszámgépek és a
mezőgazdasági gépgyártás termékei. A behozatalt az energiahordozók és az ipari
nyersanyagok dominálják. Az infláció 2005-ben 8% volt. A munkanélküliség az
állam teljes foglalkoztatottságra törekvő politikájának köszönhetően igen
alacsony (2005-ben 1,6%), ez azonban alulfoglalkoztatottsággal és "kapun belüli
munkanélküliséggel" jár együtt.

2015. januárjában a fehérorosz jegybank a korábbi 20 százalékról 25 százalékra
emelte a fehérorosz jegybanki alapkamatot.

A mezőgazdaság viszonylag jelentős szerepet tölt az ország életében. A szovjet
időszakban az ágazat gyors fejlődését a mocsarak lecsapolása is elősegítette.
1986-ban a csernobili katasztrófa súlyosan visszavetette ezt a fejlődést, mivel
főként kedvező adottságú területek váltak művelésre alkalmatlanná. A
függetlenség kikiáltása után megjelent a magántulajdonú mezőgazdasági termelés,
mely 1993-ban már a mezőgazdasági termelés értékének 37%-át adta. 1993-ban a
foglalkoztatottak 20%-a dolgozott az ágazatban. 1994 óta az állam ismét
meghatározza a mezőgazdasági felvásárlási ágakat és a nagygazdaságok és a
kolhozok szerepe ismét megerősödött. 2001-ben előbbiek a mezőgazdasági terület
88%-át művelték meg. Az 1992–1994 között létrejött magángazdaságok fontos
szerepet töltenek be a tej- és hústermelésben (annak mintegy 30%-át adják). A
csernobili katasztrófa előtt az országterület 30%-a szántó, 18%-a legelő volt.

Az ország mezőgazdaságára az állattenyésztés túlsúlya jellemző. Ezen belül
kiemelkedik a főként fekete-fehér fajtákat tartó szarvasmarhatartás (1987-ben
7,5 millió; 2000-ben 4,3 millió db.). A sertéstenyésztés (1987-ben 5,1 millió;
2000-ben 3,6 millió db) a hústermelés szempontjából a legfontosabb. Az egykor
nagy jelentőségű juhtenyésztés (1941-ben 2,5 millió; 1980-ban 500 ezer) szinte
teljesen megszűnt; 2000-ben 92 ezer darab volt az állomány, amelynek 90%-át
magángazdálkodók tartották, hasonlóan a csekély (58 ezer) kecskeállományhoz. A
lovak száma (221 ezer) egyedüliként növekedett a rendszerváltás óta. A
szarvasmarha-tenyésztés főként a déli és nyugati (gazdag legelőkkel rendelkező);
a sertés, juh és szárnyas tartás pedig a középső és északi (szántóföldi
műveléssel jellemezhető) országrészben jelentős. A baromfiállomány 2000-ben 30
millió volt, amelynek 1/3-át a magánszektor birtokolta. A tej- (5,9-ről 4,3
millió t-ra) és hústermelés (950 ezerről 639 ezer t-ra) jelentősen csökkent
1992–2001 között.

Legjelentősebb az északi területeken termesztett árpa (1990-ben 1,03 millió,
1999-ben 811 ezer t) és az őszi rozs (1990-ben 917 ezer, 1999-ben 641 ezer t)
termesztése. 1980-ban még a rozs volt a jelentősebb, de a csernobili katasztrófa
főként a rozs termőterületeit sújtotta. A déli termőterületeken elterjedt a
hajdina és a köles. A burgonya egyike a legfontosabb termesztett növényeknek,
főként a homokos termőterületeken termelik. Az évi termelés 650-700 ezer t körül
változik (1999-ben 661 ezer t). A Szovjetunión belül Közép-Fehéroroszországban
volt a legmagasabb a burgonya aránya a vetésterületből (15%). A
zöldségtermesztés (1999-ben 93 ezer t) leginkább Minszk környékén fejlett
(városellátó kolhozok), a gyümölcstermesztés főként az almára korlátozódik. Az
ipari növények közül a len a legfontosabb, bár termelése 1990–1999 között a
felére csökkent (1999-ben 75 ezer t).

Az ország területének 35%-át borítja erdő, legnagyobb az erdősültség a
Poleszjén. Az ország a vegyeserdők zónájába tartozik, de faállományának túlnyomó
része tűlevelű. A fakitermelésen (az 1990-es évek elején 6,5 millió m³/év) kívül
az erdei gyümölcsök gyűjtése és a gombászat (1986 óta visszaesett), valamint a
méhészkedés is nagy jelentőségű.

Az ország viszonylag szegény ásványkincsekben, 1941 előtt csupán a (főként a
Pripjaty-vidéken található) bőséges tőzegkészleteket termelték ki. 1941-ben
devon időszaki rétegekben az akkori Szovjetunió második legnagyobb kősó (560
milliárd t) és kálisó (35 milliárd t) készletére bukkantak Davidovkánál (Homeli
terület). A sótartó rétegek mintegy 20 ezer km²-nyi területen és 250–600 m
vastagságban ismeretesek, a kitermelés a Minszki terület déli részén folyik. Az
ország első kőolajkútját 1953-ban nyitották meg Jelszk környékén, majd az
1950-es-1960-as években a Homeli terület devon üledékeiben számos olajtelepet
tártak fel (Recsica 1964, Osztaskovicsi és Szvetlogorszk 1965). Viszonylag
gazdag építőipari alapanyagokban, melyek közül a márvány (a Breszti terület
keleti részén) külön említést érdemel.

A legjelentősebb ásványi kincsek a felső devon káli- és kősótelepek Sztarobin és
Szalihorszk környékén. A volt Szovjetunió 2. legjelentősebb kálisókészleteit
1941-ben fedezték fel, a legfontosabb lelőhely, Sztarobin 1949 óta működik.
1963-ban kezdték el a mélyműveléses termelést, a becsült kősókészlet 22 milliárd
t., a kálisókészlet 4 milliárd t.

A kőolajkitermelés 1953-ban kezdődött meg a Homeli területen, devon időszaki
kőzetekben, 1965-ben gyorsult fel a recsicai lelőhely művelésének megkezdésével.
A kitermelés maximumát 1975-ben érte el 7,95 millió tonnával, azóta csökken.
1997 óta nagyjából azonos szinten van (1,8 millió t/év, 36 ezer hordó/nap), ami
az 1/10-ét teszi ki az Oroszországból importált kőolajnak. A főbb lelőhelyek a
következők: Osztaskovicsi, Recsica, Visanszkoje, Tiskovszkoje.

Energetikai szempontból nagy a jelentősége a tőzegkitermelésnek, melyet elősegít
az itteni tőzeg jó minősége és tömeges kifejlődése. 1994 az ország 37
tőzegfeldolgozó üzeme 2 millió tonna tőzegbrikettet állított elő. A
mészkőkitermelés központja Vicebszk, ahol hatalmas mészkőőrlő üzemeket is
létesítettek. Jelentős az agyag-, tűzálló agyag, üveg- és öntödei homok, a
márga- és agyagkitermelés. Mikasevicsi és Zsitkavicsi környékén nagy gránit- és
kaolinkészletek találhatóak.

A szovjet időszakban a nyersanyagokban szegény ország importált nyersanyagot
feldolgozó gépgyártásra szakosodott, amely önmagában a termelési érték 40%-át
adta. Az iparosítás az 1950-es években gyorsult fel, amikor egymás után
telepítették a nagyüzemeket, melyhez a műszaki felsőoktatás hátterét is
megteremtették. Az ipar mintegy 4/5-e ma is állami kézben van.

A teherautógyártást három nagyüzem képviseli: az 1947-ben üzembe helyezett
minszki (MAZ), az 1958-ban felavatott zsodzinai (BELAZ) és az 1965-ben
termelésbe lépett mahiljovi (MoAZ). A meliorációs gépgyárból kifejlesztett
zsodzinai üzemben készültek a Szovjetnió legnagyobb teherbírású dömperei (1990
óta már 280 tonnás teherbírású dömpereket is készítenek).

A mahiljovi üzemben az építőipar számára gyártanak vontatókat és teherautókat. A
minszki gyárban nyergesvontatókat, autóbuszokat (1992 óta) és trolibuszokat is
gyártanak. Világszerte ismertek a belarusz mezőgazdasági gépgyártás termékei. Az
iparág zászlóshajója a minszki traktorgyár (MTZ), melyet 1946-ban alapítottak,
1953-ban készült el az első traktor és 1999-ben a FÁK traktorainak 58%-a itt
készült. 1995-ben a belarusz ipari termelés csaknem fele a traktorgyártásból
származott és országszerte számos kooperáló üzeme működik (Szmarhony, Vicebszk,
Lepel, Szmaljavicsi, Hojnyiki, Narovlja stb.). A traktormotorok szintén
Minszkben készülnek. Az autó és traktoripar igényeit szolgálják ki a minszki és
homeli golyóscsapágygyárak, a homeli öntöde, a minszki rugó- és fűtőtestgyár, a
hrodnai autóaggregát-gyár, a bariszavi szivattyúgyár és a zsodzinai
transzformátorgyár. Lidában burgonya- és répabetakarító-gépeket, Homelben silózó
kombájnokat gyártanak. Babrujszkban lencséplőgépek előállítása folyik. Az
autógyárak, a minszki traktorgyár, valamint a gomeli mezőgazdasági gépgyár saját
öntödével rendelkezik. A mezőgazdasági gépek alkatrészeinek előállítására is
számos üzemet létesítettek, ilyen a minszki, a babrujszki és a vicebszki
traktoralkatrész-gyár, a homeli önindítógyár, a breszti fényforrásgyár és a
boriszavi autó- és traktor villamosalkatrészgyár.

A szerszámgépgyártás fő profilja a kis méretű, fémforgácsoló szerszámgépek
készítése. A minszki automata megmunkáló gépsorok gyára a volt Szovjetunió 2.
legnagyobb ilyen üzeme. Vityebszkben fogaskerék-megmunkáló gépeket állítanak
elő, Pinszkben pedig az automata gépsorokat előállító üzemek számára készülnek
alkatrészek. Szerszámgépgyárak Maladzecsna, Homel, Orsa, Baranavicsi városokban
is üzemelnek. Az elektrotechnika fő üzemei a minszki elektrotechnikai gépgyár és
erősáramú berendezések gyára, a maziri kábelgyár és a mahiljovi
villanymotorgyár. Minszkben és Vicebszkben televíziógyártás, Minszkben rádió- és
fényképezőgépgyártás is folyik és a volt Szovjetunió egyik legnagyobb óragyára
is itt működik.

A vegyipar részben importált kőolajat és földgázt, részben a belarusz
kálisókészleteket dolgozza fel. Szalihorszk hatalmas káliműtrágyagyára a szovjet
termelés ½-ét állította elő az 1970-es években. A vegyipar különösen az 1970-es
években fejlődött gyorsan, ekkor létesült a maziri és a polacki kőolajfinomító,
a hrodnai nitrogén- és a homeli szuperfoszfát-műtrágyagyár, a babrujszki
gumiköpenygyár, a mahiljovi, navapolacki, szvetlahorszki és hrodnai
műszálgyárak. A vegyipar legjelentősebb ága a műszálgyártás és a hőre lágyuló
műanyagtermelés.

Az építőanyag-ipart három cementgyár (Kricsav, Vavkaviszk, Rossz) és hét
üveggyár (jelentősebbek: Polack, Bjarozavka, Kaszcjukovka, kisebbek: Hlusa,
Jelizovo, Bariszav, Hrodna) képviseli. A polacki üveggyapotgyár a volt
Szovjetunió egyik legnagyobb ilyen üzeme. A fafeldolgozás főként a nagy
erdőterületek és a közlekedési útvonalak találkozásánál jelentős (Babrujszk,
Bariszav, Rahacsov, Recsica, Mazir). A gyufaipar központja Homel. Dobrusban és
Szvetlahorszkban cellulóz- és papírgyártás, Albertinben, Sklovban és
Csasnyikiben papírgyártás folyik, a hidrolízis ipar központja Babrujszk.

Az állam energiagazdasága szinte teljes mértékben az importált orosz földgázra
és kőolajra támaszkodik. Az országon keresztülhaladó kőolaj- és
földgázvezetékeken a világpiaci árnál jóval alacsonyabb áron érkezik az orosz
kőolaj, melyet 2 hőerőműben (Navapolack 22 millió és Mazir 18 millió tonnás
kapacitással) finomítanak.

A Belarusz Köztársaságnak 1994-ben 22 hőerőműve volt, összesen 7033 MW beépített
kapacitással. a villamosenergia-termelés 1990-ben 39,5 md kWh volt, ami 1995-re
23,4 md kWh-ra csökkent, azóta viszonylag stabil (2003-ban 25,1 md kWh). A
szmolenszki (és korábban az ignalinai) atomerőműből érkezik energiaimport. A
legnagyobb hőerőművek Lukoml, Bjaroza, Szmaljavicsi városokban működnek, a
kisebbek közül az orsa-arehavszkit és a zsabinkait kell megemlíteni.

A 9 vízierőmű (például Csihirin) energiatermelése jelentéktelen. A szovjet
időszakban tervezték ide is atomerőmű építését, de ez nem valósult meg (bár az
ország határaihoz közel 3 atomerőmű – ignalinai, szmolenszki, csernobili – is
felépült).

A szovjet időszakban kitűnő oktatási rendszert építettek ki az országban,
napjainkban 3 állami egyetem működik és különösen az ipari felsőfokú oktatás
fejlett. A legjelentősebb a minszki Belarusz Állami Egyetem (BGO), melyet
1921-ben alapítottak. 1919-ben a lakosság 70%-a analfabéta volt, napjainkban
100%-os az írástudók aránya. Az oktatási rendszer a szovjet időkben főként orosz
nyelvű volt és napjainkban ismét visszaszorul a belarusz nyelv szerepe. A HDI
(humán fejlettség) értéke (0,786 2003-ban) Oroszország és a balti országok után
itt a legmagasabb a volt Szovjetunióban. A Tudományos Akadémiát intézetként
1922-ben alapították és 1929-ben alakult akadémiává.

Az országon az EuroVelo nemzetközi kerékpárhálózatból csak egy útvonal halad
keresztül, az EV2, vagyis a Capitals Route. Az ír Galwayből indul, az Egyesült
Királyságon, Hollandián, Németországon és Lengyelországon halad keresztül,
ezekből Írország és az Egyesült Királyság, illetve az Egyesült Királyság és
Hollandia között van vízi átkelés. Az útvonal lényege, hogy nevéhez híven az
általa érintett országokban igyekszik bemenni a fővárosokba is, ahogy ezt
Minszkben is tenni fogja. Egyelőre azonban az országban egy-egy hosszabb szakasz
nem kivitelezett, illetve tervezett, amely szakaszokat a főváros választ el
egymástól. Az EV2 nyomvonalának vége az oroszországi Moszkvában van.



https://hu.wikipedia.org/wiki/A_f%C3%BCggetlens%C3%A9g_napja_(film)

A függetlenség napja (Independence Day) egy 1996-ban bemutatott amerikai
akciófilm, melynek főszereplői Will Smith, Bill Pullman és Jeff Goldblum.

Július 2. - Amerika nagyvárosai felett hatalmas méretű idegen űrhajók jelennek
meg. Senki nem tudja, honnan jöttek és milyen céllal, így az emberek menekülni
kezdenek. David Levinson, egy kábeltelevíziós cég alkalmazottja a műholdak
segítségével befog egy jelet az űrhajókról, mely elkezd visszafelé számolni.
Mivel Dave úgy gondolja, az idő lejártakor az idegenek támadni fognak, apjával a
Fehér Házba megy, hogy figyelmeztesse az elnököt, így azt kislányával és
Davidékkel együtt kimenekítik repülőgépen. Dave újra találkozik ex-feleségével,
aki jelenleg az elnök mellett dolgozik. A határidő lejártakor az idegen űrhajók
valóban támadni kezdenek, csapásukkal így romba döntik Washingtont, New Yorkot
és egész Los Angelest, ahol a First Lady is tartózkodik.

Július 3. - Másnap az Amerikai Légierő ellentámadásra készül, ám az akció
kudarcba fúl: az idegen űrhajókra mért csapások azok pajzsának köszönhetően
sikertelenek, ráadásul a kisebb harci űrhajóik sorra megsemmisítik a
vadászgépeket. Az ütközetben minden amerikai gép megsemmisül, csupán Steven
Hiller kapitány éli túl, akinek sikerül elfognia egy élő - általa leütött -
idegent. Ez idő alatt Hiller barátnője, Jasmine és annak fia néhány túlélővel
együtt Los Angeles romjai közt rátalálnak a First Lady-re, aki nagyon rossz
állapotban van. Az elnököt biztonságos helyre, az 51-es körzetbe szállítják,
ahol meglepő dologba avatják be Davidékkel együtt: Okun professzor megmutatja
nekik az 1947-ben Roswellnél lezuhant - még működő - űrhajót és az ufók testeit,
melyekkel állítása szerint hosszú ideje kísérleteznek. Időközben a First Lady-t
és Jasmine-ékat is a támaszpontra szállítják, Hillert pedig egy konvoj veszi
fel, és az idegen testtel a bázisra viszik. Míg a First Lady meghal, Okun
professzort és néhány tudóst megöli a kísérleti alanyként használt idegen, vele
végül néhány testőr és katona végez. Az elnök kirúgja védelmi miniszterét.

Július 4. - David rájön, hogy az idegen űrhajókat meg tudják semmisíteni, ha az
űrben lévő főhajóba számítógépes vírust tudnának juttatni. Míg az amerikaiak
összehívják az összes ország légierejét, Steven és Jasmine összeházasodnak, és
David is újra összejön volt feleségével. A két férfi magára vállalja, hogy a
támaszponton lévő siklóval végrehajtják az akciót, időközben azonban kiderül,
hogy egy űrhajó tart a bázis fölé, hogy végleg megsemmisítse azt. Az elnök
beszédet mond a pilótáknak, majd ő is velük tart a harcba. Mialatt David és
Hiller sikeresen megfertőzik és felrobbantják a főűrhajót, majd visszatérnek,
egy Russell Casse nevű pilóta öngyilkos akciót hajt végre, ezzel pedig
megsemmisíti a bázist fenyegető hajót. A férfit hősnek kiáltják ki, később pedig
a világ összes tájáról üzenetek jönnek, hogy sikerült elpusztítani az
idegeneket…



https://hu.wikipedia.org/wiki/Wimbledoni_teniszbajnoks%C3%A1g

A wimbledoni tenisztorna (hivatalos nevén: The Championships), a legrégebbi és a
legtöbb hagyománnyal bíró teniszverseny a világon. Az évente megrendezett négy
legrangosabb teniszverseny, a Grand Slam-tornák egyike, és történelme, valamint
nagy hagyományai miatt ezek közül is Wimbledon a leghíresebb és sokak szerint a
legkiemelkedőbb.

A wimbledoni tenisztornát minden évben nyár elején, június-július hónapban
rendezik meg füves pályán, az All England Lawn Tennis and Croquet Clubban,
Angliában. A négy Grand Slam-torna közül ezt az egyet játsszák füves borításon.

Wimbledon minden évben a harmadik Grand Slam-torna (Australian Open: januárban,
Roland Garros: május végén, US Open: szeptemberben van). A torna két hétig tart,
de az esős angliai időjárás miatt sokszor hosszabb-rövidebb időre fel kell
függeszteni vagy el kell halasztani a meccseket. 2009-ben fejeződött be, és
azóta működik a centerpályán a behúzható tető, amely 10 perc alatt záródik be.

Mint minden Grand Slam-tornán, itt is több versenyt rendeznek meg egyidejűleg: a
legnagyobb figyelmet az egyéni versenyek (női egyes, férfi egyes) kapják, de
játszanak női, férfi és vegyes párost is. A vegyes páros kivételével az összes
versenyszámot megrendezik a junior versenyzők számára is. Speciális meghívásos
versenyek a 35 és 45 év fölötti férfi páros, illetve a 35 év feletti női páros
tornák, valamint minden évben rendeznek kerekesszékes bajnokságot is.
Érdekesség, hogy a torna hagyományainak megfelelően a versenyzők csak fehérben
léphetnek pályára.

Az első wimbledoni bajnokságot 1877-ben rendezték az All England Lawn Tennis and
Croquet Club (röviden: All England Club) felügyelete alatt. Ekkor még csak férfi
egyes versenyt rendeztek. Az All England Club először 1884-ben rendezett női
egyéni és férfi páros versenyt. A női és a vegyes páros versenyeket 1913-ban
vezették be. A bajnokság 1922-ben költözött jelenlegi helyére. 1921-ig az előző
év nyertese ugyanabban a versenyszámban bye-jal automatikusan továbbjutott a
második körbe (tehát nem kellett első körös meccset játszaniuk). Ez alól kivétel
volt a női páros és a vegyes páros versenyszám. Ez azonban ahhoz vezetett, hogy
sokan könnyedén megvédték előző évi címüket, hiszen sokkal többet pihenhettek,
mint a többi játékos, akik kezdettől fogva játszottak. Ezért 1922-ben eltörölték
ezt a szabályt, és azóta a címvédők is játszanak az első körtől kezdve.

A torna minden évben a június 20. és június 26. közé eső hétfőn (hat héttel az
első augusztusi hétfő előtt), két héttel a Queen's Club Championships vagy a
Németországban megrendezett halle-i Gerry Weber Open után kezdődik. A két
felkészítő tornát füves pályán játsszák. Wimbledon két hétig tart, a fő
versenyszámok rendszerint kitöltik mind a két hetet, míg a junior és a
meghívásos versenyek főleg a második héten zajlanak. Hagyományosan nincs meccs a
két hét közötti vasárnapon („Middle Sunday”). Az eső és a csúszások miatt
azonban három évben is (1991, 1997, 2004) kénytelenek voltak megszegni ezt a
hagyományt a torna rendezői. Szintén hagyomány, hogy az első mérkőzést - a még
ki nem kopott füvön - a férfi címvédő játssza.

Az egyéni versenyeken 128 teniszező, a női és férfi páros versenyeken 64 pár, a
vegyes pároson 48 pár indulhat. A teniszezők a hivatalos világranglistán
betöltött helyük alapján kerülhetnek be az eseményre, de figyelembe veszik a
teniszezők füves tornákon elért korábbi eredményeit is. Egy erre a célra
létrehozott társaság és a torna szervezője bírálják el a jelentkezéseket, és
döntik el, melyik játékosok jutnak azonnal főtáblára (kiemeltként vagy nem
kiemeltként). A társaság megajánlhat wild card-ot olyan játékosoknak is, akik
világranglista-helyezésük alapján nem vehetnének részt a versenyen. Wild cardot
olyan játékosok kaphatnak, akik a korábbi években jó eredményeket értek el, vagy
akik részvételükkel felkeltik a közönség érdeklődését. Azok a játékosok vagy
párosok, akik nem kapnak wild cardot, és nincs elég magas
világranglista-helyezésük ahhoz, hogy azonnal főtáblára kerüljenek,
kvalifikáción vesznek részt. Az egyéni kvalifikációk általában háromkörösek, a
párosok kvalifikációja azonban csak egy körből áll. (Még soha nem nyert olyan
játékos, aki kvalifikációs körökből jutott főtáblára.) A junior versenyzők a
junior világranglista alapján vagy kvalifikációs körök után vehetnek részt a
tornán. A bizottság dönti el, kik kapnak meghívást a meghívásos versenyekre.

A füves borításon a labda nagyon felgyorsul, és csak alacsonyra pattan fel. Ez
kedvez a szerva-röpte játékosoknak (például Rod Laver, Pete Sampras). A füvön
évekig verhetetlen Roger Federer szintén kiválóan röptézik, de az ő játéka
elsősorban all-court játék, tehát lefedi az egész pályát.

Wimbledonban 19 teniszpályán folynak a versenyek. A centerpályát (Centre Court)
csak a wimbledoni tenisztorna két hetében használják, de a többi pálya néha
otthont ad más sporteseményeknek is az év során. 2012-ben azonban a londoni
olimpiai játékok alkalmából az összes pályát megnyitották teniszmeccsek számára.

A centerpálya 1922-ben nyílt meg, amikor az All England Lawn Tennis and Croquet
Club a jelenlegi helyére, a Church Roadra költözött. Körülbelül 15000 ember fér
be a stadionba. A lelátó déli oldalán található a Royal Box, ahol a királyi
család egyes tagjai vagy más méltóságok foglalnak helyet. A korai körökben a
centerpályán az első helyeken kiemelt játékosok játszanak, később pedig a fő
versenyszámok elődöntőit és döntőit mind itt játsszák. 2009-ben állt először
rendelkezésre a centerpálya mozgatható tetőszerkezete, amelynek behúzása 8-10
percig tart, s 20-30 percet vesz igénybe, amíg a szellőztetőberendezés
biztosítja a megfelelő páratartalmat a zárt térben. Az első mérkőzésre, amelyet
részben tető alatt játszottak le, 2009. június 29-én Amélie Mauresmo és Gyinara
Szafina között került sor. Ugyanezen a napon volt látható az első olyan
mérkőzés, amelyet teljes egészében zárt tető alatt vívtak meg: Andy Murray 3 óra
56 perc alatt győzte le öt szettben a svájci Stanislas Wawrinkát a negyedik
fordulóban.

A második legfontosabb pálya a No. 1. Court. A jelenlegi pálya 1997-ben épült,
és kb. 11000 néző fér el a lelátókon (a korábbi stadion befogadóképessége túl
kicsi volt). A harmadik legnagyobb pálya az ún. „bajnokok temetője”. Az
elnevezést azért kapta, mert sok korábbi bajnok búcsúzott ezen a pályán a korai
körökben (például John McEnroe, Boris Becker, Pete Sampras, Serena Williams). A
pályákon kívül van egy hatalmas kivetítő, ahol a szurkolók követhetik a
meccseket (Henman Hill).

Wimbledon hagyományos színei a sötétzöld és a lila. Az All England Club előírja
a játékosoknak, hogy szinte teljesen fehér ruhát viseljenek. Ez volt az ok, ami
miatt a fiatal Andre Agassi bojkottálta a tornát az 1990-es években. Semelyik
másik Grand Slam-torna nem írja elő ilyen szigorúan a játékosok viseletét. A
wimbledoni tenisztornát hagyományosan a megelőző év férfi győztese nyitja meg a
centerpályán: ő játssza az első mérkőzést. 2003-ig a versenyzőknek meg kellett
hajolniuk a királyi család tagjai előtt, 2003-ban azonban Kent grófja
elhatározta, hogy szakít a hagyománnyal, és a versenyzőknek csak akkor kell
meghajolniuk, ha a királynő vagy a walesi herceg is jelen van.



https://hu.wikipedia.org/wiki/Marosv%C3%A1s%C3%A1rhely

Marosvásárhely (románul: Târgu Mureș – a második világháború utáni,
rendszerváltás előtti román helyesírás szerint Tîrgu-Mureș, németül: Neumarkt,
Neumarkt am Mieresch, erdélyi szász nyelven Nai Muark, latinul: Novum Forum
Siculorum, Agropolis, Areopolis) municípium Romániában, Maros megyében. A
székelység művelődési, ipari, kereskedelmi, közlekedési, oktatási és szellemi
központja. Az egykori Marosszék, Maros-Torda vármegye, majd a Magyar Autonóm
Tartomány, ma pedig Maros megye székhelye, a körülötte létrejött Marosvásárhely
Metropoliszövezet központja. Lakosságát tekintve Románia tizenhatodik, Erdély
hatodik legnagyobb városa. Itt él a legtöbb magyar Romániában; több, mint
Kolozsváron.

Ezen a vidéken már az őskorban is volt emberi település, ami a Maros
közelségének, illetve a dombokon kiterjedő hatalmas cserfa- és bükkerdőknek
köszönhető. Az első település, amelyet ténylegesen a mai Marosvásárhely
elődjének tekinthetünk, a 11. században alakult ki. Az 1323-ból származó első
írásos említése Novum Forum Siculorumnak nevezi a várost. A 15. század első
felében Marosvásárhely még mezőváros volt és Marosszéknek volt alárendelve.
Viszont idővel mind önállóbb lett, és egyre több kiváltságot kapott az
uralkodóktól. Az első bírói kiváltságot Mátyás király ajándékozta a városnak,
1470-ben, majd ezt 1482-ben egy vásáros kiváltság is követte. Báthory István
fejedelemtől Izabella királynéig még számos kiváltságot kapott, míg végül
elnyerte a szabad mezővárosi rangot. 1601-ben a Tizenöt éves háború nyomán a
császári zsoldosok Basta György vezetésével felégették. Ezek után megnőtt az
igény egy falakkal körülvett várra, megépítésének neki is kezdtek, ekkor kapta
meg Marosvásárhely a szabad királyi város rangot. A városi élet csak a 18.
század során kezdett kibontakozni, de igazi lendületet a 19. század végén,
illetve a 20. század elején Bernády György polgármesteri mandátuma alatt vett.

A legmagasabb nyilvántartott népesség 164 445 lakos volt (1992), aminek 51,4%-át
magyarok tették ki. Az 1992-es népszámlálás után népességszáma csökken
(1992–2002 között több mint 14 404 fővel) és a 2002-es adatok szerint a
magyarság kisebbségbe került. Ennek okai részben a demográfiai hanyatlás
felgyorsulása (születésszám visszaesése, elöregedés), a magyarok nagy számban
való kivándorlása (a rohamos gazdasági fejlődés során a jelenség gyakorlatilag
megszűnt), illetve a tehetősebb réteg a Marosvásárhely melletti lakóparkokba,
illetve a környező településekre való kiköltözése (szuburbanizáció). A
legfrissebb, 2011-es népszámlálási adatok szerint a város lakossága 127 849 főre
csökkent, s ebből 44,87% (57 362 fő) vallotta magát magyarnak.

Marosvásárhely fő látványosságai közé tartozik a belváros, a Rózsák tere a
számtalan barokk, szecessziós épülettel, mint a Keresztelő Szent János-templom,
a Barátok templomának híres tornya, a Közigazgatási Palota vagy a Kultúrpalota.
A 17. századi hangulat megteremtője a négybástyás vár, amelynek délnyugati
részén kiemelkedik a Vártemplom tornya. A megyei jogú város számtalan egyéb
látnivalója között nemzetközi viszonylatban is különleges műemlékek, templomok,
barokk, klasszicista, neoreneszánsz, eklektikus és szecessziós stílusú
középületek és lakóházak, múzeumok és galériák, valamint a köztéri szobrok és
emlékművek sokasága található.

1332|1323-ban Novum Forum Siculorum (= Székelyújvásárhely), 1349-ben
Sekulvasarhel néven említik. A Sekulvasarhel, avagy Székelyvásárhely nevet ha a
magyar megnevezésből kiindulva vizsgáljuk és nem a latinból, akkor a név
„Székely” részének az eredete kétséges. Először is székely népet vagy Székely
családot jelenthet. Sok etnográfus a második lehetőséget elveti és helyette azt
állítják, hogy a „Székely” szó a település közelében lévő Székelyfalváról (a
települést először 1467-ben említették, majd a 17. század folyamán eltűnt) ered.
Ezt a Torja és Torjavásárhely (később Kézdivásárhely) esete is alátámaszthatja.

A román Târgu Mureș és a német Neumarkt am Mieresch tükörfordítás a magyarból.
Azelőtt a románok Oșorheinek (ejtsd: osorhéj) (a magyar Vásárhely áthallása)
hívták.

Marosvásárhely három földrajzi tájegység találkozásánál fekszik (Mezőség,
Maros-völgye és Nyárádmente), mintegy 320 méterrel tengerszint felett. A város a
Maros mindkét partjára kiterjed, a központ és a városnegyedek nagy része azonban
a folyó bal partján fekszik. A belvárostól nem messze található a város
legmagasabb pontja, a Somos-tető, amely a város egyik legfontosabb turisztikai
állomása, az itt található állatkertnek is köszönhetően.

A várost a következő községek veszik körbe: Marosszentgyörgy, Jedd,
Marosszentanna, Marosszentkirály, Koronka és Maroskeresztúr.

A város éghajlata mérsékelt kontinentális. A város éghajlatának statisztikája
(1901–2000):

„A délkeleti irányból lefolyó Poklos patakának Marosba szakadásánál egy
lomberdők által koszorúzott hegyfok szögellik ki. – Ez Nagyerdő nevét a tetejét
koronázó s oldalait borító több száz hold kiterjedésű azon csererdőről veszi,
mely itt ezen erdőszegény vidéken a Nagyerdő elnevezést jogosan kiérdemli. Ezen
hegységnek vég előfokát Somostetőnek nevezik; ott vannak Vásárhelynek szép
nyaralókkal, borházakkal és csinos gloriettekkel tarkázott szőlői (mely szőlők
Trébely nevet viselnek). Maga a város e hegyfoknak térbe enyésző legalsó
lépcsőzetén és annak a Maros által körülkanyargott északnyugati alján igen
regényesen és festőileg fekszik, s főként az alulról jövő előtt egy tekintélyes
nagy városnak tünik fel; mint mellékelt – ezen oldalról felvett – czímképünk is
láttatja. Ha Vásárhely a távolból költött várakozásnak nem is felel meg, azért
az mégis a Székelyföld legnagyobb, legszebb városa, melynek közel 12.000 lelkes
és szorgalmas magyar lakosa van (1858-ki hivatalos összeírás szerint 11.710), mi
az 1837-ki népszámláláskor talált 7348 lélekhez viszonyítva igen kedvező
népszaporodást mutat. Ezen lakosság kivétel nélkül székely, mert úgy a kevés
számú keleti vallásúak, a lutheránusok, zsidók és letelepült idegenek teljesen
el vannak magyarosodva. E népség igen nagy értelmiségi járulékot ád; mit a kir.
tábla, a reform. főiskolája és a kath. gymnásium itt léte hovatovább
örvendetesen gyarapít, e mellett polgárságának igen nagy része ipart,
kereskedést üz, de azzal kapcsolatosan – mint minden székely város lakossága – a
föld és- szőlőművelést is nagy előszeretettel gyakorolja.”

Marosvásárhely környéke feltehetően már az őskorban is lakott volt. Erre
engednek következtetni azok a régészeti leletek, amelyeket a városban, illetve a
környező településeken: Maroskeresztúron, Malomfalván, Maroscsapón és
Marosszentannán tártak fel.

A rendelkezésre álló adatok alapján az egyetlen székelyföldi „libera regia et
murata civis”, azaz „szabad királyi, kerített város” Vásárhely kialakulásának
idejére csak következtetni tudunk. Székelyvásárhely a 12. század végén vagy a
13. század elején jött létre. A település latin neve Novum Forum Siculorum, új
keletű vásároshelyre utal, mely vásároshely kialakulása összefüggött a marosi
székelyek e részeken való letelepedésével. E feltételezés csak akkor helytálló,
ha a „székely” nevet „székelység”, „székelyek” értelemben használjuk és a latin
elnevezést „székelyek vásáros helye”-ként fordítjuk. Az eredeti megnevezést a
vidéken élő magyar lakosság adta: Székelyvásárhely, és ezt fordították latinra.

Először 1107-ben említik a várost Novum Forum Siculorum néven. Vártemploma
helyén a tatárjárásig a domonkosok temploma állott. Az elpusztult templom helyén
1260-ban a ferencesek építettek új gótikus templomot, amelyet 1446-ban fejeztek
be. 1439 óta 36 alkalommal volt a város országgyűlés színhelye. 1492-ben Báthory
István erdélyi vajda védművekkel erősíttette meg, ami ötszög alakú külső tornyos
vár volt. 1506-ban a város mellett verték meg a felkelt székelyek Tomori Pál
seregét. A vár 1600–1601-ben Basta ostromai következtében rommá vált. 1602-ben
Németh Gergely a város megmaradt házait is felgyújtatta. 1602-ben kezdték el a
vár újjáépítését, de csak 1614 és 1653 között lett kész. Székely Mózes az
egyetlen székely fejedelem is megfordult a városban, amikor 1603-ban Erdélyt
felszabadította az idegen uralom alól. 1616-ban szabad királyi város lett.
1658-ban török és oláh hordák rohanták meg és égették fel. 1661. Szeptember
14-én Ali pasa nyomására itt választották fejedelemmé I. Apafi Mihályt. 1662-ben
a város az itt uralgó törökök vigyázatlanságából szinte teljesen leégett.
1687-ben császári csapatok pusztították. 1704-ben Kaszás Pál serege foglalta el
a várat, amit 1706-ban Pekry Lőrinc foglalt vissza a labancoktól. 1707. április
5-én itt emelték II. Rákóczi Ferencet a fejedelmi székbe. 1707-ben, 1709-ben,
1719-ben és 1738-ban pestis pusztította.

1848. november 4-én falai alatt verték meg a császáriak a székelyek seregét,
majd a várost is elfoglalták. 1849. január 13-án Tolnay őrnagy honvédserege
foglalta vissza. 1849. július 30-án innen indult Petőfi és Bem a segesvári
csatába. 1854-ben itt, a Postaréten végezték ki a 3 székely vértanút, 1874 óta
emlékmű jelöli a helyet. 1861-ben Marosszék székhelye lett. 1876-ban újra
tűzvész pusztított, ugyanebben az évben Maros-Torda vármegye székhelye lett.
1880-ban Bem, 1893-ban Kossuth szobrát, 1907-ben Rákóczi mellszobrát avatták fel
a Főtéren. 1923-ban a románok mindhármat ledöntötték.

Noha Marosvásárhely, a „székelyek legnagyobb városa”, az egyetlen olyan
székelyföldi település volt, mely szabad királyi város címmel büszkélkedhetett,
sokáig mezővárosi jellegű maradt és csak a 20. század elején indult látványosan
fejlődésnek. A város akkori polgármesterének, Bernády Györgynek köszönhetően
alakult ki a város központját ma is meghatározó szecessziós városkép. Az ő
irányításával újratérképezték, felparcellázták a várost, rendezték a vár
környékét, közparkokat hoztak létre, csatornáztak, aszfaltozták az utcákat. A
város meglévő és leendő utcáit virágokkal, fákkal ültették be, ettől az időtől
emlegetik „virágok városa”-ként Marosvásárhelyt.

1940. augusztus 30-án a második bécsi döntés visszacsatolta Magyarországhoz a
várost, ahová először a Székelyföldre előreküldött Gyorshadtest vonult be Miklós
Béla tábornok vezetésével, szeptember 10-én. Az alakulat csak áthaladt a
városon, így a honvédséget ünnepélyesen szeptember 15-én fogadták, amikor a IV.
hadtest szekszárdi 12. gyalogdandárja vonult be Nagy Vilmos tábornokkal az élén.
Egy nappal később Marosvásárhelyre látogatott Horthy Miklós is. A kormányzó
tiszteletére adott díszmenetben a szekszárdi 12. gyalogdandár díszszázada, a 18.
és a 48. gyalogezred egy-egy zászlóalja, valamint a 2. huszárezred és a IV.
gépvontatású közepes tüzérosztály vett részt.

Marosvásárhely az 1947. február 10-i párizsi döntéstől kezdve újból Romániához
került, a magyarok számára 1950–1968 közötti Magyar Autonóm Terület, majd a
Maros Magyar Autonóm Tartomány központja volt. 1958. február 25-én az akkori
Magyar Népköztársaság delegációja Kádár János vezetésével, a bukaresti útja
után, Marosvásárhelyre látogatott. Az akkori lapok szerint 12 000 ember gyűlt
össze a vasútállomás előtti téren és a küldöttséget Csupor Lajos, a Magyar
Autonóm Tartomány főtitkára, a tartományi néptanács elnöke, Bugyi Pál, Kovács
György író és Andrásofszky Tibor rektor fogadta. Ezután látogatást tettek a Simó
Géza-gyárban, majd nagygyűlést szerveztek, amelyen ezer munkás vett részt. A
magyar küldöttség részéről Kállai Gyula szólalt fel, beszédét a Marosvásárhelyi
Rádió élőben közvetítette. Kállai kijelentette, hogy a Magyar Népköztársaság
szerint Romániában megszűntek a nemzetiségi gondok és útjukkal meg szerették
volna cáfolni azokat a vádakat, hogy a Magyar Népköztársaságnak területi igényei
vannak. A kijelentést elégedetlenséggel fogadták az egybegyűlt munkások, hangos
bekiabálások történtek, illetve többen a termet is elhagyták. A nagygyűlés után
a delegáció meglátogatta az Orvosi és Gyógyszerészeti Egyetemet, ahol a tanári
kar, Andrásofszky Tibor igazgató vezetésével, bemutatta az intézményt. Az
előadóteremben Kádár rövid beszédet tartott, az értelmiségiek szerepéről az „új
világ” megteremtésében. Este a Kultúrpalotában a Székely Népi Együttes ünnepi
műsort tartott a küldöttségnek.

1959. szeptember 7-én Marosvásárhelyre látogatott Gheorghe Gheorghiu-Dej, a
Román Munkáspárt főtitkára, meg az akkori miniszterelnök, Chivu Stoica. Ekkor
döntötték el, hogy a műtrágya kombinát hova épüljön, illetve Marosvásárhely új
negyedeinek a helyét. Furcsa módon úgy döntöttek, hogy nem a Maros völgyében,
hanem a környező dombokon fognak felépülni a negyedek.

Az 1989-es „rendszerváltozás” után, Magyarországról és Németországból jelentős
mennyiségű gyógyszer-segély érkezett, ezért a belvárosi plébániához tartozó
Petőfi Sándor utcai ingatlanban létrehoztak pár hónapig egy ideiglenes
gyógyszertárt, ahol önkéntes patikusok osztották ki a gyógyszereket.

1990 márciusában volt a „fekete március”-nak nevezett marosvásárhelyi pogrom,
vagyis etnikai zavargások törtek ki az akkor még többségben lévő magyarság és a
kevés helyi, illetve az annál nagyobb számú, a környező román falvakról behozott
románság között. A zavargások egyik kiváltó oka az volt, hogy 1990. február
10-én Sütő András felhívására körülbelül 100 000 magyar vonult némán, táblák és
transzparensek nélkül demonstrálni a teljes körű anyanyelvi oktatás
megteremtéséért Marosvásárhely belvárosában. Kezükben egy-egy gyertya és könyv
volt. Mindenhol elénekelték a Miatyánkot.

Március 1–18-án]] megtartották a Magyar Ifjúsági Szervezetek Szövetségének első
kongresszusát. Itt beszédet mondott Smaranda Enache (aki jelenleg a Pro Európa
Liga elnöknője) magyarul és románul, amelyben élesen kritizálta a Vatra
Românească nacionalista, soviniszta szervezetet és kiállt az önálló magyar
felsőoktatásért. Ezzel a lépéssel az indulatok még jobban felszítódtak.

Március 19-én a román soviniszták tüntetést szerveztek a magyarok ellen. A megye
román falvaiból 13 busszal, zömében ittas és analfabéta embereket hoztak be a
városba, akiket azzal riogattak, hogy a magyarok ki akarnak válni Romániából. Az
immáron egyesült tömeg letépte azokat a magyar feliratokat, amelyek útjukba
kerültek. A tömeg elindult az RMDSZ székháza felé, amit elkezdett megostromolni.
A bent lévők hiába hívták többször is a rendőrséget, azok szándékosan
késlekedtek. Ion Judea ezredes személyesen garantálta a magyarok testi épségét,
ha kijönnek, viszont kint atrocitások történtek. A rendőrség tétlenül szemlélte
az eseményeket. Sütő Andrást is összeverték, a fél szemére megvakult, több
bordája eltört, a bal karja zúzódást szenvedett. Teherautóval szállították
Bukarestbe, majd onnan a budapesti Honvéd Kórházba.

Március 20-án óriási magyar tömeg gyűlt össze a belvárosban, követelve az
RMDSZ-székházi botrány felelőseinek az előállítását, illetve Kincses Előd
lemondott polgármester visszahelyezését. A tömeg a „Gyilkosok, gyilkosok!"-at
skandálta. A románok nem voltak sokan, de a déli óráktól elkezdtek gyülekezni.
Szászrégen irányából nyolc autóbusz érkezett, amely román parasztokat hozott.
Nem sokára a mezőgazdasági eszközökkel felszerelt románság áttörte a gyenge
kordont, majd a magyarokra tört. A fegyvertelen magyarok menekülni kezdtek.
Néhányan előreszaladtak és a padokat szétbontották, hogy a faléceket használják
védekezésre. Ezután többórás patthelyzet alakult ki. Egy teherautó
keresztülvágtatott a főtéren, elütött egy magyart, majd becsapódott a templom
lépcsőjébe. Az elütött magyar meghalt, de a kocsi platóján utazó románok közül
is egy ember életét vesztette. A román hadsereg körbezárta a várost, erre a
lépésre a környékbeli falvak lakosai lezárták az utakat. A magyarok a román
buszokat feltartóztatták, felgyújtották, több románt súlyosan összevertek.
Megérkezett a hadsereg, a harckocsik azonban nem jutottak be a főtérre a
magyarok által emelt barikádok miatt. Kincses kérte a magyarságot, hogy engedje
át a páncélosokat. A tömeg nagy nehezen átengedte a harci járműveket. Azok
felálltak hosszú egyenes oszlopba, széles senki földjét teremtve ezzel. A
katonák azonban bent maradtak a járművekben, meg sem próbálták elejét venni az
újabb összecsapásoknak.

Az első támadást a románok hajtották végre, amit kivédett a magyar tömeg. A
magyarok bevetettek egy tűzoltófecskendőt is, a vízsugarat a románokra
irányítva. Közben mindinkább gyarapodott a románok létszáma, túlerőbe kerültek.
Nemsokára 40-50 fős csoportokban cigányok érkeztek, akik bekapcsolódtak a
harcba. Közben a „Ne féljetek magyarok, megjöttek a cigányok!”-at skandálták. A
döntő fordulat éjjel fél 12 tájékán történt meg, mikor is a Nyárád menti
székelyek megérkeztek, szintén nem üres kézzel. A többségükben idős, 60 év
feletti embereket, egy második világháborús magyar veterán, Márkus István
vezette. Az ő vezetésével rohamozták meg a tankokon keresztül a románokat a
székelyek. A harc nem tartott túl sokáig, a románokat kiverték a főtérről,
rengeteg sebesült volt mindkét oldalon. A „győzelmet” a magyar tömeg a Himnusz
eléneklésével ünnepelte, felhúzták a polgármesteri hivatal épületére a magyar
zászlót. Ezután hajnalban ejtőernyősök szállták meg nagy erőkkel a várost, nagy
igazoltatások, ellenőrzések zajlottak, nem engedtek senkinél fegyvert tartani.
Kezdett lassan helyreállni a „rend” Marosvásárhelyen.

2000. február 22-én a települést mártírvárosnak nyilvánították, az 1989-es
romániai forradalom helyi áldozatainak az emlékére, s a város határára három
nyelvű táblákat helyeztek el (román, magyar, angol).

A 2005. március 15-én a Székely vértanúk emlékművénél rendezett ünnepségen,
akkor először, kifütyülték, lehurrogták a magyar miniszterelnök, Gyurcsány
Ferenc üzenetét, a 2004-es kettős állampolgárságról szóló sikertelen népszavazás
miatt.

2007-ben Marosvásárhelyre látogatott Sólyom László, akit Markó Béla, a Romániai
Magyar Demokrata Szövetség elnöke fogadott.

Marosvásárhely Maros megye legnagyobb turisztikai állomásai közé tartozik. Fő
látványosságnak számít a belváros, de ezen kívül, a Somos-tetőn található
állatkert, Weekend telep és a minden évben megrendezett Félsziget Fesztivál is
igen népszerű a turisták körében.

Marosvásárhely belvárosának északi részén fekszik a vár. Helyén Báthory István,
erdélyi vajda várkastélyának romjai állottak. A megerősített építményt 1492-ben
emelték a város melletti dombra. Ez azonban nem volt elégséges egy esetleges
külső támadás esetén, hogy megvédje a várost. Így az 1601-ben betörő török-tatár
seregek zavartalanul garázdálkodhattak, földig rombolva a vár belső épületeit.
Egy év elteltével Basta emberei megsemmisítették azokat is, amelyek valami
szerencse folytán átvészelték a török pusztítást. A támadások idején a város
nemességének egy része Brassóban lelt menedékre. Borsos Tamás, Marosvásárhely
későbbi főbírája látva a brassóiak jól megerősített várát, állítólag, így
kiáltott fel: „ó ha csak egyetlen ilyen bástyát tudnék építeni Marosvásárhelyen,
akkor nem lenne szükség arra, hogy az emberek az erdőben keressenek menedéket
veszély esetén”. Főbírósága idején (1602–1605) Borsos Tamás több kérvényt
intézett az erdélyi fejedelemhez és a török szultánhoz, ezekben kérte a város
számára vár építésének engedélyezését. A szükséges jóváhagyások megszerzése után
az építkezést 1602-ben kezdték el, Báthory István várkastélya helyére. Felhúzták
a bástyákat és a tízméteres falakat. A várat egy tíz méter széles, nyolc méter
mély árokkal vették körül. A város lakossága jelentős mértékben hozzájárult a
vár és a bástyák megépítéséhez. Az itteni céhek vállalták öt (a hétből)
megépítésének költségeit és munkálatait, ezek a mai napig őrzik nevükben építőik
mesterségét. Ha a Bernády György térről elindulunk a Petru Maior Tudományegyetem
felé és megkerüljük a várat, az első bástya, amelyet megpillantunk, a Vargák
bástyája, majd továbbmenve következik a Szűcsök és a Lakatosok közös bástyája,
valamint a Kádárok bástyája. A volt Rákóczi Ferenc, a jelenlegi Vár sétányon
elhaladva megtekinthetjük a Mészárosok majd a Szabók bástyáját. Ezen a sétányon
található a város jelenlegi Rákóczi-szobra. A Kapu bástya, mint neve is mutatja,
bejáratul szolgált az erődítménybe. A vár utolsó bástyája, a Báthory bástya,
nevét építtetőjéről kapta. Befejezése után, feltehetőleg 1658, a vár belső
udvarában több lakóházat építettek, ezeket 1775-ben bontották le, amikor a
Habsburg vezetés emberei katonai építményeket (lőszerraktárak, laktanya stb.)
emeltek ott. Ezeket az építményeket csak 1962-ben bontották le, amikor a helyi
vezetőség pihenő-szórakoztató parkot akart létesíteni a vár udvarán.

A várban található református vártemplomot eredetileg a 14. században a
ferencesek építették. A 16. században Marosvásárhely a reformáció oldalára állt
és a templom 1557–1559 környékén a reformátusok tulajdonába került. 1602-ben
Basta csapatai felégették a templomot. 1658-ban a II. Rákóczi Györgyöt ostromló
törökök támadásakor a templomhajó mennyezete beomlott, az ablakok üvegfestményei
és az orgona is elpusztultak. A templom éveken át fedetlenül állt, míg Teleki
Mihály adományából 1685–1693 között részben helyreállították. Ezután kezdődött a
templom fénykora. 1789-ben a Johann Brause által készített barokk orgonával,
1841-ben pedig Bertúk György díszes úrasztalával gyarapodott. A 16 mázsás
nagyharangot Kolozsvárott öntötte Andrássofszki János és Dániel, míg a 603
kilogrammos kisharangot 1972-ben Zlotaru János, Sárkmányban. A templom több
neves eseménynek is helyt adott: itt tartották az első magyar egyetemes
református zsinatot, itt erősítették meg a Tordán kimondott vallásszabadságot és
itt választották erdélyi fejedelemmé II. Rákóczi Ferencet.

A Rózsák terén több templom is található. A Keresztelő Szent János-templom
helyére 1707-ben kápolnát építettek. A későbbiekben szükségessé vált egy nagyobb
templom, ezért 1764-re be is fejezték a mai főplébániatemplom építését, amely
Scherzer Bálint jezsuita tervei szerint, Hammer Konrád kolozsvári építész
kivitelezésében készült el. A zártsorú, egyhajós templom hajójának és
szentélyének szélessége azonos dongaboltozatokkal van lefedve, a rajtuk levő
festett képek tárgya Szűz Mária mennybemenetele és a Háromkirályok.
Főhomlokzatát erőteljes főpárkány tagolja, a felette emelkedő két torony
főpárkánya – az óra számlapjánál – részben íves, a torony homlokzatát két-két
széles lizéna díszíti. A két nagy torony végződése tipikus barokk jegyeket visel
és a harmadik kis torony is hasonló formájú. A különböző nagyságú és alakú
ablakok íves záródásúak. A Barátok temploma a Rózsák tere és Színház tér közt
található. A ferencesek temploma és kolostora a Petky család adományából épült
1745–1777 között, barokk stílusban. A kolostor udvarán elemi iskola működött.

A templomot, a kolostort és az iskola épületét 1971-ben a Nemzeti Színház
építésekor lebontották, a kolostorkertet is megszüntették. A torony csak
kegyeleti okok miatt maradhatott fenn, ugyanis alatta kriptasor található,
amelynek lejárata a toronyból indul. A trianoni békeszerződés után, 1925–1934
között a belvárosban egy ortodox templom építése zajlott, amit ténylegesen csak
1990 után fejeztek be. A templom építésekor az volt a cél, hogy magassága
meghaladja a többi magyar történelmi egyház templomának és a Közigazgatási
Palota tornyának a magasságát. A cél megvalósítása nagyon nehéz volt, mivel a
vártemplom domboldalban fekszik, illetve a Rózsák terén nagyon szűkös volt a
hely. A templom esztétikáját rontja, hogy nagyon kis területen fekszik, kicsi a
szélessége, de viszonylag magas.

A belváros déli oldalán több neves látnivaló is található. A két szecessziós
épület, a Közigazgatási Palota és a Kultúrpalota Bernády György polgármester
munkássága idején épült. A Kultúrpalotára kiírt pályázatot Komor és Jakab egy
kétemeletes épülettervvel nyerte meg, csak később, Bernády György polgármester
kérésére alakították három emeletesre. 1911-ben kezdődött meg az építkezés és
1913-ra már a belső díszítések is befejeződtek. Az épület gazdag szobor- és
mozaikdísze ellenére is nyugodt összhatású. Az ablakokon magyar mondák jelenetei
elevenednek meg. A tető kék, vörös és fehér cserepek fedik, melyeket a híres
Zsolnay gyár készített. A harmadik emeleten, a külső homlokzatot,
Körösfői-Kriesch Aladár "Hódolat Hungáriának" című mozaikja díszíti. Középen
Hungária allegorikus nőalakja ül a trónon, fején a magyar korona és kezében kard
található. A mozaik két oldalán Frany von Tuck és Gustav Klimt sisakos Pallasz
Athénéje áll. A bal oldali angyal kezében Marosvásárhely címerét, a jobb oldali
meg Mátyás királyét tartja. A főhomlokzaton a szobrok és reliefek kőből és
bronzból készültek, ezt még nemzeti pantheonnak is nevezik. Az első emeleten
elhelyezkedő Tükörterem négy rézdomborítású félkupolákkal díszített, íves
ablakok mellvédjén magyar írók arcképei tűnnek fel (Kazinczy Ferenc, Tompa
Mihály, Kemény Zsigmond stb.). A négyeskapu felett emelkedő négy bronzrelief
Szent Erzsébetet, Bolyai Jánost és Farkast, Aranka Györgyöt és Erkel Ferenc Bánk
bánját eleveníti meg. Az oldalhomlokzaton félköríves záródású mozaikok
találhatók.

A Kultúrpalotához hasonlóan a Közigazgatási Palota is a magyar szecesszió
jegyében épült. Túlélte a román nacionalista megmozdulásokat, de a külső falon a
Magyar Királyság lenyűgöző címerét, illetve a Róth Miksa által festett
ablaküvegeket, amelyek Ferenc Józsefet (ez volt a legnagyobb), Bethlen Gábort,
Kossuth Lajost, Deák Ferencet és II. Rákóczi Ferencet ábrázolják, eltüntették. A
díszes ablaküvegek helyébe egyszerű, közönséges üveget tettek. 2007-ben a
festett ablaküvegek előkerültek, illetve elkezdődött a restaurálásuk, amit a
Budapesti Fővárosi Önkormányzat és a Róth Miksa Múzeum is támogat. A restaurálás
után, remélhetőleg, visszakerülnek majd az eredeti helyükbe.

A Polgármesteri hivatal épülete a trianoni békeszerződés után épült. Stílusa nem
illik a belvároséba.

A Kiskatedrálisnak nevezett templom a vatikáni Szent Péter-bazilika kicsinyített
mása. Feltehetőleg a nevét is innen kapta. Szintén a trianoni békeszerződés után
épült, 1926–1936 között. 1936. szeptember 8-án volt felszentelve. 1948-ban a
kommunista karhatalom betiltotta a Görög Katolikus Egyházat, és ezért a
templomot az ortodoxok kapták meg. Jelenleg a Görögkatolikus Egyház több
kérvényt nyújtott be az épület visszaszolgáltatásáért, de ez még nem történt
meg.

A belváros keleti részének legimpozánsabb építménye a Bolyai Farkas Líceum,
illetve a Református Kollégium épülete. 1601–1602-ben Basta hadai feldúlták a
vártemplomot, és ekkor költözött át a tanintézmény arra a helyre, ahol ma is
áll. 1802. szeptember 27-én a kollégium birtokába került Marosvásárhely első
nyomdája. Bolyai Farkas 1804 májusában megtartotta székfoglaló beszédét, ezzel
megkezdődött az intézet felvirágzása. Bolyai az oktatás korszerűsítését
szorgalmazta. Az ismert matematikus fia, Bolyai János is tanított itt. Az
intézmény falain belül fedezte fel relativitás-elméletének alapjait. A trianoni
békeszerződés után az épületet államosították. 1957-ben, az intézmény
fennállásának 400. évfordulóján felvette Bolyai Farkas nevét. Az 1960-as év
szeptember elseje gyászos nap volt a középiskola életében, ugyanis az akkori
nacionalista román hatalom vegyes tannyelvű intézménnyé alakította át. A
2005–2006-os tanévtől kezdődően beszüntették a román osztályokat és újra
teljesen magyar tanintézménnyé vált. 2007-ben ünnepélyesen leleplezték a
Református Kollégium címerét a homlokzaton. Jelenleg az Erdélyi Református
Egyházkerület visszakapott épületében két iskola, a Bolyai Farkas Líceum és a
Református Kollégium működik.

Szintén a keleti oldalon található a Gecse Utcai Unitárius Templom, amelyet
1929–30-ban alakítottak a mostani késő szecessziós stílusra. A templomtól nem
messze található a Teleki–Bolyai Könyvtár. Teleki Sámuel, Erdély kancellárja,
aki nemcsak gazdag, de rendkívül művelt ember is volt, több európai egyetemen
tanult. Vagyona nagy részét a több mint 40 000 kötet megvásárlására fordította,
amellyel létrehozta a ma nevét viselő Közkönyvtárat. A könyvtár több
ősnyomtatványt, sok régi könyvet, kéziratot és könyvritkaságot őriz. Teleki
Sámuel halála után a Téka rendszeres gyarapodása akadozni kezdett, majdnem
megszűnt. Az alapító végrendeletében gondoskodott a gyűjtemény sorsáról:
hitbizományként örököseire hagyta, kötelezve őket a könyvtár
továbbműködtetésére, ugyanakkor felügyeletével az erdélyi református
főkonzisztóriumot bízta meg.

A belváros legkeletibb nevezetessége a Kis templom, a város második református
temploma. A Kis templom helyén 1628-tól egészen a templom felépítéséig, a
Református Egyháznak az ispotálya, a szegényeknek szánt imaháza volt. 1815-ben
lebontották az ispotályt és nekikezdtek az új templom felépítésének, amit
1818-ra be is fejeztek. Azonban pénzhiány miatt, csak 1830. július 1-jére
készült el a mostani tetőzet, illetve a torony díszítése. Az orgonát 1855-ben
szentelték fel. A Lantos András tervei alapján készült négymázsás harangot Nemes
Dániel, míg a 10 mázsás harangot 1929-ben özvegy Páll Domokosné ajándékozta az
egyházközségnek.

A zsinagóga a belváros nyugati oldalán, a volt Székely Múzeum, a mostani
Növénytani Múzeumtól és a Kossuth utcától egyenlő távolságra. 1899–1900-ban
épült Jacob Gärtner, bécsi építészmérnök tervei alapján. A város 1857-ben épült
első zsinagógája a 19. század végén már nem elégítette ki a megnövekedett
létszámú status quo ante hitközség igényeit, ezért 1898-ban megrendelték az
építésztől a terveket. Az eklektikus stílusú zsinagógát 1900-ban avatták fel,
benne 552 ülőhellyel: 314 a földszinten a férfiak, és 238 az erkélyen a nők
számára. A zsinagógát 1970-ben, 1975-ben és 1985-ben részben tatarozták ugyan,
de az állaga egyre romlott, a beázás és a talajvíz miatt az oldalfalakon
repedések keletkeztek, amelyek már a kupola leomlásával fenyegettek. 1998-ban
nemzetközi hozzájárulással sikerült összegyűjteni a forrásokat a teljes
felújításhoz; a zsinagógát 2000-ben szentelték újra.

A külváros - egyben a város - legmagasabb pontja a Somos-tető, fontos
turisztikai állomás. Már Bernády György polgármester idejében is vonzóerővel
rendelkezett a gyógyulni vágyóknak, főleg a szanatórium megépítése után.
Jelenleg itt található a helyi állatkert, ami egyben Románia egyik legnagyobb és
egyetlen olyan állatkertje, amely teljes mértékben megfelel az Európai Unió
által meghatározott követelményeknek. A 20 hektáron fekvő állatkertben 500
állat, 120 fajból található. A Somos-tetőn kisvasút is található, amelyet
gyakran csak „gyerekvasútnak” neveznek a helyiek. Ma már csak szezonális
jelleggel működik, nagyon kedvelt a kisgyerekek körében.

Az 1989. december 22. negyedben található a Weekend telep, tervei Fodor Imre
polgármester idejében készültek. A telep nemcsak a fürdőzni vágyóknak nyújt
kikapcsolódást több medencéjével, hanem a sportolni vágyóknak is, mivel több
tenisz-, röplabda- és futballpálya is található itt.

A Weekend telep mellett minden év nyarán megrendezik a budapesti Sziget
Fesztivál romániai ikertestvérét, a Félsziget Fesztivált. 2007-ben volt először
nyereséges a rendezvény, több mint 43 000 euró bevételhez jutott, illetve
összesen 63 000-en látogattak el.

Ez az első népszámlálás, ami szerint kisebbségbe került a városban a magyar
lakosság, ami a több évtizede tartó román betelepülés, a nacionalista
asszimiláló törekvések, valamint az 1989 után felerősödött kivándorlás
következménye.

Marosvásárhely helyi tanácsában 23 tanácsos kapott helyet. A polgármester Dorin
Florea, az alpolgármesterek Csegzi Sándor és Claudiu Maior.

Az RMDSZ polgármesterjelöltjei 2000-ben és 2004-ben is elveszítették a
helyhatósági választásokat. Bár a várost alkotó magyar és román etnikumok
nagysága körülbelül azonos, és a román nemzetiségűeket több nagy párt is
képviseli, a választásokat mégis a függetlenként induló Dorin Florea nyerte meg,
aki 2004-ben belépett a Demokrata Pártba

2007-ben az RMDSZ helyi szervezete Csegzi Sándort választotta a
polgármester-jelöltjüknek, Borbély Lászlóval szemben. A szövetség felső
vezetősége megrendelt egy közvélemény-kutatást, miszerint a lakosság nagyobb
százaléka támogatná Borbélyt, mint Csegzit.

2008. február 9-én ülésezett Marosvásárhelyen az RMDSZ Területi Képviselők
Tanácsa. A testület ezúttal a 2008-as helyhatósági választásokra érvényes
jelöltállítási szabályzat alapján döntött a marosvásárhelyi polgármester-jelölt
személyéről, Borbély László közmunkaügyi miniszter mellett. A Tanács azzal a
feltétellel jelölte Borbélyt a tisztségre, hogy támogatja a korábban nevesített
Csegzi Sándort abban, hogy a következő mandátum alatt is Marosvásárhely
alpolgármestere lehessen.

Az idők során az országos átlagnál több iskola működött a településen, de az
első felsőfokú iskola csak 1945-ben jött létre (az Orvosi és Gyógyszerészeti
Egyetem). A századfordulón a város legrangosabb iskolái a Református Kollégium
és a Római Katolikus Gimnázium volt. Marosvásárhelyen még működött állami alsó
fokú iskola, valamint 1893-ban alakult fém- és faipari szakiskola. 1906-ban
kezdődött meg a tanítás a katonai alreáliskolában. 1914-ben három óvoda,
tizenhárom elemi iskola, két ipari szakiskola, három polgári, két főgimnázium,
egy leánygimnázium, egy fa- és fémipari szakiskola, egy kereskedelmi-, egy
zeneiskola és egy kadétiskola működött. 1918-ban, a román seregek bevonulása
után, az oktatási intézmények jelentős része román tannyelvűvé vált.

Csak a református és katolikus egyházak tartottak fenn magyar tannyelvű
iskolákat, állandó anyagi gondokkal és csak csökkentett létszámmal. A katolikus
főgimnázium nem tudta fenntartani felsőbb osztályait, s hogy megtarthassa
főgimnáziumi jellegét, az 1934/35-ös tanévben idehozták Csíksomlyóról a római
katolikus fiútanítóképzőt.

Erdély felszabadítása, 1940 után, a román tannyelvű iskolákat Dél-Erdélybe
költöztették, és az román megszállás alatt lepusztult oktatási intézményeket
felújították.

A második világháború után az elköltöztetett iskolákat visszahozták. 1948-ban
államosították az egyházi iskolákat és átszervezték az oktatási rendszert. Így
egy román és egy magyar tannyelvű, illetve egy vegyes gazdasági iskola jött
létre. A magyar középiskola Iosif Rangheț, majd 1957-től Bolyai Farkas nevét
vette fel, míg a román középiskola Alexandru Papiu Ilarian nevét.1958-ban a
nacionalizmus felerősödésével a magyar tannyelvű iskolákat, 1960-ban pedig a
középiskolákat vegyes tannyelvűekké alakították át.

1945-ben a román karhatalom által végzet oktatási reform miatt, amelynek nem
titkolt szándéka az asszimilációs folyamat elősegítése volt a magyar közösségen
belül Marosvásárhelyre helyezték a kolozsvári magyar tannyelvű Bolyai
Tudományegyetem Orvosi - Gyógyszerészeti Karát. A Bolyai Tudományegyetem a
városba költöztetett kara a volt katonai alreáliskola épületét kapta meg
tevékenysége folytatásához és 1948-ban független felsőoktatási intézménnyé vált.
Az egyetem 1960-tól vált vegyestannyelvűvé, amikor néhány kolozsvári román tanár
és egyetemi szakcsoport került áthelyezésre ide. Ezek száma fokozatosan
emelkedett a román szocializmus idején, majd 1980-as évek elején az oktatás java
része már román nyelven zajlott. Ezzel a folyamattal párhuzamosan a magyar
hallgatók száma is csökkent. A kommunista diktatúra éveiben folyamatosan
csökkentették a meghirdetett magyar helyek számát is (a közbeszéd gyakorta
numerus clausust emlegetett, hiszen a magyar helyek az összlétszámnak csak
mintegy harmadát tették ki), aminek következtében sok magyar diák románul
kényszerült tanulni az egyetemen. A rendszerváltozás után - az egyetem magyar
oktatói és a magyar politikai, érdekvédelmi, tudományos és diákszervezetek
elszánt küzdelme folytán - fokozatosan emelték a magyar helyek számát, de
egészen a kétezres évek végéig a román tannyelvű helyek voltak többségben.
Jelenleg már azonos számú román és magyar tannyelvű hely van az egyetemen
(mindkét oktatási nyelven 134 államilag támogatott és 50 fizetéses hely), és egy
angol tannyelvű, kizárólag fizetéses helyekkel (70 hellyel) működő általános
orvosi szak is indult, a korábban is folyamatosan emelkedő számú külföldi
diákság számára. Az egyetemnek jelenleg három karon (Általános Orvosi Kar,
Gyógyszerészeti Kar, Fogászati Kar) 12 alapképzésű szakja van, amelyeken
évfolyamonként 1140 hallgató tanul. Az alapképzés után az egyetem mesteri
(illetve rezidens) képzést, a doktori iskolát, illetve - orvosok számára -
posztdoktori iskolát is működtet.

1954-ben szintén Marosvásárhelyre került a kolozsvári Szentgyörgyi István
Színművészeti Intézet áthelyezése, amely a későbbiek során román tagozattal
bővült, és több alkalommal nevet változtatott. Jelenleg Marosvásárhelyi
Művészeti Egyetem néven színházi, zenei és képzőművészeti szakokkal működik, két
fakultással (színházi és zenepedagógiai). 1961-ben alakult a Pedagógiai
Főiskola, amely 1996-tól Petru Maior nevét viseli. 1990-ben nyitotta meg kapuit
a Dimitrie Cantemir Egyetem a marosvásárhelyi részlegét. 2001-ben került
megalapításra a Sapientia Erdélyi Magyar Tudományegyetem marosvásárhelyi
részlege, a Műszaki és Humántudományok Kara. Magyarország kormányának
segítségével 2005-ben a Tudományegyetem egy teljesen új, számára tervezett
épületbe költözött a város határában.

A város felsőoktatási intézményeiben tanuló magyar hallgatókat segíti az
1990-ben alakult Marosvásárhelyi Magyar Diákszövetség.

2000-ben a városban a felsőoktatási intézmények mellett 19 középiskola működött.
Ezekből három elméleti líceum, illetve nemzeti kollégium (főgimnázium), egy-egy
művészeti, egészségügyi, tanítóképző, sportiskola. A többi középiskola
kereskedelmi, mezőgazdasági, fém-, fa- és vegyipari szakközépiskola. Az elemi
iskolákat tekintve húsz általános iskola és két kisegítő iskola működik. Az
összes általános iskola vegyestannyelvű.

A város első nyilvános, mindenki számára elérhető könyvtára az 1802-ben Teleki
Sámuel báró által létesített világhírű Teleki Téka volt. 1948-ban a 40 000 kötet
tartalmazó Téka sem kerülhette el az államosítási folyamatot. 1961-ben
egyesítésre került Bolyai Farkas Elméleti Líceum, vagyis az egykori Református
Kollégium könyvállománya és a Teleki Tékáé. A nagyszabású egyesülési folyamat
során az intézmény nevét Teleki - Bolyai Könyvtárrá változtatta, amely jelenleg
a Maros Megyei Könyvtár részlegeként van számon tartva csaknem 200 000 régi,
rendkívül értékes könyvvel. A városi könyvtár 1913-ban indult Bernády György
polgármestersége alatt 13 663 kötettel, amelynek állománya 1944-ig 68 301
kötetre, majd 2000-ig 600 000-re gyarapodott. Intézményi könyvtárak vannak az
Orvosi és Gyógyszerészeti Egyetemen, a Petru Maior és Dimitre Cantemir
Egyetemeken, a Sapientia Erdélyi Magyar Tudományegyetemen, a Levéltárban és a
Gheorghe Șincai Társadalomkutató Intézetben.

Marosvásárhely jelenlegi nagyobb ipari létesítményei szinte mind a szocializmus
idején jöttek létre. Ezek nagy része 1989 után privatizálásra kerültek.

A város ipari fejlődését meghatározó, mind a mai napig működő ipari egységei
közé tartozik az 1949-ben alapított Electromureș (magyarosan Elektromaros),
amely a városnak és környékének még 1989-ben is 8900 munkahelyet biztosított.

Marosvásárhely Romániában híres egészségügyi színvonaláról, ami többek között az
Orvosi és Gyógyszerészeti Egyetemnek és a gyógyszergyártó Armedicának volt
köszönhető, amely 1985-ben indult. 1998-ban Gedeon Richter Romania SRL
kivásárolta a román államtól a cég 50,98%-os, többségi részesedését. 2003-ban a
Gedeon Richter Romania SRL beolvadt a nyilvánosan működő SC Armedica SA.
részvénytársaságba, megtörtént a társaság zártkörűvé alakítása és a neve Gedeon
Richter Romania SA-ra változott. A többszöri tőkeemelések során a Richter
tulajdonrészesedése 98,96%-ra emelkedett. A gyógyszergyár 2006-ban 39 termékével
volt jelen a román piacon, legfontosabb termékcsoportjai: a szív- és
érrendszeri, valamint a központi idegrendszerre ható készítmények, s
antibiotikumok tabletta, kenőcs, illetve oldat formájában. A bel- és külföldi
piaci kereslet növekedése, valamint a piaci pozíció megszilárdítása szükségessé
tette 2007-ben, egy modern logisztikai központ létrehozását. Ez 13 000 m²
beépített területet jelent közvetlenül a város mellett, amiből 5200 m² a
raktárépület.

A helyi ipar legnagyobb létesítménye az Azomureș (magyarosan Azomaros) vegyipari
kombinát. A FrieslandCampina tejfeldolgozó üzeme is sok munkahelyet biztosít és
fontos szereplője a helyi gazdaságnak.

A város közlekedése szempontjából nagyon fontos az 1961-ben Marosvásárhelyhez
közel, az E60-as út melletti nemzetközi repülőtér. A repülőtér összeköttetést
biztosít számos európai nagyváros között. Közvetlen közelében található a
2006-ban, az Európai Unió SAPARD alapjából felépített ipari park, ahol számos
multinacionális cég végzi tevékenységét, több ezer munkahelyet biztosítva a
környező települések lakosságának.

A településen, mint minden nagyobb városban számtalan multinacionális
nagykereskedelmi cég működik. Az első ilyen nagykereskedelmi hálózat, a Selgros
Cash & Carry 2002-ben települt a város északkeleti határába, Nagyernye községbe.
Következő évben, 2003-ban egy hasonló egység nyitotta meg kapuit az E60 várost
érintő délnyugati bejáratánál Metro Cash & Carry név alatt. A nagyáruházak helyi
fejlődési történetében kulcsfontosságú esemény volt a 2007-ben átadott European
Retail Park (röviden ERP), amely csaknem 18 000 m² és Auchan, BauMax, Media
Galaxy , illetve Promenada Mall található benne. Szintén 2007-ben, november
30-án a Belváros közelében nyílt meg a Mureș Mall. De újabb beruházásokat
terveznek az ingatlanfejlesztők is – két-három újabb bevásárlóközpont építését
–, ilyen a TarguMures Plaza vagy a Plaza Centers.

Az Azomureș vegyipari kombinát Románia egyik legnagyobb ilyen jellegű vállalata,
Marosvásárhely ipari életének szimbóluma. Habár az Azomureș Zrt. csak 1990-től
működik, viszont jogutódja az egykori, a szocializmus korában, 1962-ben
Combinatul de Ingrasaminte Azotoase Targu Mures néven alapított kombinátnak. Az
1997-ben Románia által kiírt privatizációs folyamat győztese a törökországi
Transworld Fertilizers Holding jelenleg csaknem 55,97%-át birtokolja a
részvényeknek. A 2005-ben az Azomureș Zrt. mért éves profitja 4,7 millió euró
volt. A kombinát erősen szennyezi ammóniával a város levegőjét.

Az előző századforduló környékén, 1903-ban négy gyógyszertár, két kórház 109
ággyal, 14 orvossal, két halottkémmel működött. 1927–1928 között a magyar
történelmi egyházak (római katolikus, református, unitárius) szanatóriumot
építettek, amely az államosítás után szülészeti és nőgyógyászati klinikaként
folytatta tevékenységét.

1951-ben összevonták az egészségügyi intézményeket. Ekkor jött létre az
Egyesített Klinika, egy vezetés alá vonva a kórházakat, orvosi rendelőket. 1952
után több egészségügyi létesítmény is épült, mint például a szemészet,
gyermekpoliklinika vagy az 1. számú poliklinika.

1991-ben alakult Marosvásárhelyen a SMURD, a Sürgősségi Betegellátó Szolgálat,
amelyet a palesztin Raed Arafat alapított. Mára már szerte az országban működik.

Az első helyi sportegyesület 1898-ban alakult Marosvásárhelyi Kerékpározó
Egyesület néven. 1906-ban a Marosvásárhelyi Sportegyesület, 1910-ben pedig a
Munkás Testedző Egyesület alakult meg, amely többször is nevet kellett
változtasson.

Jelenleg a város több sportágban is szerepel: labdarúgás, kézilabda, kosárlabda,
röplabda, modellezés és vusu. Marosvásárhelyen három labdarúgócsapat működött,
jelenleg kettő a harmadik ligában játszik. Ezek a következők: ASA
Marosvásárhely, Gaz Metan Marosvásárhely és FCM Marosvásárhely. A leghíresebb
csapat az ASA Marosvásárhely, ő volt az egyedüli, amelyik játszott az első
ligában és az UEFA-ban. A kosárlabda terén a várost a BC Mures (magyarosan BC
Maros) képviseli, amelyik az első ligában játszik és 2006/2007 évadban országos
szinten a kilencedik helyen végzett.

Marosvásárhely hagyományosan a Székelyföld kulturális központjának számít, ahol
mindig pezsgő színházi, zenei, képzőművészeti és irodalmi élet folyt.
Mindenekelőtt színházi szempontból számít fontos kulturális központnak
napjainkig, az itt működő, nagy múltú Székely Színház utódintézményének számító
Nemzeti Színház, a Marosvásárhelyi Művészeti Egyetemhez tartozó Stúdió Színház,
az Ariel Ifjúsági és Gyermekszínház és a számos alternatív társulat és
játszóhely révén, de fontos múzeumok (történelmi és szépművészeti múzeum) és
kiállítótermek is vannak a városban. Itt működik továbbá a legrangosabb erdélyi
zenekarok egyikének számító Marosvásárhelyi Állami Filharmónia is.

A Nemzeti Színház az 1946-ban alakult Állami Székely Színház 1962-ben román
tagozattal kibővített, és 1973 óta új épületben működő utódintézménye, amely az
évek során többször is nevet változtatott (volt Székely Színház, Állami Székely
Színház, Állami Színház, végül Marosvásárhelyi Nemzeti Színház). Magyar és román
tagozattal működik (a magyar tárulat neve Tompa Miklós Társulat, a románé pedig
Liviu Rebreanu Társulat). A színháznak egy 600 férőhelyes nagyterme, egy 100
férőhelyes kisterme és egy kialakítás alatt álló "underground" terme van.

A Nemzeti Színház mellett az Ariel Ifjúsági és Gyermekszínház (egy 150
férőhelyes nagyteremmel és egy 70 férőhelyes "underground" teremmel), illetve a
Marosvásárhelyi Művészeti Egyetem két nyilvános játszóhelye, a Stúdió Színház
(174 személyes terem) és a 2011-ben alakult új, Levél utcai Bábszínház számít
fontos színházi intézménynek. Az Ariel Színház elsősorban bábszínházként működik
ugyan, de rendszeresen tartanak itt ún. "kőszínházi" és alternatív
stúdió-előadásokat (főként a Nemzeti Színházzal és a Művészeti Egyetemmel közös
koprodukciókat), illetve felnőtteknek szánt bábelőadásokat is.

A Stúdió Színházban a Művészeti egyetem színész és mozgásművész szakos diákjai
és színésztanárai (Akadémiai Műhely) mutatnak be évente összesen 6-8 új előadást
(ugyanannyi magyar és román nyelvű bemutatót tartanak minden évben).
Látogatottsága - évente mintegy 9000 néző - több erdélyi hivatásos kőszínházéval
vetekszik.

Több alternatív (alapítványi és magán) társulat is létezik a városban. A
Marosvásárhelyi vár különböző bástyáiban négy, alkalmanként játszó, magát főként
pályázati pénzekből és támogatásokból fenntartó kisebb színház működik (két
magyar és két román színház), melyek közül a legrangosabbnak a magyar nyelven
játszó Yorick Stúdió számít.

A könnyű (ún. "szórakoztató") műfajok kedvelőit szolgálja ki a város két,
egyaránt népszerű alternatív társulata, a Gruppen-Hecc és a HaHoTa.

2005-től fogva itt rendezik meg a Sziget Fesztivál romániai "kistestvérét", a
Félsziget Fesztivált. A rendezvény kiváló helyszín az erdélyi és magyarországi
magyarok találkozására, közös szórakozására is. Hagyományosan négy színpadon
folynak a koncertek, de irodalmi hajó és színházi sátor is várja az
érdeklődőket.

1996 óta minden évben megrendezik a Marosvásárhelyi Napok című rendezvényt a
várban. Az alkalmi színpadon egyaránt fellépnek magyar és román együttesek és
énekesek. A színpadi előadásokkal egy időben a bástyákban színműveket adnak elő
Színművészeti Egyetem tanulói. Az eseményeket a marosvásárhelyi polgármesteri
hivatal rendezi, a multikulturalitás jegyében.

1993 óta évente megrendezik az Alter-Native Rövidfilmfesztivált. Az általában öt
napig tartó nemzetközi filmfesztiválon a jórészt belföldi versenyfilmek mellett
számos hazai és külföldi játékfilmet is vetítenek a fesztivál Off-programjában,
továbbá koncertek és fotókiállítások is tarkítják a rendezvénysorozat kínálatát.

A Marosvásárhelyi Állami Filharmónia 1989 óta minden évben megrendezi a Musica
Sacra Fesztivál című egyházzenei koncertsorozatot, amelyhez több Maros megyei
település is csatlakozott.

Maros Megyei Tanács 2006-ban felújíttatta a Kövesdomb negyedben bezárt
mozitermet. Az újonnan felújított épületet a Maros Művészegyüttes kapta meg.

A marosvásárhelyi képtár tulajdonát képező Bernády-képek 2007. október 20. és
2008. február 17. között kiállításra kerültek. A tárlaton a magyar nagyközönség
előtt eddig ismeretlen munkákat mutatnak be, így többek között: Barabás Miklós,
Lotz Károly, Munkácsy Mihály, Ferenczy Károly és Fényes Adolf festményei
tekinthetők meg. A szentendrei MűvészetMalomban a marosvásárhelyi gyűjteményből
válogatott munkák mellett, az 1940-es évek elején Magyarországra visszakerült és
jelenleg a Magyar Nemzeti Galéria tulajdonában lévő képek is helyet kaptak. A
látogatók négy hónapon keresztül tekinthettek meg a festményeket. A tárlat
fővédnökségét és anyagi támogatását Markó Béla és Hiller István, oktatási és
kulturális miniszter vállalta.

Az irodalmi élet szempontjából a legfontosabb intézmények közé tartozik a két,
havonta megjelenő irodalmi lap, a magyar nyelvű Látó Szépirodalmi Folyóirat és a
román nyelvű Vatra (Tűzhely) folyóirat, továbbá az itt működő, román és magyar
nyelvű könyvkiadók (Mentor, Impress, UartPRESS stb.). A Látó Folyóirat
szervezésében havonta jelentkezik, a Látó Irodalmi Színpad, a Művészeti Egyetem
Stúdió Színházában. A rendezvénysorozat keretében általában a szerkesztők által
moderált és rendszerint könyvbemutatókkal egybekötött író-olvasó találkozókat
tartanak, hazai és külföldi meghívottakkal.

Marosvásárhely első helyi lapja a Székely Ellenzék volt, amely 1898–1920 között
jelent meg. A 20. század első felében jelent meg a Székely Napló (1910–1930), az
Erdélyi Napló szociális napilap (1901–1907), a Tükör politikai hetilap
(1913–1925), a Vasárnap református lap (1901–1911) vagy a Marosvásárhely
társadalmi-szépirodalmi lap (1911–1913). A két világháború között összesen 93
sajtótermék látott napvilágot. Csak 1925-ben 17 folyóirat, napi- és hetilap
működött a városban.

A jelentősebbek 1940-ig: Zord Idő (1919–1921), a Ma (1925–1933), a Maros
(1927–1933), a Maros Vidék (1933–1936), a Magyar Szó (1936–1941), a Reggeli
Újság (1931–1943), a Székelyföld (1920–1937) politikai lapok; az Erdélyi Barázda
(1920–1928) és az Erdélyi Társaság (1921–1922) hetilapok; a Magyar
Népegészségügyi Szemle (1933–1942) és a Református Újság (1933–1943), valamint a
város hivatalos újsága, az A város (románul: Orașul).

Jelenleg Marosvásárhelyen a Népújság, a Vásárhelyi Hírlap és a Központ nagyobb
példányszámban eladott magyar nyelvű újságok, viszont szerte Maros megyében
népszerűek. A Népújság Maros megye legolvasottabb napilapja.

A településen először a Marosvásárhelyi Rádió sugárzott 1958. március 28-án.
1985–1989 között a kommunista karhatalom betiltotta, és csak a forradalom után,
1990-től sugározhatott újból. A rádió multikulturális adó. Három nyelven:
románul, magyarul és németül egyenlő arányban sugároz. Hat erdélyi megyében
fogható: Maros, Kolozs, Beszterce, Hargita, Kovászna és Brassó megyékben, de az
interneten is hallgatható. A Rádió GaGa 2000-től kezdte műsorainak szórását a
Kossuth utcai ingatlanjában, ma már az egész megyében fogható.

1990 óta a városban több román kereskedelmi adó is stúdiót nyitott, mint az
Antena1, ProTV vagy a PrimaTV. 2006. január 1-jétől létrejött az első helyi
televízióadó, a Maros TV, amely műsoridejének felét magyarul, másik felét pedig
románul közvetíti. Ezt követően az RCS&RDS csoport is felújította stúdióját, így
a kábeltévé saját adóján műsorok is nézhetők. 2008 februárjától a Román
Televízió is saját területi stúdiót nyitott. Azonban csak május 5-én sugárzott
először műsorokat az RTV 2-es csatornáján. A területi stúdió műsorokat fog
gyártani az RTV 3-as csatornájának, amelyet a romániai népcsoportoknak hoznak
majd létre. A Duna Televíziónak is stúdiója van.

Marosvásárhely közvetlen közelében halad az E60-as európai út
(Bukarest–Kolozsvár–Bécs). A megfelelő elkerülő utak hiányában ez a város egyik
legnagyobb szennyezőforrása. A DN15 országos jelentőségű út Marosvásárhelyt köti
össze Bákóval, Szászrégennel, Maroshévizen, Borszéken és Karácsonkőn keresztül.

A vasúti közlekedés terén a városnak összeköttetése van Románia nagyobb
városaival. Marosvásárhely a Déda–Marosludas–Székelyföldvár vasútvonal mentén
fekszik. Marosvásárhelyen volt a végállomása a Nyárád-völgyében Szovátáig
közlekedő keskeny-nyomtávú vasútnak, melyet az 1990-es évek közepén számoltak
fel.

A várostól 12 kilométerre délkeletre található a repülőtér (az ipari park
mellett, Vidrátszeg határában). 2004-től komoly előrelépések történtek a
repülőtér nemzetközivé tételére. 2006-tól közvetlen járatot indított a Malév,
illetve a Wizz Air is. 2007 novemberében azonban a WizzAir váratlanul
megszüntette marosvásárhelyi járatait és átköltöztette Kolozsvárra.
Sajtóközleményükben az állt, hogy a kolozsvári repülőtér infrastruktúrája jobb.
Végül 2008. május 15-étől ismét visszaköltöztette budapesti járatait.
Sajtóközleménye szerint: „A Wizz Air 2006 júliusában indította el első járatait
Marosvásárhelyről, majd 2007 novemberében erdélyi üzemelését Kolozsvárra
költöztette. A tapasztalat azt bizonyította, hogy bár a kolozsvári üzemelés
összességében sikeres, a Budapest és Erdély közötti forgalom jelentős része
Marosvásárhelyre irányul.” A többi 2007 novemberében elköltöztetett járatát
ellenben (London, Róma, Barcelona) továbbra is Kolozsvárról üzemelteti. 2011
júniusától a budapesti járat mellett újból visszaköltöztették a Wizz Air
nemzetközi járatait Marosvásárhelyre.



https://hu.wikipedia.org/wiki/Budapest_Liszt_Ferenc_nemzetk%C3%B6zi_rep%C3%BCl%C5%91t%C3%A9r

A Budapest Liszt Ferenc nemzetközi repülőtér, korábbi nevén Budapest Ferihegy
nemzetközi repülőtér (IATA: BUD, ICAO: LHBP) Budapest nemzetközi repülőtere,
Magyarország öt nemzetközi repülőtere közül a legnagyobb és legismertebb.
Forgalma meghaladja az évi 10 millió utast. Európai, észak-amerikai,
távol-keleti, afrikai és közel-keleti országok repülőtereivel egyaránt forgalmi
kapcsolatban van.

A repülőteret eredetileg fekvése alapján Budapest Ferihegy Nemzetközi
Repülőtérnek nevezték el. A szomszédos Ferihegy nevét a területen a 19.
században szőlőbirtokkal rendelkező Mayerffy Ferencről (1776–1845) kapta.
Napjainkban a terület szinte teljesen lapos, mert bár korábban volt ott egy 147
méter magas homokos domb, azonban azt az 1940-es években a repülőtér építése
során elegyengették.

2006 tavaszán felmerült, hogy a repülőteret Bartók Béláról nevezzék el, de ezt a
Földrajzinév-bizottság nem támogatta.

A repülőteret 2011. március 25-én Liszt Ferenc zeneszerző emlékének tisztelegve
nevezték át mai nevére: Budapest Liszt Ferenc Nemzetközi Repülőtér. A
névváltoztatás politikai vitákat váltott ki, mivel az átnevezésekben illetékes
Földrajzinév-bizottság az eredeti név megőrzése érdekében a "Liszt Ferenc
Nemzetközi Repülőtér, Budapest–Ferihegy" elnevezést javasolta. Az Orbán kormány
az általa javasolt elnevezés megvalósítása érdekében a Földrajzinév-bizottság
elnökét és több tagját eltávolította, illetve kettőt közülük elbocsátott.

Budapest központjától 16 kilométerre található az 1-es, 22 kilométerre a 2-es
terminál. Délkeletre, az Üllői úton haladva vagy az eredetileg 1943-ban
elkészült gyorsforgalmi úton közelíthető meg. Területe Budapest XVIII.
kerületéhez és Vecséshez tartozik. Az egyes terminál kettévágta az eredeti
gyömrői utat, a második pedig az eredeti Vecsés-Ecser közti közutat.

A légikikötő területe 1505 hektár (összehasonlításul a londoni Heathrow
mindössze 1200 hektáros), vagyis a Margit-sziget területének 15-szöröse. 217
épület található a birtokon belül; 18,5 kilométer távvezeték és 46 km vízvezeték
kanyarog a Liszt Ferenc Repülőtér alatt. Saját hőerőműve, szemétégetője és
benzinkútja van.

Az I. világháborút követően a magyar polgári repülés nehezen és korlátozások
közepette alakulhatott ki. Ennek során Mátyásföldi repülőtér után a Budaörsi
repülőtér lett a 30-as évek végén a belföldi és egyben az ország nemzetközi
repülőtere is.

1938-ban újra napirendre került egy új fővárosi repülőtér létesítése. Ehhez
hozzájárultak a rövid ideje működő budaörsi repülőtér problémái is. A három
település, Pestszentlőrinc, Rákoshegy és Vecsés határában lévő területet
jelölték ki a leendő új repülőtérnek. A Budapest-Szolnok vasútvonal melletti
lapos, keleti felén dombos terület 1723-tól a Grassalkovich család tulajdonában
volt, és a század végén itt bérelt mintegy 650 holdat egy gazdag budai serfőző,
Mayerffy Xavér Ferenc. Róla nevezték el Ferihegynek a környéket, ami előbb
Szontagh-, majd Podmaniczky-, végül pedig Vigyázó-birtok volt. 1928 után a
Magyar Tudományos Akadémia tulajdonába került, de a környékbeli gazdáknak is
voltak itt földjeik.

A tervezés részeként, a repülést akadályozó természetes és mesterséges
tereptárgyaktól mentes, a későbbi bővítésekhez lehetőséget nyújtó területen 1939
februárjától meteorológiai megfigyeléseket és méréseket végeztek dr. Hille
Alfréd vezetésével. Főként a szélviszonyokat, a köd kialakulásának és
feloszlásának körülményeit vizsgálták. A kavicsos talaj és a mélyen húzódó
talajvíz további előnyt jelentett. Az egyeztetett tervezési munkák több szálon
futottak, északnyugati részére a polgárit, a délnyugatira a katonai
létesítményeket szánták. Ehhez csatlakozva a leendő közös felszálló mezőn kívül,
a keleti oldalra tervezték a sportrepülőteret az egykori majorsági épületek
felhasználásával és a később építendő hangárokkal. Itt már 1940 nyarán repültek
a Horthy Miklós Nemzeti Repülőalap keretében a növendékek. A katonai rész északi
oldalán, a repülőtér nyugati részén épültek az EMESE Kísérleti Repülőgépgyár
irodái és műhelyei.

Mint minden épület tervezésére és építésére, így a forgalmira is nyilvános
pályázatokat hirdettek. Az 1939 szeptemberében kiírt pályázat decemberi
eredményhirdetésekor a megvalósításra legalkalmasabbnak, kis módosítással ifj.
Dávid Károly terveit találták. A tervező, aki a modern magyar építőművészet
egyik megteremtője volt, egy olyan épületet álmodott meg, mely felülről
stílusosan, egy hatalmas repülőgépre emlékeztetett. A törzse a nagyméretű
impozáns indulási-érkezési csarnok, a vízszintes vezérsíkja a közút felőli
homlokzat, a szárnyai a felszálló mező felé néző emeletes részek, motorjai pedig
az ezek előtt lévő két irányítótorony. A kiírásban az érdeklődőkre, az utasok
kísérőire és a repülőbemutatók résztvevőire is gondolni kellett, ezért erre a
célra épült meg egy nagyméretű terasz. A munkálatok 1942-ben kezdődtek el
Kemenes Krebs András cégének közreműködésével.

A II. világháború során komoly károkat szenvedett, ideiglenesen német és szovjet
csapatok is állomásoztak a repülőtéren.

1947-ben döntöttek Ferihegy újjáépítéséről a polgári forgalom számára. 3 éves
terv keretében megtisztították a robbanószerektől a területet, helyrehozták vagy
újjáépítették a megsérült épületeket, valamint 1948-ban elkezdték a 13/31-es, ma
13R/31L futópálya betonozási munkálatait is.

Az ünnepélyes átadási ünnepséget 1950. május 7-én, vasárnap tartották, és az
elkészült részek tették lehetővé az 1946-ban megalakult és Budaörsi székhelyű
Maszovlet itteni működését. A légitársaság ekkor még csak néhány külföldi
járatot, a prágait, a bukarestit, a varsóit és a szófiait tartotta fenn.
Ferihegyre az első időkben menetrend szerint csak a hazánkéhoz hasonló politikát
folytató országok gépei jártak.

Az első nyugatra induló menetrend szerinti járat a Malév bécsi járata volt 1956
nyarán. Az első nyugati légitársaság, amely járatot nyitott Budapestre, a KLM
holland légitársaság volt 1957-ben.

A forgalmi épület teljes befejezése is erre az időszakra esett, és megkezdődtek
a 2500 m-es futópálya hosszabbítási munkái is a nagyobb gépek megjelenése miatt.
1958 végére elkészült a 3010 m-re meghosszabbított pálya.

1960-ra Ferihegy Közép-Európa legmodernebb repülőtere lett, mikor is elkészült a
tranzitváró, a bevezető fénysor, a radarberendezés, és meghosszabbították a
futópályát. De a fejlődés ezután megtorpant, nyilvánvalóvá vált, hogy egy
nagyszabású állami beruházás, egy átfogó fejlesztési koncepció lehet a megoldás
a nemzetközi szint eléréséhez. A fejlesztési program azonban csak 1976-ban
került a tervbizottság elé. Ennek megfelelően 1983-ig elkészült az új futópálya,
a hozzá tartozó gurulóút-hálózat, az irányítótorony és a Malév-gépek
karbantartására szolgáló műszaki bázis. Ekkor került sor a Magyarország teljes
légterét ellenőrizni képes radarberendezések telepítésére is a Kőris-hegyen és
Püspökladányban. A munkálatokat az 1973-ban alakult Légiforgalmi és Repülőtéri
Igazgatóság (LRI) szakemberei irányították.

1980-ban kezdték el építeni és 1983. augusztus 30-án helyezték forgalomba a
második, hosszabb leszállópályát. (13L/31R), amely 3707 méter hosszú, és
párhuzamos az 1-es pályával. A második ütemben épülő új utasforgalmi épület
alapkövét 1983. november 16-án rakták le. Ugyanebben az évben készült el az új
irányítótorony, amelyet 2000-ben bővítettek még két szinttel. Az osztrák
hitelből és fővállalkozásban készült 2-es terminál 1985. november 1-jétől
fogadja az utasokat. Ezt a Malév és később a Lufthansa, Air France, Swissair
repülőgépei és utasai használták. A nagyméretű előtérrel, épületközeli és távoli
állóhelyekkel, 6 utashíddal az akkori Ferihegyi Repülőteret ismét a korszerű
repülőterek közé emelte. A régi, 1-es terminál bonyolította le továbbra is a
többi ország légitársaságainak forgalmát.

Az ezredfordulóra előrejelzett forgalmi adatok szerint kevésnek ígérkezett az
évente 4 millió utast kiszolgáló két terminál. 1997-ben elkezdődött a 2B
terminál építése. A több mint 30 ezer m² alapterületű új épületet a hozzá
tartozó forgalmi előtérrel 1998. december 8-án avatták fel. Ide költözött az
összes külföldi légitársaság. A hét utashíddal ellátott épületközeli és öt
távoli állóhellyel 3,5 millió utast képes fogadni évente. Az új terminál
átadásával egy időben az 1-es terminál szinte teljesen elnéptelenedett. Itt
ezután csak a teher- és a kisgépes forgalom, az alkalmi és a kormányzati
különgépek fogadása történt. Itt állomásoztak 1999 tavaszán a NATO jugoszláviai
légicsapásait támogató amerikai KC-135-ös légi utántöltő repülőgépek is.

Az 1-es terminál 2005-ben 9 hónap alatt teljes felújításon esett át, és 2005.
szeptember 1-től a diszkont légitársaságokat szolgálta ki, majd 2012. május
30-val a Malév csődjét követő forgalomcsökkenés miatt a kereskedelmi
utasforgalom elől - ideiglenes hatállyal - elzárták. 2007. július 16. óta
vonattal is meg lehet közelíteni az 1-es terminált. Ferihegy néven vasúti
megállóhely épült a MÁV közvetlenül a repülőtér mellett haladó, ceglédi (100a)
vonalán.

2011-ben, Liszt Ferenc születésének 200. évfordulója alkalmából a repülőteret
átnevezték Liszt Ferenc nemzetközi repülőtérre.

Az 1950-es 1960-as évek dugattyús típusai után napjainkban a gázturbinások: a
Boeingek, a DC-k, az Airbus-ok szállítják az utasokat a világ négy égtája felől
és felé. A legnagyobbak és a leggyorsabbak is jártak már itt. A Jumbók, a
Galaxy-k, a Concorde-ok mind-mind leszálltak már Ferihegyen. Az országba légi
úton érkező utasok, legyenek hétköznapi emberek vagy világhírességek, elnökök
vagy államfők, itt találkoznak először országunkkal. Napjainkban a Liszt Ferenc
Repülőtérre több mint 52 légitársaság jár menetrend szerint, és 100 városba
lehet innen közvetlenül eljutni. A repülőtér utas- és repülőgép-forgalma a
magyar és a külföldi társaságok között közel fele-fele arányban oszlik meg.

A magyar állam 2005. december 18-án privatizálta a repülőtér üzemeltetésének
jogát; a brit BAA International Ltd. szerezte meg 75 évre a jogot rekordnak
számító mintegy 464,5 milliárd forintért.

Az új tulajdonos érkeztével új menedzsment került a vállalat élére. A
privatizációs pályázatot vezető Chris Woodruffot nevezték ki vezérigazgatónak,
aki az eredeti tervek szerint 9 hónapig töltötte volna be a tisztséget. Feladata
a vállalat átalakítása volt, és mivel ez a tervezettnél gyorsabban haladt, ezért
már 2006 júliusában átadta a tisztséget utódjának, Stewart Wingate-nek.

Az átalakítás célja a hatékonyság növelése, valamint hogy a bevételek ne
elsősorban a légitársaságoktól beszedett díjakból származzanak, hanem egyéb
forrásokból (kereskedelmi tevékenység, parkoló stb.), így a Budapest Airport a
légitársaságok számára olcsóbbá váljon. Ezáltal lényegesen növekedhet a forgalom
és Ferihegy területén a régió legfontosabb repülőtere jöhet létre.

Első lépésként a vezetőség megállapodott a szakszervezetekkel, majd ígéretüknek
megfelelően 5%-kal csökkentették a repülőtéri díjakat. Leépítésre is sor került,
80 főtől, elsősorban az adminisztratív területhez és menedzsmenthez tartozó
munkatárstól vált meg a cég. Kiemelt feladatnak tekintették a repülőtéri
taxiskérdés megoldását, ezért nyílt pályázat keretében választották ki, mely
társaság bonyolíthatja le a repülőtéri fuvarokat. Ezenkívül értékesítették a
földi kiszolgálást és a minibusz szolgáltatást , hogy a repülőtér-üzemeltetés
legfontosabb alaptevékenységeire tudjanak koncentrálni.

Az angol cégben történő változások következtében azonban újra tulajdonosváltás
előtt áll a repülőtér. A német Hochtief AirPort GmbH 2006. október 20-án
bejelentette, hogy szándéknyilatkozatot írt alá a Budapest Airport angol kézben
lévő tulajdonrészének megvásárlásáról a BAA-val. 2007. június 6-án a tranzakció
be is fejeződött, immáron a Hochtief a tulajdonosa Magyarország egyetlen
jelentős légikikötőjének. A helyzet azt mutatja, hogy az új német tulajdonos meg
is becsüli a repülőteret, hiszen hatalmas fejlesztéseket kíván létrehozni, igen
gyors ütemben. Amint azt a Hochtief menedzsmentje kifejtette, rövid időn belül
megkezdik a 2A és a 2B terminál összeépítését, valamint gyorsvasút, szálloda, és
üzletközpont létesítése is, továbbá még új légitársaságok Ferihegyre csábítása
is a tervek között szerepel.

2008 augusztusában a FlyLaL a 100. légitársaság az akkori Ferihegyi Repülőtéren.
A Ferihegyről azóta kivonult litván vállalat Vilniusból indította járatait a
magyar fővárosba.

2009-re 80 ezer négyzetméter új felületet alakítottak ki, ebből 2009 októberéig
30 ezer négyzetmétert adtak át: a 2-es terminált érintő beruházás értéke 16
millió euró (mintegy 4,5 milliárd forint). A Budapest Airport 2012 végéig
összesen 261 millió euró, azaz 75 milliárd forintnyi fejlesztést hajt végre a
Liszt Ferenc Repülőtéren. Ennek részeként épül meg az új utasforgalmi terminál,
a 40 ezer négyzetméter alapterületű SkyCourt (Égi Udvar) a jelenlegi 2A és 2B
terminál között, várhatóan 2011. március 27-ére. A munkálatok további fázisában
épül meg a 2B, később a 2A terminál új utasfolyosója nyolc-nyolc új
gyalogoshíddal, illetve buszos beszállító kapuval. A BUD Future elnevezésű
fejlesztési program végére a 2-es terminál éves utaskapacitása eléri a 15 millió
főt.

A Magyar Közlöny 2011. évi 6. számában jelent meg, hogy a kormány június 9-re
datált határozata szerint az állam értékesíti a Budapest Airportban (BA) meglévő
részesedését.

2015-ben a reptér utasforgalma átlépte a 10 millió főt, 2016-ban pedig a 11,4
millió főt. A jelenleg 12,5 millió fős éves kapacitás növelése érdekében 2018-ig
a 2B terminálhoz csatlakozó könnyűbádog-szerkezetes épület helyére egy mólót,
utashidat építenek, valamint bővítik a parkolót. A rövid távú beruházásokkal
14-15 millióra lehet emelni a repülőtér kapacitását. Középtávon pedig egy új, 2C
terminál megépítése is szerepel a tervek között.

2016-ban bejelentették a repülőtér középtávú komplex fejlesztési tervét, a "BUD
2020"-at. Ennek keretében 5 év alatt 50 milliárd forintos beruházást hajtanak
végre. Ennek része a már bejelentett B jelű utasmóló, a 2C vagy 3 jelű terminál,
a parkolók kapacitásának növelése, valamint egy repülőtéri hotel, a check-in
pultok számának jelentős bővítése, valamennyi biztonsági kapu testszkennerrel
való ellátása, és a "Cargo City" nevű új légiáru központ. A fejlesztések
következtében a repülőtér éves kapacitása 18 millió utasra nő.

A repülőtéren négy terminál található (1, 2A, 2B, GAT). A régi, 1-es terminál és
a kis- és magángépes terminál (GAT), illetve a másik kettő a Kőbánya-Kispest
metróvégállomástól induló 200E BKV járattal közelíthető meg. 2007 óta az 1-es
terminál vonattal is megközelíthető. Főképp a Nyugati pályaudvarról induló
vonatok érintik Ferihegyet, ahol az állomást érintő minden személyszállító vonat
megáll, így az InterCity-járatok is. Az állomást érintő járatok:
Budapest-Nyugati pu. - Cegléd (- Szolnok); Budapest-Nyugati pu. - Monor;
Budapest-Nyugati pu. - Miskolc-Tiszai pu. - Budapest-Keleti pu. (kör)InterCity
vonatok; Budapest-Nyugati pu. - Debrecen - Nyíregyháza (- Záhony) InterCity
vonatok és gyorsvonatok; Budapest-Nyugati pu. - Kecskemét - Szeged (egyesített)
InterCity/gyors vonatok; a Budapest-Nyugati pu. - Kiskunfélegyháza éjszakai
személyvonat; valamint a Tapolca/Keszthely - Székesfehérvár - Kőbánya-Kispest -
Debrecen - Nyíregyháza - Záhony közötti nyári sebesvonatok.

A terminálépületet 1950. május 7-én nyitották meg az utasforgalom előtt. Az 1-es
terminál újjáépítéséről 2004-ben döntött a Budapest Airport. A teljes
rekonstrukciót és a terminál újra üzembehelyezését a repülőtér utasforgalmának
növekedése, a szigorú biztonsági előírások, illetve az EU-csatlakozás által
támasztott követelmények indokolták. A munkálatok során teljesen megújultak a
terminál gépészeti és elektromos rendszerei, és a csatlakozó közművezetékek is.

A terminál felújítása a műemlékvédelmi szempontok maximális betartásával
történt, hiszen ez az építészeti modernizmus egyik legszebb magyarországi s
európai szinten is kiemelkedő példája. A felújítás 2004 őszén kezdődött, s a T1
mintegy nyolc hónapos munka után, 2005. szeptember 1-jén nyitotta meg újra
kapuit.

Az Építőipari Nívódíj, az amerikai Oscar-díjhoz hasonlatosan szakmai díj: a
szakma jutalmazza az adott év legjobb, legnagyszerűbb alkotásait. Az 1-es
terminál felújítása az ipari és kereskedelmi kategóriában kapta meg a díjat.

Az 1. Terminált közel 10 milliárd forint értékben korszerűsítették és 2005
szeptemberében nyílt meg újra az alacsony költségű, diszkont légitársaságok
számára. A Malév csődje után a Budapest Airport a 2-es terminál utasforgalom
csökkenése miatt, gazdaságossági okokból 2012. május 30-án bezárta az 1-es
terminált, így az összes, oda közlekedő járat kiszolgálása a 2-es terminálhoz
került. A bezárás időszakos, egyelőre 5 évre történt, a döntést 2017-ben
felülvizsgálják, és lehetséges hogy újra megnyitják az utasforgalom előtt az
1-es terminált.

2012. október 1-től Terminal 1 Airport Event Center néven – állagmegóvási
okokból – rendezvényhelyszínként működik tovább. Itt forgatták a Die Hard 4-et
is.

A 2-es futópálya 1982-ben épült. Hozzá a 2A Terminált 1985-ben nyitották meg.
Eredetileg kizárólag a Malév számára építették. Napjainkban azonban már ide
érkeznek az Aer Lingus, az Air Malta, az Austrian Airlines, a Carpatair, a
Brussels Airlines, a CSA Czech Airlines a Lufthansa és a Moldavian Airlines
gépei is. 2008. március végétől a schengeni határokon belülre induló járatokat
szolgálta ki.[forrás?] Jelenleg a 2A és 2B terminál is kiszolgálja a schengeni,
valamint a nem-schengeni övezetbe induló utasokat. A kilátóterasz a 2A terminál
3. emeletén található.

A 2A bővítéseként épült, de külön terminálként tartják nyilván. 1998-ban adták
át. A fennmaradó többi járat, vagyis a külföldi (és általában véve nem fapados)
légitársaságok utasait szolgálta ki.

A SkyCourt galériaszintjén exkluzív várótermek is nyíltak MasterCard Lounge, és
SkyCourt Lounge néven a Platinum Lounge és az Executive Lounge mellett.

A kis- és magángépeket fogadó terminál (angolul General Aviation Terminal, GAT)
közvetlenül az 1-es terminál mellett található. Itt a kisebb repülők parkolnak,
illetve magángépek üzemeltetése történik, mind belföldi, mint külföldi
viszonylatban. A reptér 2014 áprilisában félmillárd euróból kezdi meg a terminál
felújítását.

2007-ben az új felszállási légi folyosók beüzemeltetésével Budapest sok
kerületében jelentősen megnőtt a zajszennyezés. Emiatt néhány magánszemély
bíróságon követelte a légikikötő bezárását, de a bíróság végül megalapozatlannak
találta ezeket az igényeket. A konfliktusok megelőzése érdekében a repülőtér
üzemeltetője önkéntes zajvédelmi programot indított. Ennek részeként kijelöltek
egy zajvédelmi övezetet a repülőtér körül, és az ebben az övezetben elhelyezkedő
lakóépületek hő- és hangszigetelését, valamint szellőztető berendezés beépítését
a társaság a saját költségén vállalja. Ennek finanszírozását, valamint a
légijárművek minél csendesebb működtetését szolgálja a repülőtér által beszedett
zajterhelési díj.

A repülőtéri bekötőút mellett található az Aeropark, amely március 15-től
október 15-ig látogatható.

A buszos repülőtér-látogatásokat 2013 tavaszától a Légiközlekedési Kulturális
Központ szervezi.

4 órától 23 óráig: az  -as metró Kőbánya-Kispest végállomásáig közlekedve, majd
ott a   200E buszra átszállva Liszt Ferenc Airport 2 végállomásig utazva.

23 órától 1 óráig: a   950-es éjszakai busszal Határ út metróállomásig utazva,
majd ott a   200E buszra átszállva Liszt Ferenc Airport 2 végállomásig utazva. 1
órától 4 óráig: a   950-es éjszakai busszal Honvéd utca vagy Bajcsy-Zsilinszky
utca megállóig utazva, majd ott a   900-as éjszakai buszra átszállva Liszt
Ferenc Airport 2 végállomásig utazva.

A   Nyugati pályaudvarról   Ferihegy megállóhelyig utazva, majd ott a   200E
buszra Ferihegy vasútállomás megállóban átszállva Liszt Ferenc Airport 2
végállomásig utazva.

Sajnos a repülőgépekre nagy veszéllyel vannak a madarak (különösen a vetési
varjak), őket a reptéren különféle technikai módszerekkel üldözik el (pl.:
hangijesztéses módszerrel, amerikai héjákkal, sólymokkal). A nem kívánt földi
behatolókat pedig egy speciálisan kiképzett Border collie ijeszti el.



https://hu.wikipedia.org/wiki/Y_gener%C3%A1ci%C3%B3

A generációs marketing a vásárlóközönséget osztja fel különböző korcsoportokra,
nemzedékekre, úgynevezett generációkra és ebből von le következtetéseket e
korcsoportokra jellemző illetve tőlük várható tipikus vásárlási magatartásra. A
generációs marketing alapjait eredetileg a pszichológusok vizsgálatai
alakították ki.

Az 1920 és 1939 között születettek az ún. veteránok, a Baby boom-korszak az 1940
és 1959 között született embereké, míg az X generációhoz az 1960 és 1979 között
születettek tartoznak. Az Y generációba az 1980 és 1999 között, a Z generációba
pedig az 1996 és 2007 között születetteket sorolják. Az alfa generáció elnevezés
használatos arra a nemzedékre, amelynek tagjai 2007 után születtek.

Az X generáció egy új típusú nemzedék, melynek kialakulásában a technológia
száguldó fejlődése játszott rendkívül fontos szerepet. Ha az 1900-as évek utáni
időszakot felosztjuk, akkor ez a generáció a harmadik a sorban. Az X generáció
tagjai 1960 és 1979 között születtek, így életkoruk alapján körülbelül a kései Y
generáció, valamint a Z generáció tagjainak szülei.

A munkaerőpiacon pályakezdőként könnyebb volt a helyzete az X generáció
tagjainak, inkább felnőtt korukban szembesültek az elutasítással, ellentétben az
Y és a Z generációkkal, akiknek ezzel kapcsolatban rosszak a visszajelzéseik,
általában visszajelzést sem kapnak.

Marc Prensky az X generáció tagjaira használja a „digitális bevándorló” jelzőt.
Ez arra utal, hogy míg a Z generáció tagjai („digitális bennszülöttek”) a 21.
század digitális világában nőnek fel, az X generáció tagjai életük során
találkoztak vele; lenyűgözte őket, elfogadták és elkezdték használni a digitális
világ új vívmányait. A digitális bevándorló így alkalmazkodik a környezetéhez,
de félig még a múltban él.

Az Y generáció egy új típusú nemzedék, melynek kialakulásában a technika
száguldó fejlődése játszott rendkívül fontos szerepet. Ha az 1900-as évek utáni
időszakot felosztjuk, akkor ez a generáció a negyedik a sorban, az 1980 és 1999
között születetteket soroljuk ide.

Ennek a nemzedéknek a születését (a legkorábbi ill. legkésőbbi időpontot nézve)
az 1970-es évek vége és a 2000-es évek eleje közé teszik. „Ezredfordulós”
generációnak is nevezik őket. Jellemzőik, hogy mivel a számítógépekkel együtt
nőttek fel, szinte mind a „technológia őrültjei”. A modern technikák és a
számítógép nélkül el sem tudják az életüket képzelni. Ezzel együtt azonban igen
gyakorlatiasak és már kisiskolás korukban tudnak számítógépezni és mobiltelefont
használni.

Társadalmi beilleszkedésük elemzése alapján alakították ki a „Pán
Péter-szindróma” fogalmat, mely arra utal, hogy egy részük aktív
munkavállalóként késleltetetten jelenik meg a munkapiacon. 25-30 éves felnőttek
még a szülői otthonban élnek, igénybe veszik a szülői ház komfortját (főznek,
mosnak rájuk, nincs rezsi terhük, zsebpénzt kapnak stb.), maguk eközben nem
önálló felnőtt egzisztenciájuk megteremtésén dolgoznak. A jelenség gyakran
további tanulás, egy újabb diploma megszerzésének társadalmilag is preferált
(lifelong learning) formájában nyilvánul meg. Kérdés, hogy a Pán Péter-szindróma
mennyiben a munkapiaci helyzet következménye – amely nem képes felvenni a fiatal
diplomásokat – és mennyiben egy életmód elterjedésére vezethető vissza. Az
európai oktatási statisztikák azt mutatták, hogy a felsőoktatási képzési helyek
száma sokszorosan növekedett az új álláshelyek számához képest.

Az Y generáció már egy fogyasztói társadalomba született bele, szüleik vagy baby
boomerek, vagy az idősebb X generáció tagjai, akik nehezen, kemény munka árán
küzdötték fel magukat oda, ahol tartanak. A fiatalok azt látják, hogy mindezért
nagy árat fizettek a szüleik, tönkrementek egészségileg, kiszolgáltatottá váltak
a munkaerőpiacon. – Ők már nem hajlandóak erre, nem akarnak „robotolni”, magától
értetődik számukra, hogy karriert érnek el, jól keresnek. Felszínes életet
élnek, a lojalitást, engedelmességet nem ismerik – ecsetelte Joó
Zsuzsanna.[forrás?] Hiába könnyíti meg azonban a technika az életüket, az Y
nemzedék olyan világban vált felnőtté, ahol örökké sietnie, önmagát
megvalósítania kell, karriert kell építenie. Pontosan emiatt a tulajdonságuk
miatt vannak fokozottan kitéve a mobbingnak, a munkahelyi pszichoterrornak. Egy
érdekvezérelt világban élnek, ahol ha nem igyekeznek, elvesztik értéküket, és
partvonalra kerülnek.

Egy a 2008-ban az Economist Intelligence Unit által készített tanulmány szerint,
melyet a Genesys támogatott, a nemzedék kereskedelmi megszólítására a
legalkalmasabb, kedvenc programjaik szponzorálása, a vírusmarketing, a
peer-to-peer ajánlások. Figyelmük középpontjába kedvenc tevékenységeik
reklámjait helyezik, így a kirakatokon át, személyes találkozások során, video-
és chat-üzeneteken keresztül könnyedén érhetők el.

A Z generáció tagjai az 1996-tól 2007-ig születtek. Tagjai tipikusan különböznek
az előző generációk, főleg a közvetlenül megelőző Y generáció tagjaitól, egy új
típusú nemzedék, amelynek kialakulásában a technika száguldó fejlődése játszott
rendkívül fontos szerepet. Az 1990-es évek végén születettek és az annál
fiatalabbak beleszülettek a digitális technológiák világába, amelyben már
elképzelhetetlen élni a Web 2.0, mobiltelefonok, más digitális és kommunikációs
eszközök használata nélkül. A Z generációra használt másik fogalom a Marc
Prensky által alkotott „digitális bennszülöttek” kifejezés.

A Z generáció tagjainak, akik a 20. századihoz képest egy új világban nőttek
fel, teljesen megváltoztak a tanulási szokásai. Ez problémákat vet fel az
oktatási rendszerben is, elsősorban a tanítási módszerek területén. A tanároknak
nehéz átadniuk a tudásukat a fiataloknak, akik hozzá vannak szokva a gyors
információáramláshoz és annak befogadásához. Képesek egyszerre több mindennel
párhuzamosan is foglalkozni (multitasking).[forrás?]



https://hu.wikipedia.org/wiki/Pest_megye

Pest megye Magyarország középső részén található. Északról Szlovákia és Nógrád
megye, keletről Heves és Jász-Nagykun-Szolnok megyék, délről Bács-Kiskun megye,
nyugatról Fejér és Komárom-Esztergom megyék határolják. Székhelye Budapest, az
ország fővárosa, amely azonban önálló területi egység, nem tartozik Pest
megyéhez.

A megyében található Magyarország földrajzi középpontja, Pusztavacstól 1 km-re
északkeletre, természetvédelmi területen.

Területe igen változatos, hegység és dombság éppúgy található itt, mint síkság.
A megye legmagasabb pontjai a Csóványos (939 m.), a Pilis (757 m.) és a
Dobogó-kő (700 m.)

Változatos domborzata következtében a megye éghajlata is változatos. Nagyok a
különbségek a csapadék és a napos órák száma tekintetében is.

A Duna magyarországi szakaszának kb. negyede a megye területén található.
További nagyobb folyóvizei az Ipoly, amely a Duna egyetlen jelentős Pest megyei
mellékfolyója, valamint a Galga és a Tápió, amelyek a Tisza mellékfolyói. A
megye legnagyobb állóvizét a délegyházi tórendszer alkotja.

A Duna és a kisebb folyók mentén jelentős ártéri ligeterdők találhatóak. A
hegyvidéki erdőkben gímszarvasok, őzek és vaddisznók jelentős állománya él, a
Börzsönyben előfordul muflon is. Az alföldi területek jellegzetes állatai a
mezei nyúl, a fogoly, a fácán és a fürj.

A természetvédelmi területek közül a megyében található a Kiskunsági Nemzeti
Park 5000 hektáros része, és a Duna–Ipoly Nemzeti Park jelentős hányada.

A Szent István által 1009-ben kiadott adománylevélben megnevezett Visegrád vár
ispánsága magába foglalta a mai Pest megye területét is. Visegrád lett az egyik
első királyi székváros, Visegrád vármegye pedig a középkori Magyar Királyság
központjává fejlődött. A környező Pilist szent helynek tekintették. Visegrád
vármegye területéből még az Árpád-korban két újabb vármegyét hoztak létre, Pest
vármegyét és Pilis vármegyét. Az előbbiben alakult ki az új főváros, Buda.

A török hódoltság után a két vármegye egykori területén egységes új vármegyét
szerveztek, és Solt-széket is idecsatolták Fejér vármegye területétől. A 19.
század első felében épült fel Pesten a vármegyeháza. 1876-ban a Kiskunság
területét is a vármegyéhez csatolták. Így alakult ki az óriási területű
Pest-Pilis-Solt-Kiskun vármegye.

Pest megye mai határai a második világháború utáni módosításokkal, majd az
1950-es megyerendezéssel és Nagy-Budapest létrejöttével alakultak ki, utoljára
1954-ben csatoltak el tőle egy települést. A mai Pest megye lényegében a korábbi
Pest-Pilis-Solt-Kiskun vármegye északi részét és Hont vármegye Magyarországon
maradt részét foglalja magában, határait azonban néhány község átcsatolásával
kiigazították Nógrád, Heves, Szolnok és Fejér megyék irányában is.

Pest megyének az 1950-es megyerendezéssel kialakult területén 1950. február 1-je
előtt tizenhárom járás volt: Abonyi, Alsódabasi (székhelye Dabas volt), Aszódi,
Budakörnyéki (székhelye Budapest volt), Gödöllői, Gyömrői, Központi (székhelye
Budapest volt), Monori, Nagykátai, Ráckevei, Szentendrei, Szobi és Váci. Ezek
közül a Szobi járást Nógrád-Hont megyétől csatolták ide, a többi előzőleg
Pest-Pilis-Solt-Kiskun megyéhez tartozott.

A megyerendezéssel egyidejűleg megszűnt az addigi Központi járás, mely január
1-je óta csupán egyetlen községből állt, mivel a többit Nagy-Budapest
létrehozásakor Budapesthez csatolták. Az egyetlen megmaradt községet,
Dunaharasztit a Ráckevei járáshoz csatolták. Így Pest megyéhez február 1-jei
megalakulásakor tizenkét járás tartozott (Abonyi, Alsódabasi, Aszódi,
Budakörnyéki, Gödöllői, Gyömrői, Monori, Nagykátai, Ráckevei, Szentendrei, Szobi
és Váci).

Az 1950-es járásrendezés során június 1-jén megszüntették a Gyömrői járást
(beolvasztották a Monori járásba), az Abonyi járás székhelyét áthelyezték
Ceglédre és nevét Ceglédi járásra változtatták, az Alsódabasi járás nevét
székhelyének megfelelően Dabasi járásra, a Budakörnyéki járás nevét pedig Budai
járásra változtatták. Így a tanácsrendszer bevezetésekor Pest megyében tizenegy
járás volt (Aszódi, Budai, Ceglédi, Dabasi, Gödöllői, Monori, Nagykátai,
Ráckevei, Szentendrei, Szobi és Váci).

Pest megyéhez megalakulásakor négy megyei város tartozott (Cegléd, Nagykőrös,
Szentendre és Vác). Ezek jogállása 1950-től 1954-ig közvetlenül a járási tanács
alá rendelt város volt: Cegléd és Nagykőrös a Ceglédi, Szentendre a Szentendrei,
Vác pedig a Váci járásba lett beosztva. 1954-ben ismét kivették őket a
járásokból, 1954 és 1971 között a megye minden városának jogállása járási jogú
város lett, majd 1971-től egyszerűen város.

1983-ig a megye négy további települése nyerte el a városi rangot: Gödöllő
(1965), Százhalombatta (1970), Dunakeszi (1977) és Érd (1978), ezzel a városok
száma nyolcra nőtt.

1984-ben új közigazgatási rendszer és beosztás lépett életbe az ország egész
területén. A járások megszűntek, a községi tanácsok (beleértve a nagyközségieket
is) irányítását pedig a megyei tanácsok az erre kijelölt helyi tanácsok
közreműködésével látták el. Az így közreműködő helyi tanácsok elsősorban a
városi tanácsok voltak, a városhiányos térségekben azonban egyes nagyközségeket
városi jogú nagyközséggé nyilvánítottak ebből a célból. A városok illetve a
városi jogú nagyközségek körzetének elnevezése városkörnyék illetve
nagyközségkörnyék volt.

Pest megye valamennyi városa városkörnyékközpont lett Százhalombatta
kivételével, melynek szomszédságában nem volt egyetlen község sem. Az
átszervezéssel városi jogú nagyközséggé alakult két nagy népességű nagyközség a
budapesti agglomerációban (Budaörs és Szigetszentmiklós), továbbá valamennyi
addigi nem város járási székhely (Dabas, Monor, Nagykáta és Ráckeve). A két
előbbi 1986-ban, a négy utóbbi pedig 1989-ben városi rangot kapott, ezzel
1990-re Pest megye városainak száma tizennégyre nőtt.

A Pest Megye Közgyűlését kiszolgáló hivatalok, a Pest Megyei Közigazgatási
Hivatal és több megyei közintézmény is Budapesten, a régi vármegyeháza
épületében találhatóak.

Pest megye az ország legnagyobb lélekszámú megyéje. Mivel a megye a fővárost
teljesen körülveszi, a teljes budapesti agglomeráció a megyében található, ennek
köszönhető a népesség magas száma.

Pest megye a magyarországi turisztikai régiók közül a Budapest–Közép-Duna-vidék
régiókba tartozik, fő vonzerejét a számtalan műemlék, a természetvédelmi
területek és annak kirándulóövezetei, a hangulatos macskaköves utcás Szentendre
műemlékei, a Dunakanyar és települései, a Börzsöny, az erdővel borított hegyek
és a már az Alföld részét képező síkságok és annak városai jelentik.



https://hu.wikipedia.org/wiki/Eur%C3%B3pai_szalak%C3%B3ta

Az európai szalakóta vagy szalakóta (Coracias garrulus) a madarak osztályának
szalakótaalakúak (Coraciiformes) rendjébe és a szalakótafélék (Coraciidae)
családjába tartozó faj. Népies neve a kékcsóka. A Magyar Madártani és
Természetvédelmi Egyesület 1991-ben „Az év madarává” választotta.

Eurázsia erdős sztyepp jellegű területein és Észak-Afrika nyugati részén az
Atlasz (hegységben) él. Ázsiában kelet felé Novoszibirszkig, illetve az
Indus-völgyéig hatol. Áreájának északi határát a 17 °C-os júliusi izoterma
jelöli ki. Európában költ az Ibériai-félszigeten, valamint az Odera vonalától
keletre Közép- és Kelet-Európában és a Mediterráneumban. Zsugorodó áreájú faj.
Az elmúlt 100 évben mint fészkelő eltűnt Dániából, Svájcból és Németország
majdnem teljes területéről. Költőterülete hazánkban is szűkült, napjainkban
kizárólag az Alföldön, valamint a Mezőföld déli részén fészkel. A Dunántúlról
eltűnt.

Testhossza 29-32 centiméter, szárnyfesztávolsága 52-73 centiméter, testtömege
120-160 gramm. Nagy, varjúszerű madár, feltűnő, élénk színű tollazattal. A
felnőtt madár feje, nyaka, hasoldala zöldeskék. Homloka és álla fehéres, szemén
vékony fekete sáv húzódik át. Háta gesztenyebarna, farkcsíkja bíborkék. Válla
irizáló kobaltkék, szárnyfedői világos kékeszöldek, evezőtollai kékesfeketék.
Farka feketéskék, farktollainak széle halványzöld, a csúcsuk fekete. Röptében
látszanak kétféle árnyalatú, kék szárnyfedői és fekete evezőtollai. Alsó
szárnyfedői világoskékek, evezőtollai fekete csúcsúak. Erős, lehajló, kissé
horgas végű csőre fekete. Lába fekete. A fiatal madár a tompa színű felnőtthöz
hasonlít. A fiatalok fakóbbak zöldesebb szürke színezetűek: melle és felső
középfedői barnásan futottak. Hosszabb távon lassú, de erőteljes
szárnycsapásokkal egyenes vonalban halad, időnként kissé oldalra fordulva
megbillenti magát. Hívó és riasztó hangja a „rak-akk”. Ha ideges „rér-ér-ér”
hangon rikácsol. Bukfencező nászrepülése közben néhány keményebb hang után 1-4
gyors, rekedt, elnyújtott „krá” hangot ad ki.

Nagyobb rovarokat, csigákat, ritkábban hüllőket és kétéltűeket zsákmányol.
Lesből támad és a levegőben is vadászik. Manapság a gébicsekhez és a
gyurgyalaghoz hasonlóan főleg a drótvezetékről les zsákmányára. Apró rágcsálókat
és madárfiókákat is zsákmányol. Ősszel bogyókat eszik és a szőlőt is
megkóstolja. Jellegzetes vártamadár, karóról, oszlop hegyéről, villanydrótról
lesi zsákmányát. Helyét mindig repülve változtatja. Vonuló madár. Április végén
érkezik vissza a Kárpát-medencébe afrikai telelőhelyéről és laza csapatokba
verődve augusztus végén, szeptember elején vonul el. A kelet-európai állomány a
telet Középkelet-Afrikában tölti a fás szavannákon. A magyarországi állomány
zöme zöld küllő vagy fekete harkály által készített faodvakban, vagy mesterséges
fészekodúban költ. Fészket nem épít, költőodújába fészekanyagot sem hord, sőt az
ott talált régebbi fészekmaradványokat is kidobálja. A tojások az odú csupasz
aljára kerülnek. Az összefüggő erdővel borított területeket kerüli, mozaikos
jellegű rétekkel, facsoportokkal tarkított sík vidéki biotópokat kedveli.
Jellemző költőhelyei a fasorokkal, ligetekkel szabdalt nyílt homokpuszták, a
kiskunsági borókás- fehérnyaras ligetek, az öreg fákban, erdőfoltokban bővelkedő
síkvidéki láprétek és kaszálók, a szántókkal, legelőfoltokkal tagolt extenzíven
művelt erdős puszták, valamint idős, odvasodó nyár és fűzfákban gazdag ártéri
rétek és kaszálók. Esetenként zárt homoki erdők, sziki tölgyesek, ártéri tölgy-
kőris-szil ligeterdők szegélyeiben, falvakhoz, tanyákhoz közeli ligetekben,
parkokban, lassú folyású erek, patakok mentén, síkvidéki tavak partján
magányosan álló odvas fákban is fészkel.

Násztáncát a levegőben végzi. Párosodás után öreg fák odvaiba és
partszakadásokba rakja fészkét. Fészekalja 4-6 tojásból áll, melyen 18-19 napig
kotlik. Május végén vagy június elején rakja le a tojásait. Évente egyszer költ,
de a fészekaljának elpusztulása esetén pótköltéssel próbálkozik. A fiókák július
második felében repülnek ki. A kotlás a teljes fészekaljon kezdődik meg. A tojó
és a hím egymást váltva ülik a tojásokat. A fiókák a 18-19. napon kelnek.
Mindkét szülő etet. A fiókák etetésénél a vizsgálatok azt mutatják, hogy nincs
különbség a tojó és a hím táplálékszállító aktivitása között (Kalotás et al
1986). A fiókák 26-28 napos korukban hagyják el a költőodút, de még 1-2 hétig a
szülők gondoskodására szorulnak.



https://hu.wikipedia.org/wiki/1956-os_forradalom

Az 1956-os forradalom és szabadságharc Magyarország népének a sztálinista terror
elleni forradalma és a szovjet megszállás ellen folytatott szabadságharca, amely
a 20. századi magyar történelem egyik legmeghatározóbb eseménye volt. A
budapesti diákoknak az egyetemekről kiinduló békés tüntetésével kezdődött 1956.
október 23-án, és a fegyveres felkelők ellenállásának felmorzsolásával
fejeződött be Csepelen november 11-én.

Az október 23-i budapesti tömegtüntetés a kommunista pártvezetés ellenséges
reakciója és a fegyvertelen tömegre leadott véres sortűz következtében még aznap
éjjel fegyveres felkeléssé nőtt. Ez a kormány bukásához, a szovjet csapatok
visszavonulásához, majd a többpártrendszer visszaállításához és az ország
demokratikus átalakulásának megkezdéséhez vezetett. November első napjaiban az
új kormány megkezdte a tárgyalásokat a Szovjetunióval a szovjet csapatok teljes
kivonásáról, a Varsói Szerződésből való kilépésről és az ország semlegességéről.
A szovjet politikai vezetés azonban a kezdeti hajlandóság után meggondolta
magát, és miután számíthatott arra, hogy a nyugati nagyhatalmak nem nyújtanak a
magyar kormánynak segítséget, november 4-én a szovjet csapatok hadüzenet nélküli
háborút indítottak Magyarország ellen. Az aránytalan túlerővel szemben egyedül
maradt ország több napon át folytatott hősi forradalma így végül elbukott.

A harcokban a titkosítás alól 1993-ban feloldott statisztikai adatok szerint
2652 magyar és 720 szovjet állampolgár esett el. A forradalom következményeként
hozzávetőleg 176 ezer, más adatok alapján mintegy 200 ezer magyar hagyta el az
országot, túlnyomó többségük Ausztria felé menekülve.

1957 januárjától a forradalom résztvevőit tömegesen börtönözték be, majd sokukat
kivégezték. A brutális megtorlást és a magyar nép elnyomását az ENSZ és a világ
közvéleménye egyaránt elítélte.

A forradalom leverését követő évtizedekben az 1956-os eseményeket a pártállami
hatalom ellenforradalomnak bélyegezte és elítélte, de a rendszerváltás során
megváltozott az események hivatalos értékelése. 1989. október 23. óta ez a jeles
nap kettős nemzeti ünnep Magyarországon: az 1956-os forradalom kitörésének napja
és a Magyar Köztársaság 1989-es kikiáltásának napja, melyet az 1990. évi XXVIII.
törvény iktatott a nemzeti ünnepek sorába. Az 1956-os események meghatározó
szerepét a 2011-ben elfogadott Alaptörvény preambuluma is hangsúlyozza.

Az 1948–1953 közötti időszakra a sztálinista terror volt jellemző: az ÁVO,
illetve a belőle önállósított ÁVH kegyetlenkedései, koncepciós perek, az
„osztályidegen elemek” gulag-szerű táborokba történő deportálása, kivégzése
gyakori esemény volt. Az országban mindent behálózó és ellenőrzése alatt tartó
rendőrállam épült ki 28 000 fős államvédelmi rendőrséggel és kb. 40 000
besúgóval. Mindehhez járult Rákosi Mátyás és Sztálin személyi kultusza, az
erőltetett kolhozosítás, a nehéz- és a hadiipar gazdaságtalan fejlesztése, az
ezek miatt növekvő szegénység. Rákosi szektás irányvonala a politikában,
dogmatikus állásfoglalásai az ideológiában, gazdaságpolitikai voluntarizmusa
katasztrofális károkat okoztak, megrontották a párt és a tömegek kapcsolatát.

1953-ban meghalt Sztálin, és az új szovjet vezetés utasítására Rákosi lemondott
a miniszterelnöki tisztségről. Az új miniszterelnök a szövetkezetesítés
ellenzése miatt 1949-ben a pártvezetésből kizárt agrárszakember, Nagy Imre lett.
Ő reformelképzelései első lépéseként amnesztiát hirdetett, októberben pedig,
ígéretéhez híven, felszámolta az internálótáborokat, véget vetett az ÁVH
önállóságának, a könnyű- és élelmiszeripar javára módosított a támogatások
rendszerén, a parasztságot sújtó terheket mérsékelte, béremeléseket és
árcsökkentéseket hajtott végre. Az életszínvonal érezhetően emelkedni kezdett.
1954-ben újabb reformjai keretében többek között demokratikusabbá tette a
közéletet. Létrehozták a Hazafias Népfrontot, azzal a céllal, hogy az a
véleményalkotás szabad fórumává váljon. A reformokat támogató baloldali
értelmiségiekből pedig újjáalakulhatott a hosszú ideje betiltott Petőfi Kör is,
amely a továbbiakban nagy társadalmi befolyásra tett szert.

A reformok folytatására azonban nem jutott idő, mivel Rákosi és hívei csak a
visszarendeződés lehetőségére vártak. Csoportjuknak pozíciói még mindig erősek
voltak, hiszen az ő embereik ültek az államigazgatásban és a pártszervezetekben,
egy ideig azonban nem mertek a Moszkva támogatását élvező miniszterelnök ellen
cselekedni. Végül 1955 januárjában Rákosi kihasználta az NSZK NATO-taggá válása
miatti szovjet külpolitikai váltást, és elérte, hogy Moszkvába rendeljék
riválisát, ahol Nagy Imre – általános megrökönyödésre – nem volt hajlandó
önkritikát gyakorolni. Ettől függetlenül a márciusi pártvezetőségi ülés
elmarasztalta a miniszterelnököt, akitől tavasszal minden tisztséget elvettek,
sőt év végén még a Magyar Dolgozók Pártja (MDP) tagságát is megszüntették.

Az új miniszterelnök Rákosi egyik híve, Hegedüs András lett, azonban az enyhülés
légköréhez szokott közélet – elsősorban az értelmiségi Petőfi Kör – és a
kiszabadult párton belüli belső ellenzék miatt nem lehetett már visszaállítani a
sztálinizmust az országban. Rákosi helyzetét az is nehezítette, hogy Hruscsov
békülni kezdett Titóval, amivel a Rajk-per jogosságát kérdőjelezte meg, és az,
hogy az SZKP XX. kongresszusa 1956 februárjában elítélte a sztálinista
diktatúrát. Márciusban Rákosi beismerte, hogy Rajk László ügye provokáción
alapult, és az ÁVH letartóztatott vezetőire hárított minden felelősséget.
Májusban már be kellett ismernie, hogy neki is szerepe volt a bűnök
elkövetésében, egyúttal az ellenállást a Petőfi Kör betiltásával próbálta
letörni, ám hiába: az MDP vezetőségi ülésére érkező Anasztasz Mikojan közölte
Rákosival, hogy le kell mondania párttitkári tisztségéről, amit ő meg is tett.
Utóda a szintén sztálini vonalat követő Gerő Ernő lett, azaz lényegi változás
nem történt.

1955-ben a Szovjet Hadsereg kivonult Ausztria általa megszállt övezeteiből. Az
osztrák államszerződés megkötése és az ezt követő kiürítés Magyarországon is azt
a reményt keltette, hogy a szovjet megszállók hamarosan kivonulnak innen is,
erre azonban nem került sor.

1956 júniusának végén a lengyelországi Poznań városában munkásfelkelés tört ki,
amit ugyan a kormányerők vérbe fojtottak, de a megingott hatalmú sztálinista
pártvezetést leváltották, és az addig mellőzött Władysław Gomułka lett a lengyel
kommunista párt új vezetője. Gomułka Moszkva ellenében Nagy Imre magyarországi
reformjainak mintájára a diktatúrát enyhítő demokratikus reformok bevezetését
kezdte meg Lengyelországban.

A helyzetre az újjáalakult Petőfi Körben és a Magyar Írók Szövetségében tömörülő
értelmiség egyre nyíltabb politizálással reagált: Nagy Imre visszatérését
követelték és bírálták Gerő Ernőt. Október 6-án Rajk László és három kivégzett
társa újratemetésén 200 000 fő jelent meg, és a diákság a
Batthyány-örökmécsesnél tüntetett. Este G. B. Shaw Szent Johannájának szegedi
bemutatóján a közönség szintén a fennálló rend ellen tüntetett. Az elkövetkező
hetekben országszerte egyre erőteljesebbé vált az ellenzék sajtóbeli szereplése,
és a diákok is folytatták a szervezkedést. Október 16-án Szegeden újjáalakult
Magyar Egyetemisták és Főiskolások Szövetsége (MEFESZ), az első, kommunistáktól
független ifjúsági szervezet. Október 17-től Budapest, Sopron, Pécs és Miskolc
szervezkedő egyetemi hallgatói is csatlakoztak a MEFESZ-hez. A szegedi diákok
október 20-i gyűlésükön pontokba foglalták demokratikus követeléseiket.

Gomułka lengyelországi reformjaira Moszkva fegyveres beavatkozással
fenyegetőzött, mire október 19-én számos lengyel városban szovjetellenes
tüntetések kezdődtek. A magyarországi reformellenzék a lengyelországi
tüntetőkkel rokonszenvezett, és a diákszervezkedés is felgyorsult az egész
országban. Október 22-én a különböző egyetemek küldötteiket a Műegyetemre
irányították, ahol nagygyűlést tartottak. Az egyetemisták itt elhatározták, hogy
másnap délután három órára a lengyel néppel szimpatizáló tüntetést hirdetnek
Budapesten. A demonstráció helyszíneként a lengyel–magyar barátságot jelképező
Bem József szobrát jelölték meg. A diákgyűlés elfogadta az egyetemisták híres 16
pontos követeléseit is, amelyek már független, demokratikus
Magyarország-képükkel jócskán túlmutattak a pártellenzék antisztálinista
elképzelésein. A felhívás első pontja a szovjet csapatok kivonását szorgalmazta.
Este a diákok képviselői megpróbálták beolvastatni a rokonszenvtüntetés hírét és
a 16 pontot a Magyar Rádióban, az utóbbit azonban a rádió vezetői megtagadták.

Az október 23-i napon az első események Debrecenben történtek: Reggel debreceni
diákok több ezres tömege gyűlt össze az egyetem előtt. A diákok innen
jelszavakat skandálva és forradalmi dalokat énekelve, nyolcas sorokban a
belvárosi pártszékházhoz vonultak, hogy az egyetemi ifjúság húsz pontos
követelését kinyomtassák. A pártvezetés tárgyalt a diákok küldöttségével, majd
Görbe János az épület erkélyéről elszavalta Petőfi Sándor Még kér a nép című
versét.

Október 23-án reggeltől a diákok által meghirdetett tüntetés engedélyezése körül
óriási zűrzavar alakult ki a fővárosban. Reggel a rádió és a legnagyobb számú
napilap, a Szabad Nép tényként adta hírül a demonstrációt. A felhíváshoz az
Írószövetség, a Petőfi Kör, a párt ifjúsági szervezete, a DISZ, és számos más
szervezet csatlakozott. Az MDP vezetése hosszas vita után betiltotta a
tüntetést, majd du. két óra körül mégis engedélyezték, mindkét döntést beolvasva
a Kossuth Rádióban. Sőt, ezt követően a párt vezetői a párt budapesti tagjait is
felszólította a részvételre, hogy az eseményeket legalább mederben tarthassák.
Ugyanakkor a város valamennyi stratégiai pontján mozgósították az ÁVH erőit.

Három órakor a Bem-szobor talapzatán állva Veres Péter, a Magyar Írók Szövetsége
elnöke felolvasta a szervezet kiáltványát a tömegnek, a diákok pedig a tizenhat
pontot. Ezután Zbigniew Herbert lengyel író is köszöntőt mondott, majd Sinkovits
Imre elszavalta a Nemzeti dalt. A diákok megkoszorúzták a szobrot; a tüntetők
létszáma ekkor már kb. 50 000 fő lehetett, és a tömegnek igazából nem volt
vezetője. Valaki kivágta egy nemzeti színű zászló közepéből a szovjet mintájú
címert, amit hamarosan minden zászlóval megtettek. A tüntetés a beszédek
elhangzása után nem oszlott fel, hanem egyesek javaslatára a menet a Margit
hídon át a Parlamenthez vonult meghallgatni Nagy Imrét.

18 órára a Kossuth téren és a környező utcákban kb. 200 000 ember gyűlt össze. A
demonstráció szenvedélyektől fűtött, de békés volt. A tömeg követelésére végül
este 9 órára a helyszínre siető Nagy Imre megjelent a Parlament ablakában.
"Elvtársak!" megszólítása indulatos visszautasítást váltott ki, párton belüli
reformokat ígérő, hazatérésre szólító, követeléseiket nem említő beszéde után az
emberek csalódottan, haraggal távoztak.

A tüntetés ideje alatt Gerő Ernő pártfőtitkár és köre riadóztatta a budapesti és
a környékbeli katonai egységeket. Gerő telefonon katonai segítséget kért
Hruscsovtól. Még Nagy Imre megjelenése előtt este 8 órakor a Kossuth Rádió
közvetítette Gerő Ernő beszédét, amelyben sovinisztának, nacionalistának és
antiszemitának nevezte a tüntetést, önmagát a reformok képviselőjének
nyilvánította, addigi politikáját helyesnek ítélte és a tüntetők minden
követelésétől elzárkózott.

18 óra körül a Dózsa György úti Sztálin-szobornál is tömeg gyűlt össze a
tizenhat pont egyik követelése, a szobor eltávolítása céljából. A tüntetők a
Himnusz éneklése mellett fél tíz körül végül ledöntötték a 10 méter magas és
csaknem 6 tonna súlyú szobrot. A diktátor monumentális szobrából a talapzaton
csak a csizmái maradtak, s a népi humor a teret Csizma-térre keresztelte át.
Sztálin feje pedig a pesti utcán hevert.

A tömeg egy része ezért felháborodásában a Magyar Rádió Bródy Sándor utcai
épülete elé vonult. Itt azonban az Államvédelmi Hatóság őrségként odavezényelt
felfegyverzett egységei fogadták őket. Miután sem könnygázzal, sem
tűzoltófecskendőkkel nem tudták a rohamosan növekvő emberáradatot feloszlatni, a
rádió vezetése a tömeg rendelkezésére bocsátott egy felvevőkocsit, hogy a
tizenhat pontot beolvashassák. Azonban hamarosan kiderült, hogy becsapásról van
szó, mivel az elhangzottakból semmit nem közvetítettek. A tüntetők ezért a
felvevőkocsival betörték az épület kapuját. A rádió vezetése ezután hajlandó
volt fogadni egy tárgyalóküldöttséget, akiket azonban úgy tűnt, hogy odabent
letartóztattak. Az összegyűlt tömegben egyre inkább elszabadultak az indulatok.
A híradóezred katonái megpróbálták a Múzeum körútig szorítani a tömeget szuronyt
szegezve rájuk. Ekkor azonban két, erősítésként érkezett harckocsi tévedésből
áttörte a kordont, és nyomukban a tömeg újra a főbejárathoz nyomult. Ekkor a
sötétben a katonák lövöldözni kezdtek a levegőbe, amit az épületben levő
ÁVH-katonák támadásként értelmeztek és tüzet nyitottak a tömegre. Egy
katonatiszt meghalt és két tüntető megsebesült. Az ÁVH egy mentőautóban
megpróbált lőszer- és fegyverutánpótlást bejuttatni az épületbe, de a tüntetők
leleplezték és megakadályozták az akciót. A rádióhoz kivezényelt katonák közül
erre egyre többen átálltak a tüntetők pártjára, illetve átadták fegyverüket, a
sapkájukról pedig letépték a vörös csillagot. A tüntetők között ezenkívül több
gyári munkás is fegyvert osztogatott, amelyeket az időközben feltört budapesti
fegyverraktárakból szereztek. Két órával a véletlen incidens után a lövöldözés
kiújult, és ezzel kezdetét vette a budapestiek fegyveres felkelése. A felkelők
hajnalra elfoglalták a Rádió épületét. Az ottani stúdiók azonban addigra már
használhatatlanná váltak, mivel a pártvezetőség lekapcsoltatta őket a
rádióadóról, és a parlamentben rendeztek be ideiglenes stúdiót. Innen szólt a
Kossuth Rádió műsora a forradalom alatt, és még a forradalom leverése után is,
egészen 1957 áprilisáig. A Lakihegyi adó november 7-én kezdett ismét műsort
sugározni. Az adótornyokat a stúdióval összekötő kábel sértetlen maradt, de a
forradalom napjaiban a vidéki adók a központitól eltérő műsort sugároztak, vagy
hallgattak.

A Debreceni Egyetemen október 23-án délután ötkor folytatódott a tanácskozás,
majd a diákok hat óra körül ismét a városközpontba vonultak, de most már a város
lakossága is folyamatosan csatlakozott hozzájuk. Ekkor a megyei
rendőrkapitányság Kossuth utcai székházából az ÁVH katonái figyelmeztetés nélkül
lőni kezdték a békés tüntetőket, mire az emberek menekülni kezdtek és a tüntetés
feloszlott. A sortűznek két halottja és számos sebesültje volt.

A miskolci DIMÁVAG Gépgyár dolgozói elkészítették a borsodi munkások
követeléseinek 21 pontját, és megalakították a demokratikus Munkásszervező
Bizottságot, a Miskolci Egyetemen pedig megalakult a független Diákparlament.

Október 24-én hajnalban a szovjet honvédelmi miniszter, Georgij Zsukov
parancsára a szovjet csapatok bevonultak Budapestre. Szovjet harckocsik
sorakoztak fel az Országház körül, valamint a hídfőknél és a legfontosabb
útkereszteződéseknél, kezdetben elrettentő jelleggel, támadó fellépés nélkül. Az
éjszaka felfegyverzett forradalmárok a város több pontján barikádokat emeltek,
és megkezdődtek az utcai harcok. A forradalom alatt Budapesten összességében
néhány ezer fő vette fel fegyverrel a harcot. A fegyveres felkelők többsége
munkásfiatal, kisebb része diák, főleg egyetemisták, és sajátos jelenségként
számos tizenéves fiú, a vakmerő, tankok elleni Molotov-koktélos akcióikkal hamar
hírnevet szerző, a forradalom jelképévé váló „pesti srácok". Ezalatt az MDP
vezetősége megerősítette pártfőtitkári pozíciójában Gerő Ernőt, és az
„ellenforradalom” leverésére katonai bizottság alakult, amely együttműködésről
állapodott meg a székesfehérvári különleges szovjet hadtesttel. Ugyanakkor
azonban a nép által követelt kormányfőváltást is végrehajtották: a kormány
ülésén Hegedüs Andrást leváltották és Nagy Imrét nevezték ki miniszterelnökké.
(Lásd: Második Nagy Imre-kormány)

Hajnalban a rádióban - az Akadémia utcai pártközpontban berendezett stúdióból -
a kormány közleménye „ellenforradalmi, fasiszta, reakciós elemek” támadásának
minősítette az eseményeket, és gyülekezési tilalmat hirdetett. 8 óra 13 perckor
bejelentették Gerő megerősítését pártfőtikárként és Nagy Imre miniszterelnöki
kinevezését. Alig félóra múlva beolvasták Nagy Imre statáriumát a harcolók
ellen. Negyedóra múlva a rádió hivatalosan is bejelentette, hogy „szovjet
alakulatok a kormány kérését teljesítve részt vesznek a rend helyreállításában”.
A tényleges vezetésbe csak 24-én reggel bekapcsolódó Nagy Imre így az ország
közvéleménye előtt a megtorlás és a szovjet csapatok behívásának részese lett,
elvesztve a felkelők bizalmát.

Délben Nagy Imre miniszterelnöki rádióbeszédet mondott. „A békésen tüntető
magyar ifjúsághoz csatlakozva ellenséges elemek félrevezettek sok jóhiszemű
dolgozót, a népi demokrácia, a néphatalom ellen fordultak.” - fogalmazott, a
felkelőket a harcok beszüntetésére szólította fel, és ígéretet tett az 1954-ben
félbeszakadt politikai reformok folytatására.

A rádió egész nap felforgató ellenforradalmi bandákat, a kormány mellett álló
békés, becsületes közvéleményt emlegetett, és szinte óránként valótlan
jelentéseket közölt arról, hogy különböző felkelő csoportok letették a fegyvert.

Ennek ellenére egész nap folytatódott a fegyveres ellenállási csoportok
kialakulása a város különböző pontjain: Csillaghegyen, a Baross téren, a Corvin
köznél (corvinisták), a VIII. és IX. kerület déli részén, a Tompa utcában és a
Berzenczey utcában. A felkelők a Bem laktanyából és a Timót utcai
fegyverraktárból nagy mennyiségű fegyvert zsákmányoltak és az önkéntes
jelentkezők ezreit fegyverezték fel. A fegyveres ellenállók sikerrel folytatták
a harcot az „ideiglenesen” Magyarországon állomásozó szovjet megszállókkal
szemben, és egymás után tették ártalmatlanná a szovjet harckocsikat, fogságba
ejtve legénységüket. Az évek óta Magyarországon élő szovjet katonák számos
esetben nyíltan barátkoztak a felkelőkkel, akik gyakran meggyőzték őket a
forradalom tisztaságáról.

Délután az ÁVH-s őrök a Szabad Nép székházában fegyvertelen tüntetőket lőttek
agyon és a holttesteket éppen akkor vitték ki az épületből, amikor egy csoport
felfegyverzett forradalmár érkezett oda. Ettől kezdve a felkelők dühe a szovjet
katonákról az illegális kommunistákból toborzott erőszakszervezet, az ÁVH ellen
fordult. A felkelők hamarosan elfoglalták az Athaeneum Nyomdát, és megkezdődött
a röpcédulák gyártása. A nap folyamán az SZKP KB-küldöttségeként Anasztasz
Mikojan és Mihail Szuszlov megérkeztek Budapestre azzal a moszkvai utasítással,
hogy a pártfőtitkári tisztségbe Gerő helyére azonnal Kádár Jánost kell
kinevezni. A Petőfi Kör erre a napra a nemzeti kérdésről tervezett vitát. Ezt és
a többi októberre tervezett vitát már nem tartották meg, mert este nyolc óra
után a rádióban beolvasták Kádár beszédét, melyben az eseményeket Gerőhöz és
Nagyhoz hasonlóan ellenforradalmi felkelésnek nevezte.

Október 25-én hajnalra a szovjet csapatok visszafoglalták a Rádió épületét, majd
reggel hat órakor a rádió beolvasta a kormány közleményét, mely szerint „az
ellenforradalmi puccskísérletet felszámolták”.

A hírek hatására a délelőtt folyamán fegyvertelen tüntetők tömege gyűlt össze
Budapest több pontján: a Deák téren, a Bartók Béla úton, az Amerikai úton, az
Astoria Szállónál. A tüntetési menetek az Országház elé, a Kossuth térre
vonultak, ahol Nagy Imre megjelenését követelték. Közben az Astoriánál és máshol
a várost ellenőrző szovjet harckocsik legénysége nyíltan a tüntetőkkel
barátkozott, majd több szovjet harckocsi a tüntetők mellé állt és az
embertömeggel együtt a Kossuth térre érkezett, ahol már számos szovjet harckocsi
állomásozott egy napja. Délelőtt 11 óra körül mintegy 5000 békés tüntető gyűlt
össze az Országház előtt. Ekkor a Földművelésügyi Minisztérium, illetve a tér
körüli más épületek tetejéről az ÁVH mesterlövészei tüzet nyitottak a
tüntetőkre. Erre a szovjet harckocsik egyik része is a tömeg közé lőtt, míg a
forradalomhoz pártolt másik részük a háztetőkön megbújó orvlövészekre tüzelt. A
tömeg csak nehezen tudott a térről elmenekülni. A vérengzésnek 61 halálos
áldozata és több mint 300 sebesültje volt az ENSZ jelentése szerint, amely
azonban Mikojan és Szuszlov adatán alapul.[forrás?] Az áldozatok számát
általában 100–200 közé teszik. Később még nagyon sok sebesült is meghalhatott,
az összes áldozatok száma körülbelül 800–1000 körül lehetett.

Közben Maléter Pál a kormány képviselőjeként utasítást kapott a rend tárgyalás
útján történő helyreállítására, és estére sikerült fegyverszünetet kötnie a
Corvin közi felkelőkkel, akik a Kilián laktanyába húzódtak vissza. A nap
folyamán sorra alakultak az egyetemeken és főiskolákon forradalmi
diákbizottságok, a gyárakban munkástanácsok.

Október 26-án a rádió békülékenyebb hangnemre váltott, nyugalomra és rendre
szólított, „testvérharcról” beszélt, fegyverletételre kérte a felkelőket. Az MDP
vezetősége október 26-án is szünet nélkül ülésezett. A katonai bizottság tagjai
a felkelés könyörtelen leverését követelték, Losonczy Géza és Donáth Ferenc
viszont forradalomról beszéltek és sürgették a tárgyalást a felkelőkkel. A Széna
téren, a Móricz Zsigmond körtéren és a Thököly út–Dózsa György út
kereszteződésében eközben új fegyveres csoportok alakultak, amelyek elsősorban
Molotov-koktélok bevetésével sikeresen küzdöttek a szovjet harckocsik ellen a
város szűk utcáiban. Este fél hatkor a kormány amnesztiát hirdetett minden
felkelőnek, aki 22 óráig leteszi a fegyvert. A hitelét vesztett kormány
felhívása hatástalannak bizonyult, a felkelők nem kívánták a régi karhatalomnak
lefegyverezni magukat.

A fegyveres felkelés sikere és gyors terjedése, Gerő és Hegedüs bukása, a
szovjet csapatok, a párt-keményvonalasok–ÁVH-sok intézkedéseinek kudarca a
felkelés erőszakos leverésére, a magyar hadsereg bevethetetlensége meglepte és
először összezavarta a politikai vezetés tagjait. A vitából a politikai
rendezést támogató Nagy Imre és hívei kerültek ki győztesen, és hosszú vitában
többséget kapott az álláspont, hogy ismerjék el, hogy a fegyveres harc ellenére
nem ellenforradalomról, hanem a szocializmus mellett álló népfelkelésről van
szó. A helyzetet látva a szovjet vezetés is Nagy Imréék mögé állt, próbálva még
egy esélyt adni a válság újabb fegyveres beavatkozás nélküli megoldására
(miközben ezzel párhuzamosan vidéken folytatták a lépéseket katonai jelenlétük
megerősítésére).

Október 27-én délelőtt Nagy Imre átalakította kormányát, amelyben az MDP
reformkommunista tagjai mellett helyet kapott a Kisgazdapárt két volt vezetője,
Tildy Zoltán és Kovács Béla is. Az új kormány elhatározta az azonnali tűzszünet
kihirdetését és az utcákon harcoló forradalmi tömegek követeléseinek megfelelően
a gyökeres politikai irányváltást. Éjszaka Nagy és Kádár a szovjet
nagykövetségen hosszan tárgyalt Mikojannal és Szuszlovval, akik támogatták a
politikai vezetés átalakítását, és hogy a tűzszünet érdekében kivonják a szovjet
harckocsikat a fővárosból. Nagy Imre erőteljes fellépése nyomán végül az MDP
politikai bizottságának ülése is jóváhagyta a kormány döntéseit a tűzszünetről,
az események forradalomként való értelmezéséről és a felkelők követeléseinek
részleges elfogadásáról. A tűzszünet kihirdetését követően rádióközleményben
felszólították a fiatalokat, hogy csatlakozzanak a szerveződő új forradalmi
karhatalomhoz. A rádióban a fegyveres felkelőkről ekkor is mint a rendőrség és a
baráti szovjet hadsereg segítségével lefegyverzendő ellenséges csoportokról
beszéltek.

Reggel a szovjetek még az éjszakai megállapodás ellenére támadást indítottak a
Corvin köznél. A Kilián laktanyában lévő Maléter Pál ezredes és katonái,
valamint a Kossuth Tüzér Tiszti Iskola odavezényelt százada megtagadták a
részvételt a felkelők elleni támadásban. A felkelők Molotov-koktélokkal sorra
semmisítették meg a szovjet harckocsikat. Kemény ellenállásuk miatt végül az
utolsó nagy szovjet roham is kudarcba fulladt, és a támadók visszavonultak.
Délben a Nagy Imre-kormány az ország felé hivatalossá tette a lezajlott
politikai fordulatot: kihirdette a tűzszünetet és a felkelés követeléseinek
elfogadását. A Parlamentben megalakult és ülést tartott az új kormány.

Nagy Imre este 17 óra 25-kor rádióbeszédben jelentette be az új kormány
megalakulását és az általános amnesztiát a felkelés résztvevői számára, a
szovjet csapatok kivonását Budapestről, az ÁVH feloszlatását, a Kossuth-címer
bevezetését és március 15-e nemzeti ünneppé nyilvánítását, valamint hogy az új
kormány már nem ellenforradalomként, hanem nemzeti demokratikus mozgalomként
értékeli a történteket. Este tízkor a rádióban közleményben szólították fel a
fiatalokat az alakuló nemzetőrséghez való csatlakozásra, és felfüggesztették a
kijárási tilalmat. Éjjel Gerő, Hegedüs és jó néhány további sztálinista
pártvezető családjukkal együtt repülőgépen Moszkvába menekültek.

Október 29-én a rendőrség, a katonaság és a felkelők vezetői megtárgyalták a
fegyverszünet részleteit. Janza Károly parancsot adott forradalmi katonatanácsok
alakítására. A nap során a főváros számos intézményében forradalmi bizottságok
alakultak. Tovább folyt a kormány által felállított nemzetőrség szervezése is,
amelyet a rendőrség és a hadsereg mellett működő harmadik fegyveres alakulatként
képzeltek el a forradalom vívmányainak megvédésére, a közrend biztosítására,
illetve a fegyveres felkelők szervezett keretek közé illesztésére. Másnapra a
kormány által meghirdetett fegyverszünet megvalósulni látszott: a harcok
elcsitultak, 30-án a szovjet csapatok zöme elhagyta Budapestet, és vidéki
laktanyákba visszavonulva erős katonai gyűrűt építettek ki Budapest körül. Ez
volt az első nap, amikor a rádió nem beszélt a fegyveres felkelőkről
lefegyverzendő csoportokként, hanem már csak a „hozzájuk csapódó, a népi
rendszert megdönteni akaró ellenforradalmi elemektől” óvott.

Október 30-án reggel a Köztársaság téren, az MDP budapesti bizottságának épülete
előtt harcok kezdődtek. A konfliktus oka az volt, hogy a pártház védelmére
kirendelt 46 ÁVH-s katona annak ellenére az épületben maradt, hogy Nagy Imre
kormánya 28-án feloszlatta a szervezetet, amely így illegális fegyveres
csoportnak minősült. A helyzetet súlyosbította, hogy az ÁVH-sok rendkívül
provokatívan viselkedtek és a téren átvonuló nemzetőrökre, illetve fegyvertelen
járókelőkre rálőttek, sőt többüket elfogták és az épületbe vitték.

Az a hír is elterjedt, hogy föld alatti börtöneikben kínozzák őket. Ezért reggel
egy nemzetőrcsapat hatolt be az épület előterébe, hogy megtudakolják, kik
tartózkodnak odabent. A nemzetőröket azonban lövésekkel fogadták, sőt egy
kézigránát is robbant, mire kimenekültek. Az ÁVH-sok ezzel az érvényben lévő
tűzszünetet is felrúgták. A történtek miatt délelőtt a nemzetőrök, katonák és
rendőrök spontán szerveződő csoportjai a tér bokrai és fái fedezékéből
megkezdték a pártház ostromát, azonban a védők az ablakokból távcsöves
puskáikkal zúdítottak rájuk folyamatos tüzet. Az ostromlóknak a tér bokrai csak
gyenge fedezéket nyújtottak, az épület felé rohanva pedig könnyű célpontot
jelentettek a mesterlövészeknek, ezért igen sok volt a halottjuk és sebesültjük.
Amikor a földön fekvő sebesültek elszállítására mentők érkeztek a helyszínre, az
ÁVH-sok agyonlőtték őket is. Kora délután a pártház védelmére odarendelt magyar
honvédségi harckocsik jelentek meg, ezek azonban helyismeret hiányában, a
helyzetet tévesen felmérve magát az épületet lőtték szét.

Ekkor Mező Imre, a védők parancsnoka – akit a párt Katonai Bizottsága kért fel
arra, hogy október 24-étől lássa el a Budapesti Pártbizottság épületében lévő
civilek irányítását – és két másik katonatiszt fehér zászlóval kijött az
épületből, azonban valahonnan tűz zúdult rájuk, és sebesülten mindhárman
elterültek a földön. Az ostromlók ezután behatoltak az épületbe, és az ellenálló
ÁVH-s katonákat tűzharc után elfogták, míg a védők nagyobb része és az épületben
megbújó belügyi és pártvezetők a szomszédos házak udvarán át elmenekültek.

A pártház elfoglalását követően az épület előtt összegyűlt fegyveres civilek egy
kisebb csoportja bosszút követelt. Amikor az elfogott ÁVH-sokat az épületből
kivezették, akkor ez az agresszív csoport kilenc ÁVH-s kiskatonát a falhoz
állítva agyonlőtt, holttestüket pedig a pártház előtt brutálisan meggyalázták –
amit külföldi fotóriporterek meg is örökítettek. (Ezt az eseményt később a
Kádár-rendszer az „ellenforradalommal” szembeni propaganda egyik fő elemeként
használta fel.) A kegyetlenkedést a nemzetőrök és a helyszínre érkező
corvinisták fékezték meg. A pártház védői közül 25 személy vesztette életét, és
az ostromlók halottainak száma is körülbelül ekkora lehetett.

A korábban betiltott politikai pártok, például a Független Kisgazda-,
Földmunkás- és Polgári Párt (FKGP), a Magyarországi Szociáldemokrata Párt
(MSZDP) és a Nemzeti Parasztpárt (NPP) újra megkezdhették működésüket, hogy az
ország koalíciós kormányzásában való részvételre felkészüljenek. A gyors
változások és a rövid idő miatt a nemzeti kormány nem tudta pontosan tisztázni
politikai céljait, amelyeket a közvélemény is erőteljesen befolyásolt. Az
újságok vezércikkei hangsúlyozták, hogy Magyarországnak semleges,
többpártrendszerű szocialista demokráciának kell lennie. A többpártrendszer
bevezetése azonban késett, mivel Nagy Imre és kormánya egészen másban, a
„demokratikus szocializmusban” gondolkodott: „ők a kommunista párt
hegemóniájához ragaszkodnak, de ezen túlmenően nem változtatnak a belső
politikai viszonyokon, amely szerint csak egyetlen politikai párt létezhet. A
többi pártnak a rendszerrel egyetértő elemei csak a Hazafias Népfrontban mint
segédcsapatok szerepelhetnek.” A kormányt csak napokkal később, az események
alakulása kényszerítette rá a korlátozott többpártrendszer elfogadására.

Október 30-án délután végül Nagy Imre bejelentette a pártállam és az
egypártrendszer megszűnését és a szabad választások előkészítését. Ezenkívül
bejelentette, hogy a felkelőket bevonják az új karhatalom szervezésébe, eltörlik
a parasztságot sújtó begyűjtési rendszert, és tárgyalásokat kezdenek a szovjet
csapatok teljes kivonásáról. Nagy Imre minisztertanácsba kérette Andropovot,
ahol közölték vele a Varsói Szerződésből kilépésről szóló döntést, valamint
számon kérték Andropovon az országba mindeközben folyamatosan beözönlő, hívatlan
szovjet csapatokat. Kádár magyarázata szerint a szovjet haderő jelenléte
ellenforradalmi megmozdulásokat válthat ki, ezért egyetért a javaslattal. Ha ez
bekövetkezik, akkor Kádár véleménye szerint mint kommunistának és mint magyarnak
egyetlen kötelessége marad: fegyverrel harcolni. Andropov estére azzal a
javaslattal állt elő, hogy a szovjetek készek kivonni a csapatokat, amennyiben
Magyarország visszavonja az ENSZ felé intézett kérését a magyar ügy napirendre
tűzéséről. Nagy Imre ezt elfogadta.

A kormányzáshoz egy szűkebb, az 1945-ös koalíciós pártokat tömörítő ideiglenes
Nemzeti Kormányt állítottak fel. Ennek tagjai Nagy Imre, Losonczy Géza, Kádár
János (MDP), Tildy Zoltán, Kovács Béla (FKGP) és Erdei Ferenc (NPP) voltak. A
szociáldemokraták számára fenntartott helyet Kéthly Anna és az újjáalakult MSZDP
többi vezetője vonakodása miatt egyelőre nem töltötték be, Nagy Imre azonban
velük is tárgyalást folytatott a széles nemzeti egységkormány létrehozásáról.

Nagy Imre tárgyalt a fegyveres felkelők vezetőivel is, és megállapodott velük az
új nemzeti karhatalomban való részvételükről. Ennek megszervezésével a kormány
Király Béla volt tábornokot bízta meg, aki ezekben a napokban szabadult a
börtönből, mivel a forradalom előtt politikai fogolyként életfogytiglani
büntetését töltötte. Október 29-én, a Budapesti Rendőr-főkapitányságon
megalakult a Forradalmi Karhatalmi Bizottság. Másnap a fegyveres erők vezetői
közös ülést tartottak a Kilián laktanyában. Az ülésen úgy döntöttek, hogy a
Nemzetőrség válik a hadsereget, a rendőrséget, a felkelők csoportjait és a
nemzetőröket egyesítő egységes karhatalommá, és hogy a Király Béla vezetésével
létrehozott irányító szervben, a Forradalmi Karhatalmi Bizottságban a
felkelőcsoportok és a katonatanácsok küldöttei közösen vesznek részt. A
Honvédelmi Minisztériumban ezután összeállították az új katonai vezetés
követeléseit, többek között a szovjet csapatoknak az ország egész területéről
való kivonásáról és a Varsói Szerződés felmondásáról.

Október 31-én a média hírül adta a leginkább várt hírt: a szovjet kormány
határozatot hozott csapatainak Magyarországról történő kivonásáról (nem sejtve,
hogy ez csupán taktika, és a szovjetek ugyanezen a napon döntöttek Moszkvában a
végső katonai invázióról). Nagy Imre kora délután beszédet mondott a Kossuth
téren, amelyben bejelentette, hogy tárgyalások kezdődtek az országnak a Varsói
Szerződésből való kilépéséről és hogy október 23-a nemzeti ünnep lesz.

A nap során az MDP elnöksége kimondta a párt feloszlatását, és helyette
megalakult a Magyar Szocialista Munkáspárt, a leváltott Gerő, Hegedűs, Kovács
Istvánt, Piros László Szovjetunióba menekültek. A négy nagy párt mellett sorra
alakultak különböző kisebb politikai pártok is, mint a Kereszténydemokrata
Néppárt, a Magyar Forradalmárok Pártja és a Parasztszövetség. A Nemzeti
Parasztpárt ugyanakkor Petőfi Pártra változtatta a nevét, vezetőségi tagjai
pedig a legnagyobb kortárs írók lettek: Bibó István, Féja Géza, Illyés Gyula,
Keresztury Dezső, Kodolányi János, Németh László, Remenyik Zsigmond, Sinka
István, Szabó Lőrinc, Tamási Áron.

A forradalom győzelme során a börtönökből kiengedték a politikai rabokat (a
belügyi tárca becslése szerint kb. 3000 politikai s 10000 köztörvényes
szabadult, de az utóbbiak közt sok olyan paraszt és munkás volt, akit
szabotázsért, munkalassításért, élelmiszer-rejtegetésért vagy jegyüzérkedésért
ítéltek el), köztük a legfontosabb személyt, Mindszenty József bíborost is, akit
az új kormány hivatalosan is rehabilitált. A magyar katolikus egyház vezetőjének
október 31-i útja Rétságról Budapestre valóságos diadalmenet volt. A falvakban
és a városokban, amelyeken átvonult, harangzúgás és virágeső fogadta. Újpesten
akkora munkástömeg várta és köszöntötte, hogy az autó, amelyen ült, csak
lépésben tudott előbbre jutni. A Magyar Forradalmárok Pártja a Rákóczi téren
rendezett tüntetésén Mindszenty-kormányt követelt. Ugyanezen a napon Ordass
Lajos korábban bebörtönzött evangélikus püspök is újra átvette hivatalát.

A budapesti eseményekkel egyidejűleg az ország nagyobb városaiban és kisebb
településein is tüntetéseket, népgyűléseket tartottak, többek között
Békéscsabán, Dunapentelén, Dunaszekcsőn, Esztergomban, Gyöngyösön, Győrött,
Gyulán, Kaposvárott, Keszthelyen, Komáromban, Komlón, Miskolcon, Mohácson,
Nagykanizsán, Nyíregyházán, Oroszlányban, Ózdon, Pakson, Pápán, Pécsett,
Salgótarjánban, Siófokon, Sopronban, Szegeden, Szekszárdon, Szentesen,
Szigetváron, Szolnokon, Szombathelyen, Tatabányán, Tiszafüreden, Vácott és
Veszprémben. Vidéken is követelték a budapesti egyetemisták 16 pontjában
foglaltak végrehajtását és a földek visszaadását. Az országban sok helyen
elzavarták a korábbi vezetőket, ledöntötték a szovjet emlékműveket, leverték a
vörös csillagokat, a helyi tanácsok irodáiból kidobálták és elégették a
begyűjtési íveket.

A hatalom azonban akárcsak Debrecenben és Budapesten, sok más településen is
erőszakkal próbálta elfojtani a forradalmat. Október 24-én Székesfehérváron a
városháza előtt a békés tüntetőkre a szovjet katonák sortüzet adtak le, hatan
életüket vesztették. Október 26-án és 27-én az ÁVH-s katonák fegyvertelen
tüntetőkre nyitottak tüzet Baján, Bajon, Berzencén, Gödöllőn, Győrött, Kalocsán,
Kiskunhalason (2 halott), Kecelen, Kiskőrösön, Kecskeméten (3 halott),
Miskolcon, Nagykanizsán, Örkényben, Sopronban, Szabadszálláson, Szegeden, Tatán,
Várpalotán és Zalaegerszegen. A mosonmagyaróvári sortűznek 52 halottja és 86
sebesültje volt, az esztergomi vérengzés áldozatainak számát a különböző
források 14 és 22 közé teszik. A Sötétkapu alagútjában elhelyezett táblán 14 név
szerepel, közülük 8 esztergomi lakos volt. tüntető halt meg és legalább ötvenen
megsebesültek. Tiszakécskén vadászgépről lőtték a felvonulókat (17 halott és 110
sebesült). 1956. október 29-ig a békés tüntetők ellen összesen 61 sortűzre
került sor az országban. A több száz halott és sebesült között számos asszony és
gyerek is volt, és az áldozatok zöme hátulról szenvedte el sebesüléseit.

Az október 23-i gyilkos sortűzre a debreceni lakosság általános politikai
sztrájkkal válaszolt. Ennek eredményeként október 26-án a pártvezetés meghátrált
és a polgárok demokratikusan választott képviselői vették át a város
irányítását. 26-ától máshol is sorra alakultak a városi forradalmi bizottságok,
nemzeti tanácsok, munkástanácsok, így például Baján, Békéscsabán, Egerben,
Esztergomban, Győrött, Gyulán, Kaposváron, Komlón, Miskolcon, Nyíregyházán,
Sopronban, Szekszárdon, Székesfehérváron, Szolnokon, Tatabányán és
Zalaegerszegen. Máshol súlyos harcok robbantak ki a felkelők és az ÁVH között,
mint Dunapentelén, Kecskeméten, Nyíregyházán, Tatán és Várpalotán. A rendőrök
számos helyen a forradalmárok mellé álltak az ÁVH-val szemben. A felkelők
mindenütt kiszabadították a börtönökben és munkatáborokban raboskodó politikai
elítéltek ezreit. Lőkösházán és Battonyán a lakosság felszedte a vasúti síneket,
hogy megakadályozzák az újabb szovjet csapatok beszállítását. Mind több városban
jöttek létre új független újságok és rádióállomások, mint a Szabad Győr Rádió és
a Szabad Debrecen Rádió. Október 30-án valamennyi forradalmi bizottságot és
munkástanácsot elismerte a Nemzeti Kormány, mint a települések, illetve a gyárak
és bányák szabadon, demokratikusan választott új döntéshozó szerveit. A
munkástanácsok elismerésével az üzemek és bányák valódi dolgozói tulajdonba
kerültek, ami történelmileg is egyedülálló tett volt.

A magyar forradalom hírére a nyugati országok számos városában szovjetellenes
jelszavakkal vonultak ki a diákok az utcákra és a szovjet követségek elé. XII.
Piusz pápa a világ katolikusait imára szólította a felkelés győzelméért. Számos
nyugati országból érkezett vér, gyógyszer és élelmiszer a Magyar Vöröskereszt
számára.

Varsóban október 24-én több százezres nagygyűlésre került sor a magyar
forradalom mellett, ami az 1956. októberi lengyelországi tüntetéssorozat igazi
csúcspontját és egyben lezárását is jelentette. A lengyel napilapok nagy
terjedelemben és objektíven számoltak be a magyarországi eseményekről. Gomułka
és az új lengyel reformista pártvezetés is szövetségest látott Nagy Imre
kormányában. Október 28-án a Lengyel Munkáspárt (LEMP) nyilvános üzenetet
intézett a magyar nemzethez, amelyben üdvözölték a magyar forradalmat. Ezzel
mintegy „felhatalmazták” a lengyel társadalmat a magyarok melletti szolidaritási
mozgalomra, ami egyben levezető csatornaként is szolgált az októberi
tüntetéssorozat által kiváltott érzelmeknek. Az október 28-tól Budapestre érkező
lengyel vér- és segélyszállítmányok a legnagyobb mértékű külföldi segítséget
jelentették a magyar forradalom napjaiban.

Október 30-án a román egyetemisták mintegy 2500 diák részvételével nagygyűlést
tartottak a temesvári Műegyetemen, ahol a szolidaritásukat fejezték ki a magyar
forradalommal, a szovjet csapatok kivonását és demokratikus reformokat
követeltek. A hadsereg és a Securitate azonban bekerítette a diákokat, majd
valamennyiüket gyűjtőtáborba hurcolták. November 1-jén, halottak napján a
kolozsvári magyar Bolyai Tudományegyetem hallgatói a Házsongárdi Temetőben
tartottak tömeges rokonszenvtüntetést a magyar forradalom mellett. Megemlékező
beszédet mondtak, egy diák elszavalta Reményik Sándor Eredj, ha tudsz című
versét, majd elénekelték a Himnuszt. Sok résztvevő nemzeti színű kokárdát és
gyászszalagot tűzött ki. A bukaresti egyetemisták november 4-én próbáltak
tömegtüntetést szervezni, de a szervezőket letartóztatták.

Eisenhower amerikai elnök október 31-i elnökválasztási televíziós és
rádióbeszédében a magyar nép iránti csodálatának adott hangot. Ugyanebben a
beszédben azonban azt is kijelentette, hogy az Amerikai Egyesült Államok az új
magyar vezetést nem tekinti potenciális szövetségesének és nem fog katonai
segítséget nyújtani a magyaroknak. Ezzel Moszkva gyakorlatilag megkapta a
jóváhagyást az invázióra.

Az Amerikai Egyesült Államok finanszírozásával működtetett Szabad Európa Rádió a
magyarországi közvélemény egyik fő információs forrása volt ezekben a napokban.
A november 4-i szovjet támadást követően a rádiócsatorna folyamatosan kitartásra
biztatta a fegyveres felkelőket és a Nyugat várható katonai segítségéről
beszélt. Az így keltett megalapozatlan remény hozzájárulhatott a fegyveres
felkelőknek a mérhetetlen túlerővel szembeni harc utolsókig tartó vállalásához,
majd csalódásához.

A magyar forradalom első napjaiban a szovjet pártvezetés is megosztott volt.
Hruscsov és a többség eleinte a katonai beavatkozás helyett a politikai
megoldást, Nagy Imre reformkommunista vezetését támogatta. Miután azonban a
koalíciós magyar kormány túllépett a Szovjetunió számára elfogadható reformok
szintjén, az USA és a nyugati nagyhatalmak pedig kifejezték, hogy nem nyújtanak
segítséget Magyarországnak, a szovjet politika vezetői is a katonai támadás
mellett döntöttek. A döntést számos tényező indokolta. Az egyik fő indok az
volt, hogy Magyarország ki akar lépni a Varsói Szerződésből és ki akarja
nyilvánítani semlegességét, ami azzal fenyeget, hogy a Szovjetuniót határoló,
szatellitállamokból kialakított egész kelet-európai védelmi és ideológiai
ütközőzóna összeomlik.

Október 31-i ülésén a szovjet pártvezetés úgy döntött, katonai erővel leveri a
magyar forradalmat. A felállítandó szovjetbarát kormány vezetésére olyan
személyt kerestek, akivel a fegyveres beavatkozás után a legkisebb ellenállás
mellett konszolidálni tudják befolyásukat. Münnich Ferenc vagy Kádár János neve
merült fel. A szovjet vezetés ekkor inkább a keményvonalas, korábban Moszkvában
nagykövetként szolgált Münnich felé hajlott.

Kádár belső meggyőződése szerint valóban le akart számolni a Rákosi-klikk
sztálinista korszakával, mely után egy reformkommunista, szovjetbarát rendszert
képzelt, nem feladva a kommunista párt meghatározó befolyását. Ám a tömeg által
a forradalom során egyre bátrabban követelt függetlenség, a többpártrendszer
bevezetésében és a kibontakozó fegyveres felkelésben kommunistaként már az
„ellenforradalom” (azaz a kapitalizmus, a Horthy-korszak „úri világa”
visszatérésének) veszélyét látta. Az események sodrában végül is Nagy Imre
tömegmozgalommal radikalizálódó politikája mögé állt. A forradalom első
napjaiban üzemekben járva, munkásokkal beszélve szembesült azzal, hogy az
események mögött valóban munkástömegek vannak. Moszkvába távozása előtti utolsó
két beszédében kiállt a forradalom mellett, sőt szemtanúk szerint privát körben
azt mondta: szovjet támadás esetén akár maga is fegyverrel védi meg az országot.
A Nagy Imre-kormányban való részvétele, a magyar közvélemény előtti viszonylagos
elfogadottsága, és egyidejűleg feltételezett Moszkva-hűsége tette megfelelő
jelöltté Hruscsovék szemében.

Moszkvába szállításuk megszervezését egy fiatal KB-titkár, Brezsnyev végezte.
Megtévesztésül ezzel egyidőben szovjet diplomatákat küldtek Nagy Imre
kormányához, akik látszat tágyalásokat folytattak a szovjet csapatok
kivonásáról. Október 31-én a Pravdában megjelent cikk szerint „A szovjet kormány
készen áll megkezdeni a szükséges tárgyalásokat a Magyar Népköztársaság
kormányával és a Varsói Szerződés más tagállamaival a Magyarországon tartózkodó
szovjet csapatok kérdésében.”

November 1-jén délután Kádár János (ekkor a Nagy Imre-kormány államminisztere és
az aznap megalakított MSZMP vezetésének tagja) távozott az Országházból, majd őt
és Münnich Ferenc belügyminisztert a szovjetek repülőgéppel Moszkvába
szállították. A feltételezések szerint az akciót a szovjet vezetés szervezte: Az
új vezetés élére kiszemelt Münnichet és Kádárt előbb a budapesti szovjet
nagykövetségre megbeszélésre hívták, majd ott egy másik autóba átültetve a
tököli szovjet bázisra vitték. Közölték, a legfelsőbb szovjet vezetés kíván
tárgyalni velük. Münnichet és Kádárt külön-külön repülőgéppel szállították
Moszkvába. November 2-án az SZKP elnöksége előtt Kádár előbb vállalta a
felelősséget az új párt, az MSZMP megalapításáért, a semlegesség kimondásáért és
a Varsói Szerződésből való kilépésért, óvatosságból hozzátéve, „Nagy Imre
politikájában vannak ellenforradalmi elemek”, a katonai beavatkozást nem
javasolta. Ugyanezen a napon Hruscsov Brioni szigetén megkapta Tito támogatását
a lerohanáshoz, azzal az ajánlással, hogy a reformistább Kádár legyen az új
vezető. E megegyezéssel ment Hruscsov november 3-án az SZKP elnökségi ülésére,
és a katonai beavatkozás szükségét jelző beszédet mondott Kádár előtt. Kádár - a
szovjet álláspontot érzékelve - már maga is a „segítség szükségességéről”
nyilatkozva elfogadta a beavatkozást és a neki szánt vezetői szerepet. Hruscsov
ismertette a leendő, Kádár vezette magyar kormány névsorát. Kádár ezután már
arról beszélt, hogy Magyarországon „az ellenforradalmárok kommunistákat
gyilkolnak, Nagy Imre pedig fedezi őket.”[14]

Közben szovjet pártküldöttségek indultak valamennyi kommunista ország vezetőihez
és Kínába, hogy megszerezzék hozzájárulásukat a Magyarország elleni támadáshoz.

A szovjet kormány nem közölte (bár Nagy Imre többször telefonon kérdőre vonta
Andropov nagykövetet a csapatok érkezéséről), hogy nagy katonai egységeket
küldött Magyarország területére, ezzel fegyveres agressziót követett el.

November 1-jén reggel a kormányülés foglalkozott a szovjet csapatok mozgásának
kérdésével. Megállapították, hogy a Budapestről kivont szovjet katonai egységek
körbezárták a repülőtereket, és hogy a keleti határokról újabb csapatok érkeznek
és haladnak az ország belseje felé. A kormány berendelte Jurij Andropov
nagykövetet, aki nem tudott kielégítő választ adni a csapatmozgásokra. A kormány
ezek után úgy döntött, hogy felmondja a Varsói Szerződést, kinyilvánítja az
ország semlegességét és az ENSZ-hez fordul, hogy a semlegesség védelmére
segítséget kérjen a nagyhatalmaktól. Ugyanakkor megtiltotta a magyar
alakulatoknak a szovjet csapatokkal szembeni ellenállást.

Este Nagy Imre a rádióban közzétette a kormány álláspontját, kihirdette
Magyarország semlegességét. Később Mindszenty József rádiónyilatkozata hangzott
el, majd Ravasz László református püspök és más népszerű személyiségek szóltak a
megbékélés szükségességéről. Végül este tíz órakor elhangzott a rádióban Kádár
János beszéde, melyben a történteket dicsőséges felkelésnek nevezi, majd
bejelenti az MDP megszűnését és a Magyar Szocialista Munkáspárt megalakulását.

A beszéd egy reggel rögzített felvételről forgott, Kádár ugyanis ekkor már
Moszkvában tartózkodott. Másnap Münnich Ferenccel együtt részt vett az SZKP
Elnökségének ülésén, ahol elmondta véleményét a magyarországi helyzetről, és
óvott a katonai beavatkozás veszélyeitől.

November 2-án a Magyarországon állomásozó öt szovjet hadosztály mellé további
tizenkettő vonult be. Az újonnan érkezett csapatok legénysége főleg közép-ázsiai
volt, akiket a feletteseik úgy tájékoztattak, hogy a német nácik ellen fognak
harcolni. Konyev marsall, a Varsói Szerződés Egyesített Fegyveres Erőinek
főparancsnoka Szolnokon berendezte főhadiszállását a magyarországi hadműveletek
irányítására. Nagy Imre tiltakozott Andropovnál, majd tájékoztatta a Budapestre
akkreditált nagyköveteket. Újabb táviratot küldött az ENSZ-hez, amelyben
ismételten kérte Magyarország semlegességének elismerését, mint a szovjet
csapatok kivonásának egyik zálogát. A kormány három delegációt állított össze:
Losonczy Géza vezetésével Varsóba, a Varsói Szerződés felmondásáról és a szovjet
csapatok kivonásáról tárgyalni; Nagy Imre vezetésével az ENSZ közgyűlésre;
Maléter Pál vezetésével a szovjet csapatkivonás gyakorlati végrehajtásáról
tárgyalni. Közben Király Béla kidolgozta Budapest védelmi tervét, a város
fontosabb pontjaira pedig tüzérségi ütegeket telepítettek.

November 3-án Nagy Imre új, szélesebb koalíciós kormányt alakított a következő
tagokkal:

Délben szovjet–magyar tárgyalások kezdődtek a Parlamentben. Témái között volt a
csapatkivonások lefolytatása, a távozó csapatok ünnepélyes búcsúztatása és a
szovjet hősi emlékművek megóvása. A magyar delegációt Maléter Pál vezette.
Megállapodás született arról, hogy a tököli szovjet parancsnokságon folytatják a
tárgyalásokat este. Maléter másnap 11 órára valamennyi fegyveres erő magasabb
parancsnokait a Honvédelmi Minisztériumba rendelte.

Este nyolc órakor elhangzott a fogságából kiszabadított Mindszenty József
bíboros-hercegprímás újabb rádióbeszéde, amelyben a keresztény hitoktatás
szabadságáért szállt síkra: "…megemlítem, az ország hat és fél millió katolikus
híveinek tájékoztatására, hogy a bukott rendszer erőszakának és csalárdságának
minden nyomát egyházi vonalon felszámoljuk. Ez nálunk ősi hit- és
erkölcstanunkból és az Egyházzal egyidős jogszabályokból önként adódik. A
nemzethez intézett mostani szózatom más részletekre tudatosan nem terjed ki,
mert amit mondtam, világos és elég. De végezetül egy kérdés felvetése mégsem
hagyható el: Mit gondolnak a bukott rendszer örökösei? Ha az általuk
megbélyegzett elődeik vallás-erkölcsi alapon álltak volna, elkövették volna-e
mindazt, aminek következményei elől menekülni kényszerülnek? A keresztény
hitoktatás szabadságának azonnali rendezését, a katolikus Egyház intézményeinek
és társulatainak, köztük sajtójának visszaadását joggal elvárjuk.…" A beszéd
Mindszenty bíboros céljairól szólt és tisztázta azt is, hogy a prímás Nagy
Imrével és koalíciós partnereivel sem kíván együttműködni, mert egyetemlegesen
tartotta őket felelősnek a bukott kommunista rendszer tetteiért.

Este kilenckor Erdei Ferenc és a hadsereg három legfontosabb vezetője, Maléter,
Kovács István, a honvéd vezérkar főnöke és Szűcs Miklós hadműveleti
csoportfőnök, valamint katonai szakértőként Hersicki Lajos, Garai Sándor, Szücs
Sándor dr. és Kriszten Andor, továbbá a parlamenti gyorsíró iroda főnöke, egy
fotóriporter, a biztosító egység, Maléter Pál segédtisztje és a gépkocsivezetők
megérkeztek Tökölre. Amikor Maléter hozzákezdett a magyar kormány álláspontjának
ismertetéséhez, megjelent a teremben Ivan Szerov tábornok, a KGB akkori
vezetője, és letartóztatta a teljes magyar delegációt. Szerov mellett megjelent
több magyar ÁVH-s tiszt is. Éjjelre a szovjet csapatok teljesen körbekerítették
Budapestet.

November 4-én hajnalban az ország egész területén megindult a szovjet támadás.
Reggel 5 órakor az ungvári rádióban a Szovjetunió által kinevezett ellenkormány
(Magyar Forradalmi Munkás-Paraszt Kormány) Nyílt levél a dolgozó magyar néphez
című közleményét Münnich Ferenc beolvasta, aláírója Kádár János „miniszterelnök”
volt. 5 óra 20 perckor viszont a Kossuth Rádióban Nagy Imre mondta el a
következő drámai szavakat:

A kormányfő fenti mondatait magyarul és több világnyelven többször
megismételték. Ezt követően az adás különböző felhívások beolvasásával
folytatódott, és Nagy Imre rádiószózatát ismételték meg, többször is. 8 óra
előtt néhány perccel a Magyar Írók Szövetségének felhívását („Segítsetek!
Segítsetek! Segítsetek!”) sugározta a rádió magyarul, angolul, németül és
oroszul. Ezt követően a Kossuth-rádió adása 8 óra 7 perckor zene közben
megszakadt. Miután Jugoszlávia menedéket ajánlott fel a magyar kormánynak, végül
Nagy Imre és a kormány többi tagja a családjukkal együtt a jugoszláv
nagykövetségre érkeztek.

A szovjet csapatok (az Операция «Вихрь» / Operacija «Vihr» /
„Forgószél-hadművelet” keretében) már hajnalban bevonultak a fővárosba is
egyszerre három irányból, előbb a pesti oldalt a Duna teljes vonalában
ellenőrzésük alá vonva, majd Budára is átkelve. A harcot a Budaörsi úti laktanya
megtámadásával kezdték, majd a város számos más megjelölt célpontja ellen is
támadásba lendültek. Hamarosan valódi háborús helyzet alakult ki, és a kora
reggeli órákban már a város szinte minden kerületében a szovjet ágyúk és
harckocsilövések robaja hallatszott. Reggel 8 körül a Parlamentet védő magyar
egységek a szovjet támadás nyomására letették a fegyvert. A kormánytagok közül
ekkor már csak Bibó István államminiszter maradt a Parlamentben, ahonnan
kiáltványát szétküldte a nyugati országok nagykövetségeinek. A kiáltvány vége
így hangzott:

Katonailag változatos kép alakult ki. Óbudán és Csepelen a nemzetőrök álltak
ellen a szovjet támadóknak, Soroksárnál, a Jászberényi úton, a Kőbányai úton, a
Csajkovszkij parknál pedig a hivatásos katonák kerültek szembe a szovjetekkel. A
szovjet csapatok délig elfoglalták a Honvédelmi Minisztériumot, a
Belügyminisztériumot, a Budapesti Rendőr-főkapitányságot és a rádiót. A szovjet
páncélosok nem tettek különbséget a katonai és a polgári célpontok között, és a
Nagykörúton és máshol egyenesen a lakóházakat lőtték. A lakosság az óvóhelyekre
menekült. Budapest szovjet katonai parancsnoka kijárási tilalmat rendelt el, de
a fegyveres ellenállást ez nem tudta megakadályozni.

A hivatásos magyar katonai alakulatok csak szórványos és összehangolatlan
ellenállást tanúsítottak, bár egyetlen olyan egységről sem tudni, amely átállt
volna a szovjetek oldalára. A nap során a szovjet csapatok lefegyverezték
valamennyi hivatásos katonai alakulatot. Budapest védelmére a hivatásos hadsereg
részéről csupán a Mecséri János alezredes által vezetett esztergomi hadosztály
tett kísérletet. A védelmi harcok ezután áttolódtak a felkelési gócpontokra. A
legerősebb fegyveres ellenállás a város ipari övezeteiben bontakozott ki, ezek
ellen a szovjet hadvezetés egyidejűleg vetett be légicsapást és erős tüzérségi
támadást.

November 5-én a szovjetek összehangolt támadást intéztek a Kilián laktanya és a
Corvin közi harcosok ellen, akik azonban visszaverték őket. Kőbányán, Óbudán, a
VIII. kerületben (Baross tér), a IX. kerületben (Ferenc tér, Tűzoltó utca, Tompa
utca), a Széna téren és a főpályaudvarokon az ellenállók szintén tovább
tartották magukat a szovjet támadással szemben. A küzdelem jóval keményebb volt,
mint amire a szovjetek számítottak. Budapesten kívül Magyarország számos más
helységében is komoly katonai ellenállás bontakozott ki, a legjelentősebb
Sztálinvárosban (Dunaújváros). Csak november 6-án omlott össze az óriási
túlerővel szemben a vidéki ellenállás, majd a budapesti ellenálló központok, így
a Széna téri, a Gellért-hegyi és az óbudai, végül pedig a Corvin közi is, ahol
mintegy 500 személy esett fogságba.

A Szovjetunió által létrehozott Forradalmi Munkás-Paraszt Kormány a fővárosi
harcok idején erős szovjet védelem alatt Szolnokon tartózkodott, ahol megkezdték
az új karhatalom megszervezését (Néphadsereg Katonatanácsa). November 6-án este
Kádár egy szovjet harckocsiban, Marosán György pedig egy páncélautóval
Budapestre indultak, kiséretük a 60. Szovjet Légvédelmi Tüzérosztály 419.
Légvédelmi Tüzérezred 3. ütegének egyik szakasza volt Usakov hadnagy
vezetésével. A konvoj november 7-én hajnalban érkezett a Parlamenthez. A
Szovjetunió 16 hadosztállyal és 2000 harckocsival szállta meg Magyarországot.

A szabadságharc legtovább kitartó harcosai a csepeli ellenállók voltak, akik a
hozzájuk csatlakozó légvédelmi üteg tucatnyi légvédelmi ágyújával még napokig
védték a déli bevezető utakat.

Csepel november 11-i elfoglalásával a szovjet csapatok a fővárosban felszámolták
a fegyveres ellenállást. Ekkor mondta el Kádár János november 4-e utáni első
rádióbeszédét, amelyben a felkelést levertnek nyilvánította. Ezzel összhangban a
Népköztársaság Elnöki Tanácsa formálisan ekkor mentette fel a Nagy
Imre-kormányt, választotta meg a Kádár-kormányt, és ezen döntéseit a Magyar
Népköztársaság hivatalos lapja, a Magyar Közlöny Budapest, 1956. november 12.,
hétfői keltezésű 93. számában Dobi István s. k., a Népköztársaság Elnöki
Tanácsának elnöke és Kristóf István s. k., a Népköztársaság Elnöki Tanácsának
titkára aláírással közzétette.

Az egy szovjet tankban Budapestre érkező Kádárt egyenesen az Országházba vitték,
az első hónapokat feleségével együtt szovjet tanácsadók ellenőrzése mellett a
szovjet tankokkal körülvett épületben töltötték, a merénylettől is tartó
szovjetek csak a helyzet megszilárdulása után engedték át fokozatosan a
gyakorlati irányítást Kádár és bábkormánya kezébe.

Világpolitikai szempontból a másik legnagyobb jelentőségű esemény ezekben a
napokban az úgynevezett szuezi válság, a Szuezi-csatorna államosítása miatt
Egyiptom ellen folytatott közös izraeli–brit–francia háború volt. Bár számosan
úgy tartják – és a nagyhatalmak is előszeretettel hivatkoznak erre presztízs
okokból –, hogy a Nyugat várva várt közbeavatkozása a szuezi válság miatt maradt
el, ez felettébb kétséges. A szovjet iratanyagból mindenesetre kitűnik, hogy
Moszkva reakciója mindenképpen az intervenció lett volna, és a nyugati hatalmak
beavatkozása sokkal súlyosabb konfliktusba sodorta volna a hidegháborús világot.
Tevőleges beavatkozás egyedül Spanyolország részéről merült fel.

1956 októberének végére fokozatosan megszűnt a határellenőrzés az ország nyugati
és déli határán. E néhány hét alatt mintegy 200 000 ember menekült el az
országból, túlnyomórészt a zöldhatáron át. (Közülük 1957 nyaráig a Kádár-kormány
amnesztiáját elfogadva 11 ezren hazatértek.) A nyugati kormányok, nemzetközi
szervezetek és a magyar forradalmat szimpátiával figyelő lakosság részvételével
a magyar menekültek megsegítésére nemzetközi humanitárius akció indult. Erkölcsi
kötelességüknek érezték, hogy a kiérkező „fáradt hősöket” bőkezű gondoskodással,
barátként fogadják, hiszen a szovjet kommunista terror elől menekülő
szabadságharcosok a nyugati mentalitás számára legfontosabb érték, a szabadság
érdekében tették kockára az életüket. A magyar menekülteket nagy számukra
tekintettel Ausztriában egyéni elbírálás nélkül menekülteknek tekintették,
ellátásukra jelentős összeget biztosítottak. 1957. április 1-ig a 193 805
kivándorló 70%-át elszállították az elsődleges befogadó államokból (főként
Ausztriából). Az '56-os menekültáradatot az USA vezette nyugati politikai
szövetség a hidegháború szovjetellenes propagandaharcában is felhasználta a
szovjet rendszer kritikájára. A 200 000 menekültnek csak kis része volt a
fegyveres felkelő, a többség a visszatérő terror, politikai megtorlás illetve a
sivár életlehetőségeket biztosító szovjet rendszer elől menekülve, a nyugati
„szabad világban” elérhető jobb életben bízva keltek útra. Magas volt közöttük a
zsidó származásúak aránya is, akik megragadták ezt az alkalmat a
családegyesítésre nyugaton élő rokonaikkal, vagy attól tartottak, hogy a
magyarországi események újra zsidóüldözésbe torkollanak. A magyar emigránsok
integrálása a befogadó társadalmakba általában könnyen haladt, az éppen egy
gazdasági fellendülés időszakában tartó nyugati országokban nagy munkaerő iránti
keresletnek köszönhetően a magyarok – akik közt mintegy 2/3 arányban voltak a
fiatal, egészséges, jól képzett, egyedülálló férfiak – könnyen találtak munkát.

Elsősorban a munkástanácsok, de más forradalmi szervek is december elejéig
folytatták a politikai sztrájkot. Tárgyalóasztalhoz kényszerítették a
Kádár-kormányt, szívósan képviselték a forradalmi célkitűzéseket. A november
14-én megalakult Nagy-budapesti Központi Munkástanács az ellenállás központja
lett. November 21-én megalakult a Magyar Értelmiség Forradalmi Tanácsa, melynek
felhívására a forradalom kitörésének egy hónapos évfordulóján, november 23-án
„néma tüntetést” tartottak Budapesten: 12 és 13 óra között senki nem
tartózkodott az utcákon, még a buszok és a villamosok is leálltak.

A jugoszláv követségen tartózkodó Nagy Imre nem mondott le a kormányfői
tisztségről (néhány nap után az Elnöki Tanács „felmentette”). November 22-én a
büntetlenség ígéretével kicsalták a menedékből és átmenetileg Romániába
internálták.

December 4-én gyászruhás asszonyok sok ezres menete (Asszonyok tüntetése) vonult
végig a városon. December elején több városban került sor tüntetésekre és a
tüntetőkre leadott sortüzekre (Budapest, Salgótarján, Miskolc).

A Népszabadság című pártlap terjesztését sok helyen sztrájk és szabotázs
akadályozta, annak ellenére, hogy november-decemberben az újságot fegyveres
kísérettel szállították a megyeszékhelyekre. Több vidéki postahivatal a
pártlapokat és kiadványokat nem továbbította, ami megnehezítette a központi
hatalom propagandatevékenységét. Egy belső MSZMP-jelentés szerint még
decemberben is akadtak olyan alföldi községek és tanyák, ahol az emberek nem
tudták, hogy milyen kormány van hatalmon.

A következő három évben mintegy 400 embert végeztek ki a forradalomban való
részvételért, több mint 21 668 személyt börtönöztek be, 16-18 ezer főt
internáltak. Mindezt az amnesztia ígérete után, és úgy, hogy a résztvevők
jelentős része elmenekült az országból. A börtönökben sokakat brutálisan
vallattak, megkínoztak, köztük számos nőt és kiskorút is. Az 1957. évi 4.
törvénnyel lehetővé tették a 16 év feletti fiatalkorúak esetében is a
halálbüntetés kiszabását. (Lásd: Mansfeld Péter kivégzése.) A szovjet hadsereg
által elfogottak közül további több száz főt szovjet hadbírósági eljárás során
végeztek ki, mintegy 860 embert a Szovjetunió kényszermunkatáboraiba
deportáltak.

1958. június 9. és 15. között zajlott le az úgynevezett Nagy Imre-per. Nagy Imre
volt miniszterelnököt, Gimes Miklóst és Maléter Pált halálra ítélték, Kopácsi
Sándort életfogytiglani börtönre, Donáth Ferencet 12 évi, Jánosi Ferencet 8 évi,
Tildy Zoltánt 6 évi börtönre, Vásárhelyi Miklóst pedig 5 évi börtönre ítélték.
16-án hajnalban Nagy Imrét, Maléter Pált és Gimes Miklóst a budapesti
Gyűjtőfogház udvarán kivégezték. Holttestüket a börtön udvarán a legnagyobb
titokban bebetonozták.

Az első részleges amnesztia 1959-ben volt, majd 1963. március 21-én egyszerre
3480 főt engedtek szabadon. A forradalmárok egy jelentős csoportja, mintegy 600
fő csak az 1970-es években kerülhetett szabadlábra.

Az 1963-as amnesztia során az MSZMP vezetői számára összeállított jelentés
szerint az „ellenforradalmi cselekmények” miatt felelősségre vontak száma
összesen 12 924 volt, közülük 228 főt ítéltek halálra, és a halálos ítéleteket
összesen 199 esetben hajtották végre.

A magyar nép számára a forradalom dicsőséges bukás volt, amely egyrészt az idők
során hozzájárult az elnyomás enyhítéséhez, másrészt erőt adott az alávetettség
elviseléséhez, és olyan nemzetközi elismerést szerzett a magyarság számára,
amilyenben az 1848-as forradalom óta nem volt része.

Leverése után a magyar forradalmat egyöntetűen reakciós, fasiszta
ellenforradalomként bélyegezte meg a keleti blokk valamennyi országának
politikai vezetése, ez alól csak a lengyel vezetés volt kivétel. A magyar
forradalom leverése a blokk többi országában és magában a Szovjetunióban is egy
megszorítási és terrorhullám kezdetét jelentette. A Szovjetunióban a
szimpátiájukat kifejezők ellen brutális kizárási és letartóztatási hullám
következett. Romániában pedig a megtorlás még súlyosabb volt, mint
Magyarországon. A szervezkedő román egyetemisták bebörtönzése után 1958
áprilisától a romániai magyar értelmiségiek elleni tömeges letartóztatásokra és
koncepciós perekre került sor a magyarországi forradalommal való szimpatizálás
vádjával. Több száz embert megkínoztak, kivégeztek, munkatáborokba zártak,
felszámolták az önálló magyar nyelvű felsőoktatást és valósággal lefejezték a
kisebbségi magyar értelmiségi réteget.

Csehszlovákiában a magyar eseményekkel kapcsolatban már december elejére
százával indultak a perek.

A keleti blokkban lezajló terrorhullám alól egyedül Lengyelország volt kivétel.
A forradalom leverésének hírére november 5-én a lengyel nagyvárosokban sok ezer
fős néma tiltakozó demonstrációt és gyászfelvonulásokat tartottak. Gomułka 1956
novembere után igyekezett elkerülni minden olyan lépést Magyarországgal
kapcsolatban, amely a lecsillapodott kedélyeket újra felizgathatta volna. A
lengyel vezetés ezért később sem erőltette a „magyarországi ellenforradalom”
koncepcióját (a kádári Magyarország későbbi erre vonatkozó megkereséseit is
mindig elutasították), a továbbiakban inkább hallgattak az eseményekről.

1957 januárjában Dag Hammarskjöld, ENSZ-főtitkár speciális bizottságot állított
fel a magyarországi események kivizsgálására. Az 1957 júniusában elkészült 268
oldalas jelentés a magyar nép emberi jogainak a Kádár-kormány és a Szovjetunió
részéről való súlyos megsértését állapította meg. Az ENSZ közgyűlése ennek
nyomán 1958. december 12-én közös nyilatkozatot fogadott el, amelyben elítéli a
magyar nép elnyomását és a szovjet katonai megszállást, más érdemi lépés azonban
nem történt. (Az eseményekhez hozzátartozik, hogy az ENSZ-bizottság dán tagja,
Povl Bang-Jensen tisztázatlan körülmények között halt meg.)

A magyar forradalom leverésének hatására a következő évtizedekben a két nagy
katonai tömb (a Nyugat és a keleti blokk) kialakult hatalmi erőviszonya még
inkább megkérdőjelezhetetlen valósággá vált, és jól megmutatkozott hogy a
hidegháborús propaganda ellenére egyik félnek sem állt igazi érdekében ezen a
helyzeten változtatni. A forradalom és leverése ugyanakkor a kommunista
ideológia óriási erkölcsi hitelvesztését és befolyásának visszafordíthatatlan
meggyengülését is eredményezte az egész világon. 1956 után nem lehetett többé
nem tudomásul venni, hogy a Szovjetunióban és a fennhatósága alatt álló
országokban fennálló rendszerek valójában népellenes, korrupt és életképtelen
totalitárius diktatúrák. A magyar forradalomnak ez a nemzetközi hatása végső
soron a Szovjetunió és az egész keleti blokk válságát és bukását okozta.

A forradalom leverését követő évtizedekben az 1956-os eseményeket a pártállami
hatalom ellenforradalomnak bélyegezte. A gorbacsovi peresztrojka hatására
erősödő magyar politikai ellenzék, a forradalom részvevőinek szóhasználatát
magukénak vallva kezdettől forradalomnak nevezték az eseményeket. Az állampárt
MSZMP reformkommunistáit képviselő Pozsgay Imre akkori államminiszter (aki
korábban maga is az ellenforradalom elnevezés mellett érvelt) a hatalomban levő
politikusok részéről tett első fordulatként 1989. január 28-án nyilvánosan
népfelkelésnek nevezte, majd a politikai változások nyomására az MSZMP KB
történelmi albizottságot hozott létre a felszabadulás utáni korszak elemzésére
és 1956. októberi eseményeit népfelkelésként határozta meg. A rendszerváltozás
után vált ismét hivatalosan is használttá az 1956-os forradalom és szabadságharc
kifejezés.

1961. február 24-én Nagy Imre, Maléter Pál és Gimes Miklós földi maradványait
titokban kihantolták és az Új köztemető 301-es parcellájában újra eltemették, a
nyilvántartásba hamis neveket jegyezve be. 1988. június 5-én a volt 1956-os
elítéltek által alapított Történelmi Igazságtétel Bizottsága felhívást tett
közzé, amelyben egyebek mellett a Nagy Imre-perben kivégzettek tisztességes
eltemetését és rehabilitációjukat követelték. Június 16-án Párizsban, a
Père-Lachaise temető 44-es parcellájában felavatták Nagy Imre, Losonczy Géza,
Maléter Pál, Szilágyi József, Gimes Miklós és a forradalom minden kivégzettjének
jelképes síremlékét. Budapesten az Új köztemető 301-es parcellájában, majd a
Belvárosban megemlékezést tartottak Nagy Imre kivégzésének 30. évfordulóján. A
belvárosi megemlékezést a rendőrség erőszakkal oszlatta fel. 1989. március 29-én
megkezdődött Nagy Imre, Gimes Miklós, Losonczy Géza, Maléter Pál és Szilágyi
József jeltelenül eltemetett holttestének kihantolása. 1989. június 16-án Nagy
Imrét és mártírtársait ünnepélyesen újratemették Budapesten. A Hősök terén több
százezren hallgatták a szónokokat.

1989. július 6-án a Legfelsőbb Bíróság Elnökségi Tanácsa a legfőbb ügyész
törvényességi óvása nyomán Nagy Imre és társai ítéletét hatályon kívül helyezte,
és bűncselekmény hiányában felmentette őket. Ugyanezen a napon halt meg Kádár
János, a kommunista rezsim vezetője. Szimbolikus jelentőségű volt, hogy a
bejelentés közben a teremben az emberek egymás kezébe adtak egy papírt, amire az
volt írva, hogy „meghalt Kádár János”. A forradalom évfordulóján, 1989. október
23-án kiáltották ki a köztársaságot a Kossuth téren. A kettős évfordulót az
1990. évi XXVIII. törvény iktatta a nemzeti ünnepek sorába.

2006. október 23-án, a forradalom 50. évfordulóján Budapesten, országszerte, sőt
számos más országokban is nagyszabású megemlékezéseket tartottak, emlékműveket
emeltek. George W. Bush amerikai elnök 8072-es elnöki proklamációjában 2006.
október 23-át a forradalom 50. évfordulójáról való megemlékezés napjává
nyilvánította. Budapesten az évforduló megemlékezései kapcsán erőszakos
eseményekbe és rendőri brutalitásba torkolló zavargásokra került sor.

Megemlékezéseken, gyakran elhangzik a forradalom zenéjével vált Beethoven Egmont
nyitánya. Ennek okai hogy a rádió közvetítő kocsijában amely Parlament mellett
volt 1956 október 23-án nem volt semmilyen zenei hanganyag - az Országház klub
szobájában találtak néhány lemezt, a Himnuszt, a Szózatot, egy magyar nóta
lemezt, egy operettet és az Egmont nyitányt. Utóbbi volt az alkalomhoz
legmegfelelőbb, amit a következőkben sokszorta lejátszottak.



https://hu.wikipedia.org/wiki/Moldova

Moldova (hivatalos nevén Moldovai Köztársaság, románul Republica Moldova, a
magyar köznyelvben is gyakran használt oroszos nevén Moldávia, korábbi nevein
Республика Молдова, Республіка Молдова, Moldova Respublikası) független,
demokratikus állam Kelet-Európában, a Kelet-európai-síkságon. Határai: északon,
keleten és délen Ukrajna, nyugaton pedig Románia. Moldova keleti része, a
Dnyeszter Menti Köztársaság, (rövidebben Transznisztria) egy szakadár de facto
állam. Az országnak nincs tengerpartja. Romániai határát a Prut és az Alsó-Duna
képezi, míg Transznisztriától a Dnyeszter választja el. Fővárosa és legnagyobb
városa Chișinău. Jelentős nagyvárosok még – népesség szerint csökkenő sorrendben
– Tiraspol, Bălți, Bender, Rîbnița és Cahul.

Az ország tagja egyebek között a Független Államok Közösségének, a
Frankofóniának (La Francophonie), a Latin Uniónak és a Fekete-tengeri Gazdasági
Együttműködésnek (BSEC).

Moldova alacsonyan fekszik. Dombvidékei a Podóliai-hátság részét képezik.
Eredetileg erdős táj volt. Délen az eurázsiai sztyeppe részét alkotó síkság
található. Az ország észak-déli kiterjedése 350 km, nyugat-keleti kiterjedése
150 km. A területe összesen 33 843 km², ez Magyarország közel egyharmadával
egyezik meg. Románia felé a Prut a határfolyó. Keleten a Dnyeszteren túl a
vitatott státusú Dnyeszter Menti Köztársaság keskeny sávja található, azon túl
Ukrajna.

Felszíne enyhén hullámos, túlnyomórészt azonban sík, löszös talaj fedi, ami a
Kelet-európai-síkság délnyugati nyúlványa. Legmagasabb pontja a 429 m magas
Bălănești-domb (Dealul Bălănești).

Moldovának nincs tengerpartja (40 km választja el a Fekete-tenger ukrán
partjától). A két legfontosabb folyó a Dnyeszter és a Prut. Ezek a folyók
Moldova felől is felvesznek kisebb folyókat, patakokat. A Prut a Dunába, a
Dnyeszter a Fekete-tengerbe ömlik. A legnagyobb állóvíz a Dubosari-víztározó.

A mezőgazdaságban hasznosított területek 90%-a feketeföld (csernozjom). A táj a
legtöbb helyen jellegzetes sztyeppevidék.

A Dnyeszter alsó folyása vidékén van egy nemzeti park, román nevén Parcul
National Nistrul Inferior.

Az ókortól számítva éltek Moldova területén dák és szarmata törzsek. Az i. e. 1.
és a 7. században, rómaiak és bizánciak döngették a moldávok kapuit. Mindez az
Európa és Ázsia közötti úton elfoglalt stratégiai helyzetének tudható be. Emiatt
számos hódító érkezett: mások mellett a szarmaták, a gótok, a hunok, az avarok,
a magyarok, a Kijevi Rusz, a besenyők és a mongolok.

A folyamatos tatár támadások után létrejött az első független Moldva, 1359-ben.
Az országot nyugatról a Kárpátok határolta, keleten a Dnyeszter folyó, délen a
Duna és a Fekete-tenger. Területe szinte a mai területének felelt meg. A
középkor vége felé a mai Moldovai Köztársaság területe, azonkívül Ukrajna
Csernyivci területe, Ukrajnában a Budzsák néven ismert tájegység, valamint
Románia 41 megyéjéből a – 8 legkeletibb – együtt alkotta a Moldvai
Fejedelemséget, amelyet a helyiek már akkor is Moldovának hívtak. 1538-ban, a
fejedelemség vazallus állama lett az Oszmán Birodalomnak, de ennek ellenére
megtartotta a belső és a külső – részleges – autonómiáját. Így egész Moldova
adófizetője lett a 16. században a törököknek.

A középkori Moldova fénykora – ami ekkor Moldvához tartozott – Ștefan cel Mare
(III. István; 1457–1504) uralma idején volt, akit a kortársak is a „Nagy”
melléknévvel illettek.

1467-ben Hunyadi Mátyás, magyar király személyesen vezetett hadjáratot Moldvába
Ștefan cel Mare ellen. Mátyás sikeresen nyomult előre a Szeret folyó völgyében,
elfoglalta Bákót, Románvásárt és Karácsonyvásárt, azonban Moldvabánya (románul:
Baia) mellett végül vereséget szenvedett a moldvai fejedelem seregétől, és
visszavonulásra kényszerült. 1473-ban a két uralkodó barátsági szerződést
kötött, amelyben a moldvai és erdélyi kereskedőknek kölcsönös vámmentességet
biztosítottak, valamint vállalták egymás fegyveres megsegítését külső katonai
támadás esetén. Stefan ezután megerősítette országát és haderejét, majd országa
függetlensége védelmében Mátyás király támogatásával súlyos harcokat vívott a
törökökkel.

1812-ben Bukarestben békét kötött Oroszország és Törökország, ennek értelmében
Oroszországhoz csatolták a Moldvai Fejedelemség keleti részét; Hotin környékét
és a Budzsákot (Besszarábiát). Ezt a területet kezdetben az oroszok Moldávia és
Besszarábia területnek nevezték, és jelentős autonómiát adtak neki. 1828-ban
megszüntették önkormányzatát, és felállították Besszarábia kormányzóságot. Ez
volt az oroszosítás kezdete. Moldva nyugati része – ami nem tartalmazta a mai
Moldovát – önálló fejedelemség maradt, és 1859-ben egyesült Havasalfölddel
„Egyesült Román Fejedelemségek” név alatt, amely később felvette a Román
Királyság nevet, és 1877-ben függetlenítette magát Törökországtól.

Az orosz megszállás után Budzsák nagy tatár lakosságát elűzték, így a román lett
a domináns népesség. A 19. században jelentős telepítések zajlottak a régióban;
a terület erőforrásainak jobb kihasználása érdekében. Emiatt nőtt a lakosságban
az oroszok, ukránok, lipovánok és kozákok aránya; ezen kívül jelentős számú
bolgár bevándorló is érkezett, így 1920-ra a szlávok tették ki a lakosság
ötödét. Mivel telepedtek be más nemzetiségek is, mint gagauzok, zsidók és
németek, a 19. század folyamán a román lakosság aránya 80%-ról 52%-ra csökkent.
Besszarábián a cári politika arra törekedett, hogy a románokat megfossza
nemzettudatuktól. Az 1860-as évektől kezdve betiltották a román nyelvű oktatást
és istentiszteletet. Az eredmény az írástudók rendkívül alacsony aránya lett.
Egy 1897-es becslés szerint a férfiak 18%-a, a nők 4%-a tudott írni-olvasni, de
az általuk kitűzött célt nem érte el.

Az első világháborúban a helyiek között nemzeti és kulturális-nemzeti ébredés
zajlott le. Az 1917-ben felállított orosz hadseregbe 300 000 besszarábiai vonult
be. A nagyobb egységeken belül moldovai katonatanácsokat alakítottak. Az 1917-es
orosz forradalom után Besszarábiában parlamentet szerveztek (Sfatul Țării, 1917
október–november) az orosz szövetségi államon belül. 1917. december 21-én
kormányt alakítottak. Besszarábia 1918. február 6-án kikiáltotta függetlenségét
Oroszországtól. Január 1-jétől román csapatok állomásoztak a térségben. 1918.
április 9-én a Sfatul Țării 86 igen, 3 nem szavazattal és 36 tartózkodással úgy
döntött, hogy egyesül a Román Királysággal. A románok feltételeket szabtak, mint
például, hogy hajtsanak végre egy széles körű agrárreformot, tartsák fenn a
helyi autonómiát, és tiszteljék az egyetemes emberi jogokat. Végül e
feltételekkel nem törődtek, miután Bukovina, a Partium, Kárpátalja déli része és
Erdély is Románia része lett.

1918 után Besszarábia román uralom alatt volt 22 évig. Ezt jóváhagyták az
1920-as Párizs környéki békékben, bár elvileg sohasem lépett hatályba, mert
Japán nem írta alá. Az új kommunista vezetésű Oroszország sem ismerte el a
Besszarábia feletti román uralmat. Ezt az álláspontot taktikai megfontolásból
más országok is osztották, köztük az Amerikai Egyesült Államok. A későbbiekben
Oroszország, majd a Szovjetunió idegen megszállás alatti szovjet területnek
tekintette azt és számos diplomáciai lépést tett visszaszerzésére. Románia és
Szovjetunió között 1934-ig nem volt diplomáciai kapcsolat. Mindazonáltal mindkét
ország aláírta a területi viták erőszakmentes megoldásáról szóló 1928-as
Kellogg-Briand paktumot és az 1933 júliusi londoni szerződést. Közben a
szomszédos Transznisztriában, amely akkoriban az Ukrán Szovjet Szocialista
Köztársaság része volt, 1924-ben megalakították a Moldovai Autonóm Szovjet
Szocialista Köztársaságot.

A Sfatul Țării törvénye alapján 1918–1919-ben végrehajtott földreform a
középosztály megerősödését hozta. A térség lakosságának 87%-a falun élt. A
békének és a kedvező gazdasági körülményeknek köszönhetően ez a földreform
kisebb gazdasági fellendülést hozott. A városok és az ipar fejlődése
jelentéktelen volt, a két háború között a térség mezőgazdasági jellegű maradt.
Jelentős beruházás történt az oktatásba, az írástudók aránya az 1897-es
15,6%-ról 1930-ra 37%-ra nőtt. Besszarábia így is nagy hátrányban volt Románia
egészével szemben, mert az írástudás országos átlaga 60% volt. A két háború
közötti időszakban a román hatóságok románosításba kezdtek, megpróbálták
asszimilálni az országban élő etnikai kisebbségeket. Ennek a politikának az
erőltetése különösen pusztító volt Besszarábiában, ahol rendkívül vegyes
lakosság élt. Az eredmény a kisebbségek oktatási és kulturális intézményeinek a
bezárása volt.

1939 augusztusában aláírták a Molotov–Ribbentrop-paktumot, ami kimondta, hogy
Besszarábia szovjet érdekszférában fekszik. A szovjet területi követelés
újjáéledt. 1940. június 26-án Románia ultimátumot kapott a Szovjetuniótól. Ebben
a Szovjetunió a román hadsereg és közigazgatás azonnali kivonását követelte
Besszarábiából és Észak-Bukovinából; ellenkező esetben háborúval fenyegetett.
Moszkva és Berlin nyomására a román közigazgatás és hadsereg kivonult a követelt
területekről, amelyeket 1940. június 28-án megszállt a Szovjetunió – a képen –.
A visszavonulás közben a román haderőt megtámadta a Vörös Hadsereg, amely a
román hatóságok teljes kivonása előtt érkezett Besszarábiába. 42 876 román
katonát és hivatalnokot nem találtak a kivonulás befejeződése után. Az északi és
a déli részek, jelentős nem moldovai közösségekkel (ukránok, besszarábiai
bolgárok, besszarábiai németek és lipovánok) az Ukrán Szovjet Szövetségi
Köztársasághoz kerültek. Az addig létező Moldovai Autonóm Szovjet Szocialista
Köztársaságot, ahol a lakosság többsége moldován volt, feloszlatták, területének
valamivel több mint a felét egyesítették Besszarábiával és megszervezték a
Moldovai Szovjet Szocialista Köztársaságot, amely a mai Moldova elődje.

Románia 1941-ben a tengelyhatalmak – Szovjetunió – elleni támadásának
résztvevője volt. Megszállta Moldovát és helyreállította ott közigazgatását. A
megszállt Transznisztriában a románok, együttműködve a németekkel, deportáltak
vagy kivégeztek 300 000 zsidót, akik közül 147 000 Besszarábiából vagy
Bukovinából származott. A térséget a Vörös Hadsereg 1944 február–augusztusban
hódította vissza.

A szovjet uralom kezdeti időszakában a helyieket Észak-Urálba, Szibériába és
Kazahsztánba deportálták. Ez megszokott dolog maradt Sztálin rémuralma idején
is. A legnagyobb szállítmányok 1941. június 12–13-án és 1949. július 5.–6-án
indultak. Az elsőben 19 000, a másodikban 35 000 embert deportáltak. Egyes orosz
történészek szerint 1940–41-ben körülbelül 90 000 helyi lakos vált politikai
üldözés áldozatává. 1946-ban, ismétlődő aszályok után, a szovjet hatóságok
kiterjedt rekvirálásai következtében éhínség tört ki, és csak Moldovában 216 000
halottja volt, ezek mellett 350 000-en betegedtek bele. 1944 és 1953 – ekkor
következett be Sztálin halála – között számos fegyveres antikommunista csoport
működött Moldovában; a KGB – Állambiztonsági Bizottság – a résztvevők többségét
bebörtönözte és deportálta.

A háború utáni időszakban az új szovjet köztársaságba tömegesen vándoroltak be
oroszok és ukránok, különösen a városokba. Részben kompenzálták azt a
népességvesztést, amit a németek 1940-es kivándorlása okozott. A szovjet
kormányzat önálló moldovai, a romántól különböző etnikai tudat kiépítésére
törekedett. Ennek elméleti alapja a Moldovai Szovjet Szocialista Köztársaság
léte volt. Hivatalos szovjet álláspont szerint a moldován nyelv különbözött a
romántól. A moldovánt cirill betűkkel írták, míg a románt 1860 óta latin
betűkkel. Az 1970-es és az 1980-as években Moldovában a szovjet központi
költségvetés jelentős beruházásokat hajtott végre, ipari és tudományos
létesítményeket, valamint lakásokat építettek. 1971-ben a Szovjetunió
Minisztertanácsa határozatot hozott "Kisinyov város további fejlesztéséről",
amelynek keretében erre a célra egymilliárd rubelt fordítottak a Szovjetunió
költségvetéséből; a későbbiekben is jelentős összegeket fordítottak Moldovára. A
Szovjetunió többi részéből képzett szakembereket irányítottak Moldova iparának
fejlesztésére. A beruházások 1991-ben szűntek meg, amikor feloszlott a
Szovjetunió és Moldova függetlenné vált.

A többi periférikus helyzetű szovjet köztársasággal együtt Moldova is 1988-ban
indult meg a függetlenség útján; az 1989. augusztus 31-i nyelvtörvény bevezette
a moldován nyelv latin betűkkel való írását és államnyelvvé tette azt
Moldovában. A helyi parlamentbe az első szabad választásokat 1990. februárban és
márciusban tartották. A moszkvai puccs bukása után Moldova 1991. augusztus 27-én
kiáltotta ki a függetlenségét és decemberben csatlakozott a Független Államok
Közösségéhez a többi korábbi szovjetköztársasággal együtt. Kinyilvánította
semlegességét és nem csatlakozott a FÁK katonai szervezetéhez. Az év végén a
korábbi kommunista reformer, Mircea Snegur nem vitatott választáson lett
köztársasági elnök. Három hónappal később az Egyesült Nemzetek Szervezete
formálisan is elismerte Moldova függetlenségét. Moldovának a Dnyeszter folyótól
keletre eső része, Transznisztria, jelentős orosz és ukrán lakossággal, 1990-ben
kikiáltotta függetlenségét Moldovától. Attól féltek, hogy a Szovjetuniótól való
elszakadás után Moldovában megerősödő nacionalizmus végül a Romániával való
újraegyesülésre fog vezetni. 1992-ben rövid fegyveres konfliktus alakult ki
Moldova és a Transznisztria elszakadását támogatók között. A térségben
állomásozó orosz csapatok (a 14. hadsereg) a transznisztriaiak oldalán
avatkozott be, és a katonai konfliktus lezárulta után is a Dnyesztertől keletre
fekvő területen maradt, annak ellenére, hogy nemzetközi egyezmények írták elő
kivonását és ezt ismételten követelte a moldovai kormány. 2006-ban még mindig a
Dnyeszter-melléken állomásozott a 14. hadsereg 1200 katonája. A transzniszriai
és a moldovai vezetők tárgyalásai az Európai Biztonsági és Együttműködési
Szervezet, Oroszország és Ukrajna közvetítésével folytak; később bekapcsolódtak
az Európai Unió és az Amerikai Egyesült Államok megfigyelői is.

A Moldova és Oroszország közötti viszony 2003 novemberében került a mélypontra,
amikor a transznisztriai konfliktus megoldására tett orosz javaslatot a moldovai
hatóságok elutasították. A 2005-ben tartott választásra a kommunista párt
irányvonala gyökeresen megváltozott és nyugatbarát programmal győzött. Voronin
második terminusra is elnök lett. 1999 óta Moldova folyamatosan törekszik az
Európai Unióba való belépésre. 2009. április 7-én súlyos zavargások törtek ki,
miután a kommunisták a választásokon megint nagyarányú győzelmet arattak. A
felbőszült tömeg megtámadta az elnöki palotát és a parlamentet is, az utóbbi
épület két emelete ki is égett. A zavargások hatására az ellenzék és a kormány
megegyezett, hogy újraszámlálják a szavazatokat, ezt azonban a Központi
Választási bizottság elutasította.

A romániai 1989-es romániai forradalom után Chișinăuban is sor került a második
"román" forradalomra. A moldovai kommunista hatalom ellen irányuló április 7-i
utcai tüntetésekről részletesen beszámolnak a román országos napilapok. Több
újság is forradalomnak és lázadásnak nevezi a kisinyovi kormányellenes
tüntetést. A Gandul című napilap szerint 30 ezer tüntető robbantotta ki Chișinău
utcáin a forradalmat. A román lapok egyhangúlag kiemelik, hogy a moldovai
hatóságok ellenőrzésük alá vonták az elektronikus és az írott médiát, így a
legtöbb információ az ottani eseményekről az interneten keresztül érkezett. A
moldáv fiatalok a közösségi és a videomegosztó portálokon keresztül
tájékoztatták a közvéleményt az eseményekről.

2009. szeptember 11-én az államfő lemondott hivataláról. A kommunisták
leköszönésével egyre csökken az akadály Moldova és Románia közötti minél nagyobb
fúziónak. Ezidáig legerősebben a kommunisták álltak ellen annak az
elképzelésnek, hogy a két állam egyesüljön, és kiálltak a szovjet időkből maradt
moldován nyelv és moldován nemzet fogalma mellett. Az új vezetés most ezeket a
fogalmakat az alkotmányból ki akarja vonni. Igaz, a lakosság még mindig erős
szimpátiát mutat az önálló nemzet eszméje mellett, különösen a még szovjet
szellemben felnőtt idősebb korosztály, ugyanakkor Transznisztria és a gagauzok
sem lelkesednek a román-moldáv egységért, saját nemzeti, nemzetiségi létük miatt
aggódva. Elemzők szerint ez Magyarország és Bulgária ellenszenvét is
kiválthatná.

Románia az egyesítésre tett lépései közé tartozik a Moldovának nyújtott mintegy
százmillió eurós segély.

Románia elnöke, Traian Băsescu 2014-ben kijelentette, hogy Romániának és
Moldovának egyesülnie kell, mivel mindkét országot ugyanaz a nép lakja. Szerinte
Romániában a lakosság többsége támogatná az egyesülést, de Moldovában nem ismeri
az emberek véleményét. A 2014 januári közvélemény-kutatások Moldovában a
lakosságnak csak 22%-a támogatná az egyesülést.

A 2001-es választásokon a kommunista párt szerezte meg a hatalmat. A
parlamentben 101 helyből 61 az övék lett. A 2005-ös választásokon már csak 56
képviselői helyet tudtak megszerezni.

Moldova közigazgatását 5 város (municipiu, többesszámban: municipii), 2 autonóm
területi egység (unitatea teritorială autonomă), és 32 járás (raion,
többesszámban: raioane) alkotja.

A moldovai hadi, katonai költségvetés 6 millió $, ami a bruttó hazai termék
(GDP) közel 1%-a. A teljes személyi állomány 11 000} főre becsülhető, ebből 6910
fő aktív. A lakosság mozgósítható része mindössze 1 156 705 fő, melyből 913 896
fő alkalmas katonai szolgálatra.

Az ország a Független Államok Közösségének a tagja. Bár a románajkú népesség
többséget képez, és Romániában hasonlóan tekintenek Besszarábiára, mint
Magyarországon Erdélyre, a Moldovai Köztársaság Oroszország-orientált, a
lakosság nem nyugatbarát, sokan hallani sem akarnak a Romániával való
(újra)egyesülésről. A függetlenségi (tehát oroszbarát) politikának elkötelezett
híve a jelenlegi államfő, Vladimir Voronin is, nem véletlenül, hiszen ő sem
románajkú. A korábbi kormányfő, Mircea Snegur többek között Romániához való
közeledési próbálkozásai miatt bukott meg.

Az ország az egyetlen a volt szocialista államok közül, amelyikben deklaráltan
kommunista kormányt választottak. Talán itt a legerősebb a nosztalgia az egykori
Szovjetunió és az általa nyújtott létbiztonság iránt.

Az ország politikailag is megosztott. A Dnyeszter folyó és az ukrán határ
közötti szakasz, az ún. Dnyeszter Menti Köztársaság (oroszul: Приднистрове,
„moldáv” nyelven, azaz románul: Stînga Nistrului) hovatartozása jelenleg is
viták tárgyát képezi. A relatív szláv többségű régió nem fogadja el a moldáv
fennhatóságot, ezért 1990-ben kikiáltották függetlenségüket, amelyet azonban
egyetlen állam sem ismert el. Így jött létre a Dnyeszteren túli
szakadár-köztársaság, melynek „fővárosa” Tiraspol (Тирасполь). Bár a terület de
jure a Moldovai Köztársaság részét képezi, de facto Kisinyov nem gyakorol
ellenőrzést fölötte, az ott élő mintegy négyszázezer polgárnak saját himnusza,
pénzneme (transznisztriai rubel), sőt saját gépkocsi-felségjelzése, illetve
rendszámtáblája van. A helyzet rendezésére tett kísérletek mindezidáig
eredménytelennek bizonyultak.

További sajátossága az országnak a déli részen élő, török eredetű nyelvet
beszélő, ám ortodox keresztény gagauz kisebbség, melynek a kilencvenes elején –
az országnak nagyobb nemzetközi legitimitást szerezve – területi autonómiát
biztosítottak, így jött létre a Gagauz Autonóm Terület (Териториа Аутономэ
Гагаузэ) Komrat székhellyel.

A moldvai (a Keleti-Kárpátok és a Prut között) és a moldovai (Prut és Dnyeszter
között) románokat moldávoknak, moldovánoknak hívják. A moldáv, moldován
melléknévi forma a magyar melléknév formának felel meg, míg a moldáviai,
moldovai és a moldvai a magyarországi formának. A moldován és a moldovai
melléknevek a Moldova (Prut–Dnyeszter köze) országnévből származnak, a moldáv és
moldáviai melléknevek a régies Moldávia névből erednek (ez a Keleti-Kárpátok és
a Dnyeszter közti teljes területre utal). A moldvai jelző többnyire a mai
Románia területén lévő Moldva (Keleti-Kárpátok és a Prut köze) területre utal.
Moldova országára tehát két jelzőt használnak: moldovai és moldován.

Lakossága etnikailag heterogén, számbeli többséget alkotnak a moldovánok vagy
moldávok. A moldáv nép viszont aligha különíthető el a romántól, a kulturális
különbségek aligha nagyok közöttük. A nyelvük román nyelv keleti moldvai
dialektusával azonos, tulajdonképpen még igazi dialektusnak sem tekinthető.
Egyetlen különbsége mindössze, hogy nagyon sok orosz jövevényszót tartalmaz a
szovjet okkupáció idejéből, amelyek azonban nem növelték meg a moldáv és a román
közti különbségeket. A moldáv irodalmi nyelv gyakorlatilag teljesen azonos a
románnal.

Érdekesség az, hogy a magukat de facto románnak valló moldovaiak száma 70 275
főre nőtt, ami 70 ezerrel több, mint 1989-ben. Az oroszok és ukránok száma és
aránya jelentősen csökkent az utóbbi években.

A gagauzok (ortodox keresztény törökök) és bolgárok az autonóm Gagauziában
élnek, ahol többséget alkotnak. Az ország keleti, a Dnyeszter folyó és az ukrán
határ közötti része szakadár terület (Dnyeszter Menti Köztársaság vagy
Transznisztria), az ott élő szláv többség az elszakadást szeretné nemzetközi
téren is elismertetni.

Az orosz nyelvet – minthogy Moldova egykori szovjet tagköztársaság – a lakosság
99%-a beszéli, és még mindig domináns nyelv a kultúrában, a művészetben és a
közigazgatásban.

A Moldovai Köztársaság egyike az egykori Szovjetunió legkisebb területű, ám
legsűrűbben lakott utódállamainak, jelenleg az egy főre jutó GDP alapján Európa
legszegényebb állama.

Moldova Európa talán legszegényebb országa.[forrás?] Mezőgazdasági jellegű
ország: gyümölcs-, dohány-, szőlő- és gabonatermesztés mellett az élelmiszeripar
jelentős. Ipara minimális. A mai Moldovai Köztársaság területe, vagyis a
történelmi Besszarábia sohasem tartozott a fejlett régiók közé. A gazdaság
alapvetően mindig is agrárbázisú volt, jellemző volt a falusi társadalmak tartós
szegénysége, és a városi gazdaság is az agrárium termékeinek feldolgozására,
illetve az ezekkel való kereskedésre épült. Amíg a terület a Moldovai
Fejedelemséghez, majd Romániához tartozott, mindig az ország legfejletlenebb
területének számított, és – mint látni fogjuk – a helyzeten nem sokat javított a
szovjet megszállás sem.

Az első szovjet időszak alatt (1924–1940) elsősorban a Dnyeszteren túli
területen történtek iparosítási kísérletek. A második világháború után lényegi
iparosításba kezdett a moszkvai vezetés, elsősorban Chișinăuban és környékén, de
folytatták a fejlesztést az orosz többségű Tiraszpolban is. A hagyományosnak
számító mezőgazdasági feldolgozóipar mellett textil- és elektronikai iparágakat,
valamint gépgyártást (traktor) is létesítettek.

A későbbiekben, a függetlenség 1991-es kivívásáig Moldova fejlődése a
„klasszikus” szovjet utat járta be, bár a sztálini grandiózus projektek a
köztársaságot (lehet, hogy szerencséjére) elkerülték – Moldova, leszámítva a
magas színvonalú bortermelést, mindig is marginális szerepet töltött be a
Szovjetunió gazdaságában. A vállalatoknak mintegy harmada közvetlen moszkvai
irányítás alatt volt, a fennmaradó része a köztársaságnak volt alárendelve. A
mezőgazdaságot kollektivizálták, a termelés nagy részét az állami gazdaságok és
a termelőszövetkezetek biztosították.

Az 1970-es években még jól működő, robusztus gazdaság a nyolcvanas évek elejére
lelassult, és 1985-ben jelentősen beszűkült, elsősorban a bortermelésben történt
visszaesés miatt – ez összefüggésben lehetett Mihail Gorbacsov alkoholellenes
politikájával. Az 1980-as évek végére azonban ismét növekvő tendenciák
érvényesültek.

Az egy főre jutó bruttó nemzeti össztermék szignifikánsan alacsonyabb más, a
Független Államok Közösségéhez tartozó országokhoz, illetve egyéb kelet-európai
államokhoz képest. Súlyosbítja a helyzetet, hogy igen jelentősek a jövedelmi
különbségek a különböző rétegek, például a fővárosban, illetve az ország többi
részén élők között, valamint az, hogy Moldova a régió legeladósodottabb országa:
az egy főre jutó államadósság jelenleg 436 USA dollár.

A volt szovjet tagköztársaságok közül Moldova élte át az egyik legsúlyosabb
gazdasági válságot az 1990-es évek során. Az ország a szovjet érában a birodalom
éléskamrájának számított; minőségi mezőgazdasági termékei, de elsősorban az itt
termelt bor igen jelentős részét adta a szovjet piacnak. A hagyományos
kereskedelmi kapcsolatok felbomlása, a szovjet piac összeomlása, a folyamatos,
drasztikus áremelkedések, az életszínvonal ugrásszerű esése, a szociális
ellátórendszerek leépítése óriási mértékű társadalmi elégedetlenséget szült.
1991-től 2000-ig a vásárlóerő-paritáson számolt GDP évente átlagosan 10%-kal
csökkent. Bár a makroökonómiai stabilizáció és a strukturális reformok hatására
a gazdaság 1997-ben nőni kezdett, azonban az 1998-as orosz gazdasági válság
aláásta a törekvéseket, és még inkább elmélyítette a krízist. Az ország
kénytelen volt súlyos adósságokba verni magát: 1991-ben gyakorlatilag nulláról
indult, 2002-ben meghaladta az 1,4 milliárd dollárt, ami az éves GDP 88%-át
jelentette. Az adósságállomány 70%-a államadósság, vagy államilag szavatolt
adósság volt.

A függetlenség kivívása után az új moldáv vezetés hamar lépéseket tett a
privatizáció elindításának érdekében, legálissá tették a magántulajdont és a
magánosítás irányítására létrehozták az állami privatizációs ügynökséget. Az
átalakulás elvi alapjait 1991-ben fektették le, a program lényege a piacgazdaság
felállítása volt, ugyanakkor komoly teret biztosítottak a kormányzati
intervenciónak is. 1992 végén – talán a szovjet tervgazdaság örökségétől való
meg nem szabadulás jegyében – hároméves tervet hoztak, amely az 1995-ig tartó
időszakra vonatkozott. A terv lényege egy új társadalmi szerződés „kötése” volt,
amely egy új szociális és gazdasági berendezkedés alapjait rakta le. Az új
rendszert két lépcsőben kívánták bevezetni: először a gazdaságot szerették volna
stabilizálni, ezt követően az agrár- és a kereskedelmi reform végrehajtását, a
szociális ellátórendszer megerősítését és a piacgazdaság jogi keretének
megszilárdítását tervezték.

Az 1994–1997-ig terjedő időszakra vonatkozó tervben már a gazdaság
átstrukturálása, a vállalkozások újraszervezése, a kis- és középvállalkozások
privatizálása, a vállalkozók támogatása, a költségvetési hiány csökkentése, a
hatékony adórendszer bevezetése, és a piacgazdaság megalapozásának „új módjai”
kapnak hangsúlyt. 1995 márciusában fogadta el a parlament a két évre szóló
privatizációs programot, amely a külföldi befektetésekre, a termőföldek
magánosítására, a nagy állami vállalatok elárverezésre összpontosított. Ekkor
közel 1.500 állami vállalat magánkézbe adását tervezték. Még 1992 során
katasztert készítettek az állami vagyonról, és az ebben kikalkulált összegek
alapján sajátos kárpótlási programba, jobban mondva, a szovjet örökség
szétosztásába kezdett a kormány 1993-ban: minden állampolgár jegyeket kapott a
ledolgozott éveivel arányos mennyiségben, amelyek a „közös tulajdon” egy-egy
pici szeletét reprezentálták. Az állami gazdaságok (kolhozok) dolgozói
hasonlóképpen részesültek a közvagyonból: családonként fél hektár földet kaptak
ingyenesen, a három főnél nagyobb családok pedig minden tovább családtag után
újabb 0,1 hektárhoz juthattak ilyen módon azzal a feltétellel, hogy 2001 előtt
nem értékesíthetik a kiutalt területeket. Megkezdték az állami gazdaságok
részvénytársaságokká alakítását is, ami nagyon lassan haladt: 1995-ben a
termőterület mindössze 1,5%-a volt magánkézben. Ugyanennek az évnek a végén
Moldovában 4.400 állami és 57.000 magánvállalkozás működött.

Hiába indították el azonban a reformokat és a magánosítást, a moldovai gazdaság
az évtized közepére összeroppant. Ehhez több tényező is hozzájárult: felelőssé
tehető a bonyolult politikai helyzet (az első években folyamatos kormányválság
volt, gyakoriak voltak az előrehozott helyi, illetve parlamenti választások) és
a transznisztriai területtel folytatott politikai és fegyveres konfliktusok (az
ország kevés ipari kapacitásának jelentős része ezen a területen összpontosul).
Továbbá, igen komoly szerepe volt az egykori szovjet tagköztársaságokkal való
kereskedelem (elsősorban az export) visszaesése. Moldova gazdasága a szovjet
rendszerbe erőteljesen beágyazott volt, ez a fajta függés fennmaradt a birodalom
összeomlása után is. Valamennyi orosz gazdasági válság a lehető legsúlyosabban
érintette az országot. Moldova 1993-ig megtartotta az orosz rubelt, mint
hivatalos fizetőeszközt, így a moszkvai monetáris politika ballépései (nagy
összegű pénz nyomása a kilencvenes évek elején a fékeveszett infláció
megállítására stb.) érzékenyen érintették Kisinyovot is. Mindezen tényezők
következménye egy igen erős gazdasági hanyatlás volt az iparban és a
mezőgazdaságban egyaránt, amit súlyosbított a növekvő munkanélküliség, és a
társadalmi elégedetlenségből adódó csökkenő termelékenység. Az 1990-es évek
végére a gazdaság némiképp stabilizálódott, az életszínvonal nem csökkent
tovább. Jó példa erre az az adat, amely szerint a szegénységi küszöb alatt élők
aránya az 1999-es 71%-ról 2002-re 51%-ra csökkent – természetesen ez még mindig
hihetetlenül magas arány, és az életszínvonal, bár növekvő tendenciát mutat, még
mindig nem érte el a nyolcvanas évek végének a szintjét. 1998 után Moldova
számos külső tényezőből tudott hasznot húzni, ezek közé tartozik a fő
kereskedelmi partnerek (Oroszország, Ukrajna, Törökország, Románia) gazdaságának
növekedése. Az alaposan átgondolt, hatékony adórendszer és monetáris politika
stabil gazdasági növekedést eredményezett az elmúlt évek során.

A gazdasági fellendüléshez nagy mértékben hozzájárult az is, hogy a munkaképes
korú moldávok 25%-a külföldön (főleg Romániában) dolgozik – legálisan vagy
illegálisan. Az általuk hazautalt pénzösszegek jelentősen megnövelték a lakosság
fogyasztását, ez kedvező hatással volt a makrogazdaságra. 2000 óta a GDP
változása minden évben pozitív értéket mutatott: 2000-2,1%; 2001-6,2%;
2002-7,2%; 2003-6,3; 2004-6,8%. Az 1999-ben kalkulált 39%-os inflációt sikeresen
visszaszorították, jelenleg 5% körüli. Azonban a moldovai gazdaság
termelékenysége még mindig igen gyenge; a látszólagos fellendülést a külföldi
tőkebefektetések és a hazautalt igen jelentős pénzösszegek okozzák. A jelenlegi
egyenlegek és mutatók bár biztatóak, az ország továbbra is igen nagy mértékben
sebezhető külső tényezők által. Ez egyrészt az exportképes cikkek alacsony
számával (leginkább élelmiszeripari termékek, textil, állati- és növényi eredetű
árucikkek), másrészt a felvevőpiacok szűkösségével (FÁK, Kelet-Európa),
harmadrészt az energiaszektorban fennálló erős importfüggőséggel magyarázható.
Moldova nem rendelkezik szinte semmilyen saját energiaforrással, a Dnyeszteren
lévő két vízi erőmű, illetve a Chișinău melletti hőerőmű csak a szükségletek
töredékét tudja kielégíteni. Az elektromos energia nagy részét Ukrajnából, a
földgáz és a kőolaj szinte teljes egészét Oroszországból importálják. További
veszélyt rejt magában az is, hogy a gazdaság még mindig erősen agrárbázisú: egy
mezőgazdasági szempontból kedvezőtlen idény, a rossz időjárás által tönkretett
termés bármikor jelentősen visszavetheti a fejlődést. A gazdaság
megreformálására tett kísérletek törékeny sikereit könnyen tönkretehetik a
súlyos államadósságok, illetve a politikai bizonytalanság (a transznisztriai
konfliktus megoldatlansága, illetve a jelenlegi kommunista vezetés
befektetés-taszító retorikája).

A kezdetben ambiciózus gazdasági reform és a liberalizálási kísérletek
eredményeként Moldovában bevezették a konvertibilis valutát (moldovai lej),
támogatták a termőföld magánkézbe adását, megszüntették az állami
alkalmazottaknak járó kedvezményeket (alacsony kamatozású hitel, közel ingyenes
lakhatás stb.) és az exportkorlátozást, valamint a kamatokat is liberalizálták.
A kormány együttműködött az IMF-fel és a Világbankkal, akik segítséget
nyújtottak a gazdaság átalakításában. A legújabb politikai fejlemények azonban
azt mutatják, hogy a kommunista vezetés valamelyest szigorítaná a szerinte
túlságosan liberális piaci viszonyokat. Nehéz eldönteni, hogy komolyan
gondolják, vagy csak a populizmus beszél a politikusokból, amikor a termőföld és
a gyárak újraállamosításáról, a magánszektor szerepének visszaszorításáról
beszélnek. Bár a számok biztatóak, figyelembe kell vennünk azt is, hogy ezek nem
feltétlenül a gazdasági reformokból adódnak. Az 1990-es évek második felében
volt a moldáv gazdaság a legmélyebb ponton, az akkori mutatók igen alacsonyak
voltak, és sejthető, hogy például a GDP emelkedésének imponálóan magas rátája
nem tartható fenn sokáig. Kétséges a további liberalizáció sikere is, hiszen
komoly politikai erőt képviselnek azok, akik ezt erőteljesen ellenzik. A gyenge
sikerek nem voltak jelentős hatással a lakosság többségének politikai-gazdasági
attitűdjeire; kevés hely van a posztszocialista térségben, ahol olyan erős lenne
a nosztalgia a szovjet idők iránt, mint a Moldovai Köztársaságban. Súlyos
problémát jelent a politikai bizonytalanság, aminek az egyik legfontosabb
kérdése a keleti és a nyugati orientáció közötti döntés. Bár a lakosság zöme
román (moldáv) anyanyelvű, a többség hallani sem akar a Romániával történő
újraegyesítésről – ez lenne a nyugati orientáció. Az oroszajkú lakosság
„kegyvesztettnek” érzi magát, és nehezen adja föl féltve őrzött pozícióit a
különböző stratégiai ágazatokban.

Az értelmiség – orvosok, közgazdászok, társadalomkutatók, írók, művészek – igen
jelentős hányada hagyta el az országot végleg a kilencvenes évek során, és a
nyugaton vagy Oroszországban fizikai munkából élő fiatalok jelentős részéről is
sejthető, hogy nem szándékozik visszatérni hazájába, emiatt a társadalom
elöregedésével is hamarosan szembe kell néznie a kisinyovi vezetésnek.
Kétségkívül sokat javítana az ország helyzetén és megítélésén, és a külföldi
befektetők bizalmát is növelné a transznisztriai kérdés megnyugtató rendezése,
ám erre egyelőre kicsi az esély. A legutóbbi időben azonban a kommunista
többségű kormány, feltehetőleg Oroszország közömbössége miatt, az Európai Unió
felé kezdett fordulni; mintegy válaszképp 2005-ben az EU képviseletet nyitott
Kisinyovban. Az európai közösségbe való betagozódás felé vezető út azonban
egyrészt beláthatatlanul hosszú, másrészt az útirány nem kristálytiszta sem a
lakosság, sem a politikai elit részéről. Csupán egy dolog látszik bizonyosnak:
az elkövetkező évek, esetleg évtizedek nem valószínű, hogy a várva várt
megkönnyebbülést jelentik az Ukrajna és Románia közé beékelt ország számára.

Az UNESCO kulturális világörökséggé nyilvánította a sok országra kiterjedő
Struve földmérő vonalat. Ennek Moldovában fennmaradt emléke Rudi településen
található.

1990-ben alapították meg a nemzeti labdarúgó-szövetséget. A labdarúgó-válogatott
a Zimbru Stadionban játssza hazai mérkőzéseit. 1996 óta vesznek részt az
olimpiai játékokon, és eddig 7 érmet sikerült nyerniük, míg a paralimpiai
játékokon 2 érmet a moldovai sportolók. Kosárlabdában 2 ezüstérmet nyertek a
divízió III-as FIBA Európa-bajnokságon 2008-ban és 2012-ben.



https://hu.wikipedia.org/wiki/TV2_(Magyarorsz%C3%A1g)

A TV2 Magyarország egyik országosan sugárzó kereskedelmi televízióadója. A TV2
Média Csoport Kft. csatornája. 1997. október 4-én kezdte meg adását, három
nappal a vetélytárs RTL Klub indulása előtt.

A TV2 FTA-adó, azaz ingyenesen fogható, Európa nagy részén, azonban – éppúgy,
mint riválisa, az RTL Klub – hamarosan fizetőssé válhat.

A TV2 a TV2 Csoport tagja, amely magába foglal további csatornákat: Super TV2,
FEM3, Mozi+ (korábban PRO4), Zenebutik, Izaura TV, Spíler TV, PRIME, Chili TV,
KiWi TV, Humor+

A TV2 1997. október 4-én kezdte meg adását, három nappal a konkurens RTL Klub
indulása előtt, így ez a csatorna volt Magyarország első országos kereskedelmi
csatornája. Eredeti tulajdonosa, a német ProSiebenSat.1 Media SE.

A csatorna hangja a rajt óta egy karakteres színész, Bognár Tamás, aki néha meg
is jelenik mint komikus figura az ajánlókban. Alkalmanként a csatorna másik
hangja Németh Borbála.

2012 februárjában létrejött az adó hivatalos YouTube-csatornája. Az év
szeptember 1-jén arculatot váltott, de logója megmaradt. A TV2 2012. október
12-én 20.30-kor a The Voice – Magyarország hangja c. tehetségkutatóval elkezdte
nagy felbontású műsorsugárzását, viszont egyelőre a kapacitás hiánya miatt ez a
MinDig TV-n nem valósul meg. 2013. április 2-től HD minőségben készülnek a
Tények, az Aktív, a Napló című műsorok és az időjárás-jelentés is.

2013-ban a csatornát felvásárolta: Simon Zsolt (a TV2 vezérigazgatója) és Yvonne
Dederick (a TV2 gazdasági igazgatója). Ekkor az MTM-SBS Televízió Zrt. neve TV2
Média Csoport Kft. névre módosult.

2015-ben a TV2 Média Csoport Kft.-ét és a CEE Broadcasting Ltd.-ét, megvásárolta
Vajna András György.

A kezdeti időszakban, 1997 és 2002 között a szórakoztató műsorokat az MTM
Kommunikáció Kft. gyártotta, készítette. Utána az Interaktív Kft. vette át a
gyártási feladatokat. Jelenleg az IKO Műsorgyártó Kft. a csatorna fő
beszállítója.

A TV2 mintegy 86%-os analóg lefedettséggel rendelkezett a digitális átállás
előtt, amely nagyjából azonos a RTL Klub-éval. Az M1 által biztosított analóg
lefedettség 97%-os. 1997-ben az MTV2 és az Orosz közszolgálati adó frekvenciáit
kapta meg az RTL Klub-bal osztozva.

A Digi által Románia, Szlovákia és Szerbia egész területén fogható a magyar
csomag részeként. Ezen kívül több kábelszolgáltató is közvetíti a TV2 műsorait
(például RCS, UPC).



https://hu.wikipedia.org/wiki/Need_for_Speed

A Need for Speed (NFS) egy videojáték-sorozat, amelynek kiadója az Electronic
Arts, és számos cég dolgozott vagy dolgozik jelenleg is a fejlesztésén. Az első
rész 1994-ben jelent meg és a kanadai Distinctive Software készítette, mára
viszont már az EA Canada nevet viseli. Minden idők egyik legsikeresebb
autóversenyes játéksorozata, 2009 októberéig több mint 100 millió példányt adtak
el belőle.

Ezen felül azonban számos eltérés is mutatkozik epizódonként. Vannak olyan
részek, melyekben a törésmodell valódi, s vannak olyanok, amelyekben az autók
sérthetetlenek. Egyes epizódok valósághű fizikával rendelkeznek, mások a
játékélményt előtérbe helyezve kevésbé ügyelnek erre. A Need for Speed:
Underground óta az epizódok főként a sportautók világa és a tuningolás körül
mozognak, az utcai versenyeket előtérbe helyezve.

Az autók fejlesztése a kezdeti részekben kimerült a tuningolásban. Később az
autók külcsínjének átalakítása legalább olyan fontos pont lett: a Need for
Speed: Underground 2-ben a továbbjutás például csak akkor lehetséges, ha a
kellőképpen feltuningolt autónak elegendő "vizuális pontja" van.



https://hu.wikipedia.org/wiki/L%C3%A1z%C3%A1r_J%C3%A1nos_(politikus)

Lázár János (Hódmezővásárhely, 1975. február 19. –) magyar politikus, a
miniszterelnökséget vezető miniszter. 2002 óta a Fidesz országgyűlési
képviselője, 2002–2012 között Hódmezővásárhely polgármestere, 2010–2012 között a
Fidesz parlamenti frakcióvezetője, 2012-től 2014-ig a miniszterelnökséget vezető
államtitkár azt követően miniszter. 2013. szeptember 28-ától a Fidesz alelnöke.

Középiskolai tanulmányait 1989–1993 között a hódmezővásárhelyi Bethlen Gábor
Református Gimnáziumban végezte. 1993–1999 között elvégezte a szegedi József
Attila Tudományegyetem jogi karát.

Egyetemi tanulmányai mellett 1995-től a hódmezővásárhelyi polgármesteri hivatal
jegyzői irodájának volt gyakornoka. 1997 és 1999 között Rapcsák András
polgármester személyi titkáraként tevékenykedett. 1998-ban az országgyűlési
képviselői és a polgármesteri kampányok egyik szervezője volt. Ugyanebben az
évben a Páneurópai Unió hódmezővásárhelyi szervezetének ügyvezető titkára lett.
1999–2000-ben az Országgyűlés Hivatalának alkalmazásában a
képviselő-polgármester parlamenti titkára volt.

2000-ben belépett a Fidesz – Magyar Polgári Pártba. 2002-től a Magyar
Kereszténydemokrata Szövetségben is tag lett.

A 2000. december 3-ai időközi önkormányzati és polgármester-választáson újra
kampányfőnök volt, majd az ismét megválasztott polgármester politikai
tanácsadója lett. Közvetlen irányítása alá tartoztak a titkársági, a kulturális
és művészeti, a városmarketinggel kapcsolatos média- és oktatási ügyek, valamint
a stratégiai várostervezési csoport.

Rapcsák András 2002. február 3-ai halála után lett a Fidesz hódmezővásárhelyi
(Csongrád 6. vk.) országgyűlési képviselőjelöltje; 2002. április 7-én, az első
fordulóban bejutott az Országgyűlésbe. Az Országgyűlés alakuló ülésén jegyzővé
választották. 2002. október 20-án Hódmezővásárhely polgármestere lett.

2003 júliusától a Megyei Jogú Városok Szövetségének javaslata alapján az Európai
Unió Régiók Bizottsága megfigyelő póttagja, majd Magyarország 2004. májusi
EU-csatlakozásától póttagja lett, de e tisztségéről egyéb elfoglaltságai miatt
2004 szeptemberében lemondott. Ugyanez év október elején parlamenti
jegyzőségéről is lemondott. 2004 októberétől novemberéig a Parlament Szociális
és családügyi, novembertől a Kulturális és sajtóbizottság tagja volt.

A 2006. évi országgyűlési választásokon Csongrád megye 6. választókerületében
egyéni mandátumot szerzett, majd ősszel, az önkormányzati választásokon
Hódmezővásárhelyen ismét polgármesterré választották. 2006–2010 között az
Országgyűlés Honvédelmi és rendészeti bizottságának elnöke volt.

A 2010. évi országgyűlési választásokon ismét az első fordulóban szerezte meg az
egyéni mandátumot Csongrád megye 6. választókerületében. Május 5-én a
Fidesz-frakció vezetőjének választották.

2012. szeptember 1-től a külföldi hírszerzéssel foglalkozó Információs Hivatal
irányítása is a hatáskörébe tartozik.

A 2015-ös és 2016-os Befolyás-barométer szerint ő Magyarország 3.
legbefolyásosabb személye.

1999-től az Egységes Hódmezővásárhelyért Egyesület ügyvezető titkára. 2001-2006
a Hódtáv Úszó SC elnöke volt. 2003-tól a Gorzsai Mezőgazdasági Rt.
igazgatótanácsi tagja. 2006-tól a Hódmezővásárhelyi Ótemplomi Református
Egyházközség presbitere.

Nős, felesége Lázárné Megyeri Zita (1977) német és magyar szakos tanár.
Gyermekei: János Boldizsár (2004) és Zsigmond Bertalan (2009).



https://hu.wikipedia.org/wiki/J%C3%B3zsef_Attila

József Attila (Budapest, Ferencváros, 1905. április 11. – Balatonszárszó, 1937.
december 3.) huszadik századi posztumusz Kossuth- és Baumgarten-díjas magyar
költő, a magyar költészet egyik legkiemelkedőbb alakja. Az élet kegyetlen volt
vele, hisz félárva gyermekkora tele volt lemondással, felnőttként szembesült a
meg nem értéssel és öngyilkossága körül is találhatóak ellentmondások.

A Szegedi Tudományegyetemen tanárnak készült, de a Tiszta szívvel című verse
miatt kirobbant jobboldali tiltakozások eredményeként Horger Antal professzor
eltanácsolta a tanári pályától. Ezután nyugati egyetemekre iratkozott be:
Bécsben hallgatott előadásokat, majd Párizsban a Sorbonne-on tanult. Közben
megismerkedett az akkori német és francia költészettel, és tökéletesítette
nyelvtudását. Franciaországi tanulmányai során ismerkedett meg François Villon
költészetével, amely nagy hatással volt rá.

Már külföldön is szimpatizált a kommunizmussal, és Magyarországra hazatérve
kapcsolatba lépett az illegális munkásmozgalommal. Zaklatott magánéletét azonban
érzelmi válságok, szerelmi reménytelenségek terhelték, és az ehhez társult
rendszertelen életvezetése oda juttatta, hogy összeomlott az idegrendszere. A
zavaros elmeállapotú költő a balatonszárszói vasútállomáson egy vonat alá került
és szörnyethalt.

Mindössze harminckét évet élt, az Ady Endre utáni magyar költészet
legjelentősebb alakja. A második világháború után a szocialista világköltészet
ünnepelt vezéregyéniségévé vált. Műfordítóként a szomszéd népek kortárs
lírájával foglalkozott és értékesek Villon-fordításai is.

Édesapja József Áron (1871–1937), bánáti szappanfőző munkás volt, édesanyja
Pőcze Borbála (1875–1919), szabadszállási születésű, a Kiskunságból Pestre
került parasztlányból lett mosónő. 1900. december 23-án kötöttek házasságot
Budapesten, a Ferencvárosban. József Attila anyai nagyszülei Pőcze Imre
(1844–1931) és Demeter Julianna (1846–1905). Nővérei József Jolán (1899–1950) és
József Etelka (1903–2004). A költő gyermekkorában gyakran megfordult nagyapja,
Pőcze Imre, az „öreg Dörmögő” egykori csőszházában, mely ma emlékházként
működik.

József Attila 1905. április 11-én született Budapesten, a Ferencvárosban, a Gát
utca 3. szám alatt. Hatodik gyermekként jött a világra, három testvére még az ő
születése előtt meghalt.

A gyermek csupán hároméves volt, amikor az apa 1908. július 1-jén elhagyta őket.
A család úgy tudta, elindult szerencsét próbálni Amerikába, valójában Romániaba
ment, de családját végleg magára hagyta.

Az édesanyjának csak nagy nehézségek árán sikerült gyermekeit eltartania:
napszámos munkát végzett, úri házakhoz járt mosni, vasalni és takarítani, ám
ennek ellenére sem tudta biztosítani gyermekeinek a legalapvetőbb
szükségleteket. Végül úgy döntött, hogy 1910 februárjában két kisebb gyermekét,
Etelt és Attilát, a Gyermekvédő Liga gondjaira bízza. A testvérek 1910. március
21-én Öcsödre kerültek nevelőszülőkhöz, Gombai Ferenc parasztgazda házába. A
gyermekek a házimunkában, az állatok etetésében és legeltetésében segítettek,
cserébe kapták az ellátást. Csak 1911 nyarán látogatta meg őket édesanyjuk.
József Attila az öcsödi református elemi iskolában kezdte meg tanulmányait az
1911/12-es tanévben.

Nevelőszülei a gyermek füle hallatára beszélték meg szomszédaikkal, hogy az
Attila név nem létezik, és innentől fogva Pistának szólították. Fontos tényező
volt életében, hogy később Attila hun vezérről szóló olvasmányokat talált. Ez
természetesen felkeltette érdeklődését az irodalom iránt, hisz ezek a legendák
újra megerősítették identitástudatát.

Amíg a két gyermek távol volt, édesanyjuk folyamatosan azon munkálkodott, hogy
számukra jobb életkörülményeket teremthessen. Szerzett egy bérlakást a Gubacsi
úton, majd munka közben súlyos baleset érte, a lábadozás során addig szerzett
javai elkallódtak. Etel és Attila 1912. június 19-én tértek haza Öcsödről, bár a
család továbbra is nagy szegénységben élt a Ferencvárosban. Gyakran kellett
költözködniük egyik lakásbérleményből a másikba.

Sokat betegeskedett, 1913 vége felé súlyos tüdőgyulladás döntötte ágynak. 1914
első felében Jolán nővérével történt egyik heves vita után Attila először
próbált öngyilkos lenni: lúgkővel akarta megmérgezni magát, de helyette
tévedésből keményítőt ivott. József Jolán állást szerzett a Bőrklinikán, majd
1914. augusztus 22-én feleségül ment Pászti Elemérhez. A család ekkor a férj
Üllői út 63. szám alatti lakásába költözött át. 1914. október 14-én Pászti a
frontra indult.

Még azon év végén édesanyjuk súlyosan megbetegedett: méhrákot állapítottak meg
nála. A nőgyógyászati klinikán kapott rádiumos kezelést. József Attila a IV. és
a V. osztályt újra az Ipar utcai iskolában végezte. 1915 januárjában Pászti a
harctérről hazatért, Jolánnak pedig 1915 májusában gyermeke született, emiatt a
lakás szűkösnek bizonyult. A Mama ekkor két kisebb gyermekével átköltözött a
Ferenc térre. 1915. szeptember 14-én Pászti Elemér másodszor is a frontra
vonult, Jolán gyermeke meghalt, így követte családját a Ferenc téri lakásba,
ahol egészen a Mama haláláig laktak.

Etel elvégezte a polgári iskolát, Attila pedig beiratkozott az 1916–1917-es
tanévben az Üllői út 54. szám alatti polgári iskola I. osztályába. A tanítási
szüneteket feltehetőleg szabadszállási rokonainál töltötte. József Jolán szerint
az I. polgári végzésének idején keletkezhettek József Attila első költeményei,
köztük a Kedves Jocó! című.

A Mamán fokozatosan úrrá lett a betegsége, 1917 őszén kórházba került, s
munkaképtelenné vált. A gyermekeknek kellett gondoskodniuk az eltartásáról.
József Attila is súlyos beteg volt ugyanekkor, szeptember 12. és október 21.
között skarláttal feküdt a Szent László Kórházban.

József Jolán Makai Ödön ügyvédnél lett alkalmazott, hamarosan baráti, majd
szerelmi kapcsolat kezdett kibontakozni kettejük közt. Jolán és Pászti Elemér
házasságát 1918. április 29-én felbontották, az ügyvéd közbenjárására 1917.
november 25. körül Etel és Attila Monoron kapott elhelyezést egy menhelyen. Etel
itt maradt 1918. június közepéig, azonban Attila még 1918 elején megszökött
innen. 1918-ban Budapesten folytatta a polgári iskolát. 1918 májusában karját
törte, valószínűleg ennek is szerepe lehetett abban, hogy a tanév végén
megbukott szabadkézi rajzból.

1918 nyarán a „Károly király gyermeknyaraltatási akció” keretei közt József
Attila néhány hetet tölthetett Abbáziában (ma Opatija). Ellátásuk rossz volt és
a lakosság viselkedése is ellenséges volt irányukban.

1919 nyarán a Mama már nem tudott felkelni az ágyból, 1919 őszén a Telep utcai
szükségkórházba került, ahol egy iskolai tanteremből kialakított kórteremben
töltötte élete utolsó napjait. Enyhíteni kívánva a család nyomorán, Attila még
anyja halála előtt a szabadszállási rokonokhoz utazott, ott kapta a hírt, hogy
édesanyja 1919. december 27-ről 28-ra virradó éjszakán elhunyt. Ez a tragédia
élete meghatározó élményévé vált, s költészetében is mély nyomot hagyott. Az
asszony halála után Jolán vette magához két testvérét, Attilát és Etust, Makai
pedig a gyermekek hivatalosan kinevezett gyámja lett.

József Attila szeptemberben beiratkozott a IV. osztályba, ám iskolába
feltehetőleg nem járt, 1920. január 10-én kimaradt a polgáriból. Az ősz folyamán
hosszabb időt töltött Szabadszálláson. Később a makói gimnáziumba került
internátusba. Itt ismét költeményeket írt, méghozzá az internátus igazgatójának
lányához, Gebe Mártához.

József Attila 1920 januárjában néhány napig még a Ferenc téren lakott, január
közepével Etel nővérével együtt átköltözött Makaiék Lovag utcai lakásába. Hogy a
rokonokat megtévessze, Makai Etát mint szobalányt, Attilát pedig mint annak
testvérét mutatta be. Sógorukat idegenek jelenlétében „doktor úr”-nak, Jolánt
pedig Lucie-nek kellett szólítaniuk. Makai Ödön Lippe Lucie álnéven vette
feleségül Jolánt 1919-ben, 1928-ban váltak el, hogy születési nevén is feleségül
vehesse. A két gyermek a cselédszobában lakott. 1920 júniusától egészen
nagykorúságáig Makai Ödön volt József Attila gyámja.

Miután Nyergesújfalura küldték, hogy a szaleziánus rendnél legyen kispap, csak
hét hetet töltött ott, mivel kiderült, hogy a görögkeleti felekezet tagja. 1920
nyarán hajósinasként dolgozott az Atlantica Tengerhajózási Rt. Vihar, Török és
Tatár nevű vontatógőzösein, kotróhajóin, ezek Budapest közelében tartózkodtak.
Feladata a fedélzet sikálásából, ruhák mosásából és más nehéz fizikai munkákból
állt.

1928-ban Jolán nővére ismét feleségül ment Makai Ödönhöz, de még abban az évben
el is váltak.

1921. szeptember elején visszatért az internátusba, hogy anyagi helyzetén
javítson, tanítást vállalt. Az 1921/22-es, VI. gimnáziumi tanévben már az
osztályelsőségért folytatott versengést, sikereket könyvelhetett el az
önképzőkörben is. Jó kapcsolatot alakított ki önképzőköri tanárelnökével,
Tettamanti Bélával.

1922 elején, a tanév második felében egy iskolai lap megindítását szerette volna
elérni, ám nem kapott rá engedélyt a főigazgatótól. Ezt követően verseit a helyi
újságoknál próbálta megjelentetni. Sem a Makói Újság, sem a Makói Friss Újság
nem volt hajlandó közölni ezeket, bár barátságba került utóbbinak a felelős
szerkesztőjével, Saitos Gyulával.

1922 tavaszán a makói értelmiség vezető alakjainak (egy köztársasági-radikális
érzelmű baráti kör, az Otthon kávéház asztaltársasága) figyelme a tehetséges
diákra irányult. Elsőként Espersit János baloldali, művészet- és
irodalomszerető, mecénáskodó ügyvéddel kötött ismeretséget. Az ő lakása szolgált
a makói és szegedi írók, művészek központjául. Juhász Gyulának egyik makói
látogatásakor, 1922 februárjában vagy áprilisában mutatták be; József Attila a
Szegeden élő költővel egyik nyáron elolvastatta költeményeit, aki felismerve az
ifjú költői tehetségét, melléállt.

1922 tavaszán ismerkedett meg Könyves-Kolonics Józseffel, Diósszilágyi Sámuel
orvossal, Fried Ármin fogorvossal, Kiss Károly ügyvéddel, Kesztner Zoltán
villanytelepi igazgatóval és Gyenge Miklóssal, aki a Makói Reggeli Újság
igazgatója volt. Mindannyian barátságukba fogadták a költőt és támogatták őt.
1922 elejétől lassanként kibontakozott Gebe Mihály, volt kollégiumi
igazgatójának lánya, Márta iránt érzett szerelme, ki több szerelmi versének volt
ihletője.

1922-ben Makai Ödön és József Jolán házassága megromlott, Jolán Eta húgával
elköltözött otthonról, s egy darabig a győri színháznál játszott, azonban még az
iskolai tanév végét megelőzően hazaköltöztek. Miután Makai és Jolán kibékültek,
Bécsbe utaztak. Feltehetőleg a családi konfliktus is oka lehetett annak, hogy az
érzékeny Attila 1922. június végén ismét öngyilkosságot kísérelt meg gyógyszer
segítségével, mindazok ellenére, hogy év végi bizonyítványa színjeles volt, és
számos önképzőköri díjjal is büszkélkedhetett. Kórházba került, majd néhány
napot Budapesten töltött. Gyámjával ő is összeveszett, így nemsokára visszament
Makóra. A nyári szünetben kukoricacsőszként dolgozott Kiszomborban, s
javítóvizsgára készített fel helybéli diákokat, ennek fejében szállást és
ellátást kapott. Hagymaszedéssel is keresett némi pénzt.

Gyalogszerrel ment Szegedre Kiszomborról 1922. augusztus végén, hogy felkeresse
Juhász Gyulát, akinek ajánlásával a Színház és Társaság c. lap szerkesztőségébe
jutott. Ismeretséget kötött néhány fiatal szegedi költővel és műfordítóval, akik
éppen a hamarosan megjelenő Lírai antológia összeállításán dolgoztak. A
látogatás eredményeitől lelkesen tért vissza gyalog Makóra.

A szegedi Színház és Társaság 1922. november 1-jén jelentette meg Távol zongora
mellett és Ősapám című verseit, szerzőjük néhány mondatos bemutatásával együtt.
Eme közléssel kezdetét vette költői pályája.

A Szegedi Híradó 1922. november 5-i száma hozta le a Szeged alatt című versét, s
ugyanezen a napon elkészült a szegedi fiatal költők Lírai antológia című
versgyűjteménye a szegedi Koroknay nyomdában, mely József Attila négy
költeményét is tartalmazta. A Makói Reggeli Újság a költő sikereinek hatására
november 12-én közölte a Tél, az Ó zordon szépség és Koldus című verseit.
Illegálisan akarta kinyomtatni a Makói Friss Újság nyomdájának szedőivel Lovas a
temetőben című versesfüzetét, azonban lelepleződött, s a szerkesztőségből
kitiltották.

1922 őszén Juhász Gyula biztatásával megjelent az első verseskötete, a Szépség
koldusa, összesen háromszáz példányban, ebből száz famentes papíron. A kötetet
Szegeden adták ki Juhász előszavával, a füzetet hirdette a Makói Friss Újság
november 12-i száma. Kötete ügyében több alkalommal is beutazott a szegedi
Koroknay József nyomdájába, amely szerkesztőségként és kiadóhivatalként egyaránt
funkcionált. Barátságot kötött a fiatalokkal, akik ezt az intézményt
választották gyülekezőhelyül: Ferber Andorral, Berczeli Anzelm Károllyal,
Kormányos Istvánnal, Szabadjai Istvánnal, Keck József Gáspárral, Rózsa Imrével,
Hont Ferenccel, Sz. Szigethy Vilmossal. Könyvéhez Makón és Szegeden keresett
előfizetőket. A Stefánia Szövetség december 12-én Makón megrendezett
Petőfi-estjén Espersit János tolmácsolásában hallhatta néhány versét a közönség.
December 17-én első kötetének példányait elhozta Szegedről, művéről december
24-én jelentek meg ismertetések a makói lapokban.

Verseit megjelentették a helyi lapok, illetve a Nyugat is. „Csodagyereknek
tartottak, pedig csak árva voltam” – írta később önéletrajzában. Ekkoriban,
1922-ben születhetett Nem, nem, soha! című irredenta verse is, amely azonban
1989-ig sohasem jelent meg nyomtatásban, tehát széles körben ismertté sem
válhatott.

A karácsonyi ünnepeket követően Pestre ment, majd 1923. január 10-én, miután
visszatért Makóra, otthagyta a gimnáziumot. Amikor Makai Ödön eme döntéséről
értesült, nem támogatta többé anyagilag a költőt, hogy megpróbálja jó útra
téríteni.

A Névnapi dicséret, Útrahívás és Sacrilegium című versei a Nyugat 1923. április
16-i számában jelentek meg. Április 29-én befejezte Lázadó Krisztus című versét,
ezt május végén a Kékmadár című lap közölte először, ennek október 1-jétől
közgazdasági rovatvezetője lett.

Május 15-től néhány napig Mezőhegyesen tartózkodott, majd Szegedre ment, hogy
Juhász Gyula költői működésének negyedszázados jubileumát megünnepeljék. Itt
ismerkedett meg Babits Mihállyal, Kosztolányi Dezsővel, Török Sophie-val és
Szabó Lőrinccel. József Attila ajándékként A Kozmosz Éneke című
szonettkoszorúval kedveskedett. Június 16–17-én Makón ünnepelték Juhász Gyula
jubileumát, ahol szintén verssel köszöntette mesterét.

1923. október 19-én a Kékmadár hozta le Lázadó Krisztus című versét, s emiatt a
Napkelet című lap november elsejei számában élesen támadták.

Ősszel már készült az érettségire. A Lovag utcában nem érezte jól magát, József
Attila és Makai Ödön között mindennaposak voltak a nézeteltérések. Novemberben
Szegedre ment és november 26-án az „Igen” csoport matinéján is részt vett.
December 13-án a Werbőczy Gimnáziumban leérettségizett. Magyarból Pintér Jenő
tankerületi főigazgató volt a vizsgáztatója, akitől elégségest kapott
teljesítményére. Az év utolsó napjaiban újból Makóra utazott, sikerrel lépett
fel Szilveszter éjszakáján, az újságírók Görbe estjének műsorában. 1924. január
29-én megkapta azt a rendőrségi idézést, mely arról tanúskodott, hogy az
ügyészség Lázadó Krisztus című verse miatt perbe fogta Istengyalázás címén.

Ezzel párhuzamosan irodalmi terveivel is foglalkozott, tervezgette 1923-ban és
1924-ben A legutolsó harcos, 1924 elején pedig a Lázadó Krisztus című kötetek
megjelentetését. A vád ejtését hiába kérte, július 10-én megtartották a Lázadó
Krisztus című vers miatti pert. A Büntető törvényszéken a Schadl-tanács
tárgyalta az ügyet, a költő védője Vámbéry Rusztem volt. A Schadl-tanács a
nyolchónapi fogházra és 200 000 korona pénzbüntetésre ítélte a költőt. A
sajtóban gyakorta foglalkoztak a bírói ítélettel. Az országos közvélemény
figyelmét József Attilára az egyes újságok állásfoglalásai hívták föl először.
Még október 14. előtt a Táblabíróság nyolc hónapról egy hónapra csökkentette
büntetését, 1925. március 4-én pedig a Kúria felmentette az Istengyalázás vádja
alól.

Budapesti tartózkodása alatt a főváros irodalmi életének is résztvevője volt: a
Kékmadár és a Magyar Írás körének programjaiból, vitáiból is tevékenyen kivette
részét. Látogatta a Mentor Könyvkereskedés összejöveteleit, s a Modern
kávéházban is gyakran lehetett látni. Közelebbi kapcsolatot alakított ki Pintér
Ferenccel, Márer Györggyel, Fenyő Lászlóval, Zsolt Bélával, Gergely Sándorral,
Ignotus Pállal, Lázár Vilmossal, Bányai Kornéllal, Fodor Józseffel és Kuti
Lászlóval, valamint csatlakozott Balogh Vilma baráti köréhez is.

1924 első felében játékos viszonyt alakított ki Gyenes Gitta festőnővel és annak
lányával, Wallesz Lucával. Később Saitos Valériával került közvetlenebb érzelmi
kapcsolatba, makói tartózkodásai alkalmával.

Augusztusban elhatározta, hogy beiratkozik a szegedi egyetemre. Döntése
meghozatalában családja, pesti ismerősei (főként Balogh Vilma) és a makói
barátainak befolyása is döntő szerepet játszott. Augusztus 18-án szert tett a
felvételhez szükséges erkölcsi bizonyítványra. Szeptember 3-án kérvényezte, hogy
rendes hallgatónak vegyék fel a szegedi bölcsészettudományi karra. 1924.
szeptember 13-án a Magyar Királyi Ferenc József Tudományegyetem
magyar–francia–filozófia szakos hallgatója lett. Szeptember 19-én iktatták be
egyetemi polgárnak.

A Szociáldemokrata Párt szegedi szervezetével közeli kapcsolatba került,
továbbra is élt barátsága Juhász Gyulával, valamint közelebbi ismeretségben állt
a Szeged című lap szerkesztőségének tagjaival: Móra Ferenccel, Vér Györggyel,
Pásztor Józseffel, Magyar Lászlóval és Pór Tiborral. Sikerei voltak az egyetemen
a magyar irodalomtörténeti szemináriumon, tanára, Dézsi Lajos kiemelkedően jó
írásként jellemezte Csáti Demeter Ének Pannónia megvételéről című művéről írt
dolgozatát.

1924 októberének végén József Attila egy kötet kiadását tervezte, melynek A
villámok szeretője címet adta, a Koroknay nyomda vállalta el elkészítését.
Nekifogott a baráti támogatások előteremtéséhez, melyek a kötet kiadásának
költségeit fedezni tudják. A verseskönyvet a Szeged című lap már az új, Nem én
kiáltok címmel hirdette hasábjain 1924. november 23-án. Ezzel a címmel jelentek
meg a kötet első példányai 1924 karácsonyát követően. 1925. február 2-án az
ügyészség vádjavaslatot készített a versgyűjtemény egyes versei ellen, ám
bírósági eljárás nem indult ellene.

A Szeged című napilap közölte 1925. március 25-én a költő Tiszta szívvel című
versét. Ennek megjelenése jobboldali körökben botrányt robbantott ki; a Szegedi
Új Nemzedék 1925. március 29-i számában két cikkben is támadták a költőt. Horger
Antal professzor március 30-án magához hívatta József Attilát, és két tanú
jelenlétében a tanári pályától eltanácsolta. Meg is fenyegette: gondoskodni fog
arról, hogy ne lehessen tanári diplomája. A költő ezt a fontos epizódot
önéletrajzában a következőképpen örökítette meg:

A költő a második szemesztert befejezte, majd Budapestre ment május végén vagy
június elején. Egy darabig a Lovag utcában lakott, ahol megismerkedett Rákosi
Mátyással, aki ekkortájt illegalitásban élt. Az ekkor már bomlófélben lévő Makai
család kötelékében nem érezte jól magát, így albérletet vett ki. A nyarat
barátaival töltötte. Belépett a Magyarországi Szocialista Munkáspártba.
Szeptember 25-én Rákosit letartóztatták, a költő látogatást tett nála vizsgálati
fogsága idején.

1925 októberének elején kiment Bécsbe. Itt elsőként barátainál, Kovács Györgynél
és Erg Ágostonnál kapott lakhelyet, novemberben pedig átköltözött a Collegium
Hungaricumba, ahol az igazgató, Lábán Antal vette pártfogásába, ennek
köszönhetően tanítványokra tett szert. A Diogenes című lap szerkesztője, Fényes
Samu is megvendégelte és támogatta őt.

1925. november 24-én beiratkozott a bécsi egyetemre, előadásokra és könyvtárba
járt. Olvasmányai között a marxizmus klasszikusai és anarchista tanok is
szerepeltek. Mindeközben újságárulással kereste kenyerét, ám sokat kellett
nélkülöznie. Résztvevője volt a bécsi magyar emigráció irodalmi és szellemi
életének. Megismerkedett Kassák Lajossal, Németh Andorral, Nádass Józseffel,
Sándor Pállal, Sándor Imrével, Déry Tiborral.

1926 elején pár nap erejéig Gáspár Endrénél vendégeskedett, utána egy
diákotthonban kapott szállást, szegényes körülmények között. Kapcsolatot
alakított ki számos baloldali irányzatot képviselő emigránssal: Landler Jenővel,
Lukács Györggyel, Balázs Bélával, Lesznai Annával, Hatvany Lajossal, Ignotussal
és Reinitz Bélával. Nyár elején pár hetet töltött a lainzi Hermes-villában,
Hatvany Lajos házában. Itt újfent találkozott Juhász Gyulával, az atyai
jóbaráttal.

Németh Andorral közösen tért haza Magyarországra július végén. Hatvan felé vette
az irányt, ahol Hatvany Lajos testvére, Hirsch Albertné vendégeként üdült egy
ideig. Pihenése alatt gyakorta udvarolt a kastélyban lakó Hertha Böhm német
társalkodónőnek.

Augusztus végén visszatért Budapestre. Néhány hetet Németh Andorral töltött, ő
mutatta be neki Karinthy Frigyest és Kosztolányi Dezsőt.

1926. szeptember 10. körül Párizsba ment, s felkereste Hont Ferencet, szegedi
barátját. Először a Rue du Vieux Colombier-beli Vatican szállodában lakott, majd
novemberben továbbköltözött a Rue de la Huchette-be.

Mialatt Párizsban tartózkodott, a korábban Bécsben már megszokott bohém és
nélkülözésekkel teli életmódját folytatta. Rendszeresen látogatta a párizsi
magyar emigránsok kedvenc kávéházait, a Dame-ot, a Coupole-t, valamint a
Clauserie des Lilas-t. Kapcsolatban állt Gráber Margit festőnővel, Sándor
Kálmánnal, Vághidi Ferenccel, Janovits Andrással, Korda Vincével, Pais Györggyel
és Cserépfalvi Imrével.

Lelkesen tanult franciául, november 12-étől már a Sorbonne hallgatói közé
tartozott. A francia fővárosban barátkozott Marx, Hegel, Lenin tanaival, és
tagja lett az Union Anarchiste-Communiste-nek. Pár költeményét közreadták a
kinti újságok is.

A Kassai Napló 1926. november 9-i száma hírt adott arról, hogy József Attila
Csehszlovákiában tervezte Tüzek éneke című kötetének megjelenését, ám nem járt
sikerrel ezirányú kísérlete. Folyamatosan levelezett családjával. 1927 elején a
Francia Kommunista Párt magyar szekciójával alakított ki kapcsolatot. François
Villon költészetét is tanulmányozta.

Januárban ismeretséget kötött Paul Dermée-vel és Michel Seuphorral, akik az
ekkoriban alapított Esprit Nouveau című folyóiratot szerkesztették. Március
12-én az Esprit Nouveau estjén is fellépett. A folyóiratnak csak egyetlen száma
jelent meg tavasszal, amely a költőnek egy francia versét is tartalmazta.

Június végén két hónapra elutazott a francia tengerpartra, Cagnes sur mer
üdülőfaluba, amely Nizza közelében a Francia Riviérán található. A július 20-a
utáni napokban fiatalabbik nővére, Etus meglátogatta.

1927. augusztus közepén tért haza Budapestre, költeményeit ekkor már ismerik, és
megjelentették a különböző napilapok, irodalmi folyóiratok is (Népszava, A Toll,
Pesti Napló, Nyugat, Korunk stb.).

Szeptember 28-án beiratkozott a budapesti egyetem bölcsészkarára, ahol két
szemesztert végzett el. 1927 őszén Illyés Gyulával és Németh Andorral kötött
barátságot, összejöveteleket rendeztek a Lovag utcában. József Attila a családi
perpatvarok következtében albérletbe költözött, ám továbbra is jó kapcsolatot
ápolt Eta nővérével. Október 9-én érkezett az első hír, hogy új kötetet tervez
megjelentetni, Nincsen apám, se anyám címmel.

1928 első néhány hónapjában ismerte meg Vágó Mártát, akivel egymásba szerettek.
Az ő révén került kapcsolatba polgári radikális és liberális körökkel, barátokat
szerzett Varró István, Vámbéry Rusztem, Vágó József, Gönczy Jenő, Kecskeméti Pál
és György, Ignotus Pál, Komlós Aladár és Komor András személyében.

1928. április 20-án a sajtó arról adott hírt, hogy József Attila Nincsen apám,
se anyám című kötetét tervezi kiadni. Ebben az időszakban az Andrássy út 6. szám
alatti albérletben élt nyomorúságos körülmények között, melyről az április 21-én
kelt, Diáknyomorenyhítő akcióhoz írott kérvénye is tanúskodik. Egyetemi
alapvizsgájára is tanult.

Májusban és júniusban részt vett a Vágó Márta édesapjának baráti köre által
szervezett, a főváros környéki hegyekbe tett kirándulásokon. A Napkelet
pályázatára beküldött költeményei közül június 15-én kiválasztották azokat,
melyeket versenyre érdemesnek tartottak. Az elbírálásra 1929. január 15-én
került sor, ám ez kedvezőtlennek bizonyult.

1928. július második felében 2-3 hétig nélkülözte Márta társaságát, aki ebben az
időben a Dolomitokba utazott üdülésre. Az 1928 nyarán keletkezett Klárisok c.
vers ábrázolja szerelmi kapcsolatukat, s jól dokumentálja az abban lappangó
szociális feszültségeket.

Vágó Márta szülei megpróbálták megakadályozni, hogy lányuk és a költő kapcsolata
komolyabbra forduljon. Mártát kiküldték Londonba, hogy az angliai népjóléti
intézményeket tanulmányozza, valamint szociális gondozó lehessen belőle. 1928
őszén még leveleztek a fiatalok, ám 1928–1929 fordulóján abbamaradt a viszonyuk.
József Attila a köztük lévő társadalmi különbséggel magyarázta magának az
eljegyzés felbomlását: „Egy jómódú leányt szerettem, / osztálya elragadta tőlem”
– írta Végül című versében (1930).

1928 nyarán József Attila megismerte a Híd című folyóirat körül csoportosuló
fiatalok baráti körét, majd rajtuk keresztül került kapcsolatba a Bartha Miklós
Társasággal, amely a parasztság szociális helyzete és kultúrája felől
tájékozódott, ez a népi mozgalom egyik fontos szervezete volt.

A József testvérek 1928 őszéig éltek együtt. Makai Ödön 1928. október 1-jén
Hódmezővásárhelyre költözött. A Belvárosi Takarékpénztár tiszántúli kerületének
főfelügyelője, illetve a Kereskedelmi Bank ügyésze lett, majd a helyi bankfiók
társigazgatója volt. Házasságuk Jolánnal válságba került, ám a József nővérek
ennek ellenére is követték sógorukat Hódmezővásárhelyre.

Ősszel József Attila részt vett a Bartha Miklós Társaság egyik
előadás-sorozatán, szimpatizáló ismertetést jelentetett meg a Társaság
Értesítőjéről a Századunk novemberi számában.

1928-ban létrejött a Magyar Külkereskedelmi Intézet Rt., ahová az alapítók
barátja, Vágó József francia levelezőnek ajánlotta a költőt. 1928. december
14-én rendezték meg az Írók előadóestjét, Babits Mihály bevezetésével, melyen
József Attila saját maga adta elő verseit, nagy sikert aratva.

1929. január 15-én leutazott Hódmezővásárhelyre, január 27-én pedig átrándult
Makóra. Az Ady halálának tízéves jubileumára megrendezett ünnepségen is jelen
volt, Szegeden is megfordult néhányszor az év elején. Harmadik verseskötetét is
a szegedi Koroknay nyomda készítette, ez Nincsen apám, se anyám címmel jelent
meg 1929. február 17-én, 1000 számozott példányban, ebből 1-50-ig a költő
aláírásával, gyűjtők számára, merített papiroson; a 901–1000. számú példányok
pedig a költő kezéből köztulajdonba mentek át.

József Jolán így írt öccse helyzetéről: „1929. február 17-én jelent meg harmadik
kötete, a »Nincsen apám, se anyám« ezer számozott példányban. Az 1. számú
könyvet elküldte nekem, majd rövidesen maga is beállított Vásárhelyre. Külsején
látszott, hogy sokat nyomorgott az elmúlt télen. Sovány volt, arca beesett,
nyaka még jobban megnyúlt. A sok éhezéstől megint kiújult gyomorbaja, ami
Párizsban is sokat kínozta; nem tudott enni akkor sem, amikor a bőségesen
terített asztal előtt ült. Tejbegrízt főztünk neki, meg krumplipépet, mint egy
kisgyereknek. Ruhái siralmas állapotban voltak. Ami nem is volt csoda, más
viselte őket, csak azután Attila. Ingeit meg sem lehetett foltozgatni, mert
foszladoztak a cérna nyomán. Itt Vásárhelyen kapott négy új inget, talán az első
új fehérneműt életében. Aztán M[akai] megint elvitte egy kis szabóhoz, hogy
egyik ruháját ráigazítsa. Attila hagyta, hogy így törődjünk vele. Árvasága
azonban tökéletes maradt... Sokat csatangoltunk a város határain túl a tavaszi
napokban. Kirándulásokat rendeztünk a Tisza mellé, és néztük a vizet, mint
gyermekkorunkban a Dunát. Aztán leheveredtünk a fűbe, és bámultuk a kék eget.
Ilyenkor nagy-nagy nyugalom költözött belénk, és estefelé, mint a fáradt
kapások, szótlanul, egymásba karolva mentünk haza.”

Február 10-én jelen volt a farsangi ünnepségen, melyet Makaiéknél tartottak.
Makai Ödön és József Jolán elváltak, s Makai József Etát vette nőül, Jolán pedig
a hódmezővásárhelyi Bányai Lászlóhoz ment hozzá.

József Attila február 18-án már újból Budapesten volt, a Bartha Miklós Társaság
Magyar Föld-estjén vett részt, mely nagy visszhangot kavart. Mint a Társaság
tagja, itt szerepelt először a nyilvánosság előtt.

Május 29-én kérvényt írt a Magánalkalmazottak Biztosító Intézetéhez (MABI), hogy
orvosi kivizsgálását eszközölhesse. A MABI a vizsgálat eredményeként
szanatóriumba utalta Neurasthenia gravis-szal. Szeptember végétől október 18-ig
pihent a MABI balatonlellei szanatóriumában.

Nyáron A Toll Ady-revíziós vitájának volt résztvevője, ezt a vitát Kosztolányi
Dezsőnek a lapban július 14-én megjelent írása robbantotta ki. József Attila
cikkét augusztus 18-án hozta le a lap.

A húszas évek végén viszonylag rövid ideig a népi írók mozgalmához, valamint a
munkásmozgalom kommunista szárnyához tartozott. November közepén
Hódmezővásárhelyen járt, december elején pedig visszament Budapestre, ahol az
Előörs című nemzeti radikális lap munkatársa lett, melyet Bajcsy-Zsilinszky
Endre szerkesztett.

A Nyugat 1929. december 1-i száma a Nincsen apám, se anyám című kötetről Németh
Lászlónak egy bántó hangvételű kritikáját közölte. Mivel József Attilát a Nyugat
részéről sérelem érte, ez váltotta ki, hogy támadást indítson Babits Mihály
irányában, mely éles, igazságtalan volt, és reá nézve súlyos következményekkel
járt. Pamfletet írt Babits ellen Az Istenek halnak, az Ember él címmel, melyet A
Toll 1930. január 10-i száma közölt. A költő különlenyomatként is terjesztette
az írást.

Február 8-án Hódmezővásárhelyen, Makaiéknál töltötte a farsangot. Március 23-án
a magyar fiatalság Ady-ünnepet rendezett, ezen Ady emlékezete című versével
lépett fel. Hódmezővásárhelyre ment 1930. április 18-án, majd május 20-ra Fábián
Dániellel együtt véglegesítették a Bartha Miklós Társaság Ki a faluba című
röpiratának szövegét. Május 21-én a Társaság munkásságát mutatták be fiatal
hódmezővásárhelyi értelmiségiek előtt, egyúttal a röpirat legfontosabb
programpontjait is ismertették. A Ki a faluba június 6-án jelent meg. Június
elején József Attila és Fábián Dániel Szegedre utaztak, hogy megbeszélést
folytassanak Buday Györggyel és Bálint Sándorral a röpirat terjesztéséről.

Nagy Lajossal és Agárdi Ferenccel is közeli kapcsolatba került, s 1930.
szeptember 1-jén a budapesti munkástüntetésen is jelen voltak. Az ősz folyamán
tagja lett az illegális kommunista pártnak.

Összeköltözött Szántó Judittal, eleinte a Margit krt. 46. szám alatt laktak, a
lakást 1930 őszétől József Attila az akkoriban Budapesten tartózkodó Eta
nővérével közösen bérelte. November 1-jén többedmagával együtt nyilvánosan
bejelentette, hogy kilép a Bartha Miklós Társaságból, hogy ezzel is hangot adjon
a szervezet jobbra tolódása elleni tiltakozásának. Még ugyanezen év telén a
Jaures-munkaközösség tagja lett, mely hivatalosan ugyan szociáldemokrata
értelmiségiek köreként volt ismert, ám a valóságban illegális kommunisták,
illetve a kommunistákkal szimpatizáló értelmiségiek csoportosultak benne.

1929. szeptember 14-én jelent meg az első hír arról, hogy új verseskötetet
tervez Döntsd a tőkét, ne siránkozz címmel, ennek kézirata az év végére már
nyomdakész állapotban is volt. 1931 februárjában a Jaures-munkaközösségben
művészetbölcseleti nézeteinek foglalatát és az Irodalom és szocializmus című
szabadelőadást olvasta fel. 1931. március 18. után Juhász Árpád nyomdájában
kinyomtatta Döntsd a tőkét, ne siránkozz című verseskötetét, Müller Lajos
nyomdász segítségével. Március 21-én megkapta az első példányokat, másnap a
nyomdatulajdonos beszolgáltatta a köteles példányt a budapesti királyi
ügyészségnek. A nyomdai költségeket feltehetőleg Hatvany Lajos állta.

1931. április 24-én József Attila hivatalosan is szociáldemokrata lett.
Tavasszal illegális szemináriumokat tartott Újpesten és Rákospalotán, és
másfajta illegális pártmunkákban is részt vett.

Május 6-án a budapesti királyi ügyészség elrendelte a nyomozást a Döntsd a
tőkét, ne siránkozz c. kötet ügyében: a Szocialisták című vers és a Vastag
Margot-ról szóló Villon-ballada fordítása ellen sajtó útján elkövetett izgatás
vádjával. Május 8-án a nyomozók elkobozták a kötet nyomdai kliséit és a fel nem
használt könyvfedeleket, május 9-én pedig a Sándor Pál és József Attila
birtokában megtalált példányokat is elvitték. Az elkobzott kötet ügyében a
költőt 1931. május 11-én hallgatták ki, és másnap elrendelték a vizsgálatot.
Június 12-én elkészült a vádirat József Attila, valamint Müller Lajos és Juhász
Árpád, a kötet előállítói ellen.

A költőt lesújtotta a Sarló és Kalapács című moszkvai folyóiratban megjelent A
Magyar Proletárirodalom Platformtervezete c. írás, amely azt állította róla,
hogy a fasizmus táborában keresi a kiutat, mivel éppen ellenkezőleg, az
illegális munka résztvevője volt, s rendőrség és az ügyészség pont ekkoriban
vonta felelősségre verseinek osztályharcos jellege okán.

1931 nyarán szegedi ismerősével, dr. Rapaport Samu pszichológussal találkozott,
aki egy Ideges gyomor- és bélbajok keletkezése és gyógyítása című könyvön
dolgozott. Megkérte József Attilát, hogy kéziratát nyelvhelyességi és stiláris
szempontból ellenőrizze és javítsa. Megegyezést kötöttek, hogy honorárium
ellenében az orvos a neurotikus tünetekkel bajlódó költő számára
pszichoanalitikus kezelést nyújt. Ekkor kezdődött meg József Attila haláláig
tartó gyakorlati, teoretikus és költői kapcsolata a pszichoanalízissel.

Szeptember 5-én folyt le a Döntsd a tőkét, ne siránkozz c. kötet perének
nyilvános főtárgyalása a Schadl Ernő-tanács előtt, József Attilát osztály elleni
izgatás miatt 8 napi fogházra ítélték. Melléky Kornél, a költő védőügyvédje
december 23-án fellebbezett az ítélet ellen.

A Sarló és Kalapács januári számában megjelent hozzászólása A Magyar
Proletárirodalom Platformtervezetéhez, mely enyhítette a korábban
megfogalmazódott elítélő véleményt, egyszersmind besorolta a költőt a
proletárirodalommal rokonszenvezők táborába.

Ugyanezen a tavaszon megjelent az Uj Anthológia, melybe szerkesztője, Babits
Mihály beválogatott két verset, a Megfáradt ember és a Tiszta szívvel címűeket,
József Attila jóváhagyásával.

Április 30-án folyt le a Döntsd a tőkét, ne siránkozz c. kötet fellebbviteli
főtárgyalása a Gadó-tanács előtt, ennek során az elsőfokú ítéletet
helybenhagyták.

Júniusban megjelent az illegális kommunista párt irányvonalát követő, Valóság
című folyóirat első és egyben egyetlen száma, melyet József Attila és Fejtő
Ferenc szerkesztett. Az ebben szereplő egyik írás, József Attila Egyéniség és
valóság című tanulmánya megbotránkozásra adott okot mozgalmi körökben, s ez
feltehetőleg a lap megszűnéséhez is hozzájárult.

1932. július 15-én a budapesti politikai rendőrség letartóztatta Sallai Imrét és
Fürst Sándort, az illegális párt vezetőit, majd mindketten statáriális bíróság
elé kerültek. Ennek csak július 20-21-én ment híre, mire József Attila is
szervezője és lebonyolítója lett a statárium-ellenes akcióknak. Aláírásgyűjtésbe
fogott, az íveket július 27-én az igazságügyi minisztériumban adták át.

Július 27-én Illyés Gyula, József Attila és Szimonidesz Lajos röplapot
fogalmaztak meg a halálbüntetés ellen. Ez másnap jelent meg, a fellelhető
példányokat a rendőrség rögtön elkobozta. A bíróság nemzetgyalázás vádjával
indított eljárást a készítők ellen, a per első tárgyalását szeptember 21-én
tartották.

A Döntsd a tőkét, ne siránkozz kötet ügyében szeptember 27-én lezajlott a kúriai
föllebbviteli tárgyalás. József Attilát távollétében Melléky Kornél ügyvéd
képviselte. A megelőző tárgyalásokon meghozott ítéleteket a Kúria helybenhagyta,
a büntetést pedig három évre felfüggesztette, az ítéletét október 17-én a
Büntető törvényszék Schadl Ernő-tanácsa jogerősnek nyilvánította.

Következő kötete, a Külvárosi éj 1932. október 16-án látott napvilágot, ez már
az érett, kiteljesedett József Attila műve volt.

Vikár Béla novemberben megpróbált állást szerezni a költő számára a Fővárosi
Könyvtárban, de nem járt sikerrel. December 4-én megszületett Makai Péter,
József Attila unokaöccse. Ez alkalomból december 6-án Hódmezővásárhelyre
utazott, hogy az újszülöttet meglátogassa. A decembert is ebben a városban
töltötte, de átrándult Szegedre is. December 18-án Hódmezővásárhelyen előadást
tartott az új magyar költészetről.

1933. január 11-én és február 22-én folytatódtak a tárgyalások a halálbüntetés
elleni röpirat perében. Január 28-án Baumgarten-díjért folyamodott Babits
Mihályhoz, ennek okául szociális helyzetét jelölte meg. A segélyt később
(1935-ben) el is nyerte.

Februárban letartóztatták a Széll Jenő és Birki Ágnes által vezetett
diákcsoportot, mely az illegális kommunista mozgalomban is részt vett.
Véletlenül keveredett bele ennek ügyébe József Attila, mert megtalálták az
ugyancsak elfogott Kulcsár István orvos lakásán a költő illegálisan terjesztett,
Lebukott című versének kéziratát. Ugyancsak februárban látott napvilágot Pákozdy
Ferenc bántó hangvételű kritikája a Társadalmi Szemlében a Külvárosi éj c.
kötetéről. Felsőbb pártutasításra fogalmazta meg a szerző a kritikát, ezt József
Attila is tudta (előtte nem sokkal ugyanis Pákozdy a hódmezővásárhelyi Hétfői
Újság című lapban József Attila melléállt), s úgy értelmezte, hogy az illegális
párt ezzel kinyilvánítja elhatárolódását az általa képviselt költői és
gondolkodói iránytól.

Az illegális párttal való kapcsolatában is nézeteltérések adódtak, méghozzá az
„antifasiszta népfrontpolitika” osztotta meg nézetüket. 1933 nyarán a költő
megjelentette Az egységfront körül című cikkét, amelyben bírálatot mondott a
párt felett. 1934 elején kapcsolata megszakadt a kommunista mozgalommal. Ekkor
írta híres Eszmélet-ciklusát is.

A Nyugat 1933. április 1-jei számában többéves szünetet követően újból közölt
József Attila-verset. Május elején a La Fontaine Irodalmi Társaság Magyar estjén
is szerepelt műveivel. Június közepén résztvevője volt az Írók Gazdasági
Egyesületének miskolci íróhetének is, ez az esemény a szervező, Pakots József
hirtelen halála miatt szakadt félbe. Márton Márta művészettörténészt az
íróhéten, Lillafüreden ismerte meg a költő, ez az ismeretség ihlette Óda című
versét is. Miután a vers Szántó Judit tudomására jutott, a kilátástalan anyagi
helyzetük mellett ez is oka volt annak, hogy méreggel öngyilkosságot kísérelt
meg. Miután a béke helyreállt, a költő a Korong utca 6. sz. alatti házba
költözött élettársával.

Május lezajlott a „kommunista diákok” perének első tárgyalása, melybe a Lebukott
c. verse miatt keveredett. A későbbi tárgyalásokra 1934. május közepén és
novemberben került sor.

Az Új Harcos című folyóirat májusi számában hozzászólt a „népfront-vitához”,
írására a júniusi számban Téglás Ferenc álnéven jelent meg egy vitacikk, mely
éles hangon visszautasította a költő nézeteit, jobboldali, szociálfasiszta
elhajlásnak tekintve azt. A Pákozdy-féle Külvárosi éj-kritikát követően ez az
írás is megerősítette, hogy a párt elfordult a költőtől. 1933 végén vagy 1934
elején kiadták az utasítást, mely szerint a költő nem tagja a pártnak, meg kell
szakítani vele a kapcsolatot. Ez a budapesti pártszervezettől származott. Részt
vett a Rátz Kálmán nyugalmazott őrnagy által kezdeményezett nemzeti kommunista
párt létrehozási kísérletében, ez a cselekedete feltételezhetően az 1933. végi,
1934. eleji politikai-világnézeti útkeresés része lehetett.

1934. március 7-én Makaiéknál találkozott Móricz Zsigmonddal. József Attila
1934. június végéig maradt Hódmezővásárhelyen, ez idő alatt a Medvetánc c.
kötete szerkesztését is előkészítette.

Július 1-jén megérkezett Budapestre, ekkor közölték a lapok a hírt, hogy Illyés
Gyulát és Nagy Lajost hívták meg a szovjet írókongresszusra. Mivel József Attila
is számított arra, hogy jelen lehet a kongresszuson, csalódottságának adott
hangot a Miért nem én? című tanulmányában. (Ez az írása vagy elveszett vagy
lappang.)

Az év közepétől a Szocializmus című folyóirat értelmiségi körével épített ki
kapcsolatot, ennek vezetője Mónus Illés volt, aki a Szociáldemokrata Pártban
fontos szerepeket töltött be. Novemberben közölte a Szocializmus c. folyóirat A
szocializmus bölcselete c. írását, amelyben a folyóirat körére jellemző szellemi
irányultság jegyei fedezhetőek fel.

Szeptemberben Illyés Gyula a Válasz nevében kért verset József Attilától, aki
azonban visszautasította a kérést.

1934 őszén válogatott versei kötetének szerkesztése és kiadása teendőivel
foglalatoskodott. A Révai Irodalmi Intézet RT. elvállalta a könyv kiadását,
Hatvany Lajos, Herz Henrik és Hatvany Bertalan segítségével. A Toll november
15-i számában még Tiszta szívvel címmel szerepel az 1922 és 1934 közötti
válogatott és új versek gyűjteménye, november 21-től azonban már Medvetánc
címmel említették a hirdetések. Végül december elején jelent meg a kötet, a
rendes kiadáson kívül száz kézzel számozott példány is készült belőle.

A Baumgarten-alapítvány kuratóriuma döntött egy ezerpengős, ún. „kisdíj”
odaítéléséről József Attila számára az irodalmi működéséért, melyet 1935. január
15-én hoztak nyilvánosságra.

Január végén Thomas Mann Magyarországra látogatott, ez alkalomból feltehetőleg
január 27-én Hatvanyéknál találkozott vele először József Attila.

1935 tavaszától már Gyömrői Edittől kapott pszichoanalitikai kezelést, aki iránt
szerelemre lobbant. A pszichoanalitikus „hasadásos elmezavart” (skizofrénia)
diagnosztizált József Attila esetében. Több mai pszichiáter szerint ez a
diagnózis, amely a pszichiátria akkori állapotának fejletlenségét tükrözi, hibás
volt, és hozzájárult költőnk életének tragikusabbra fordulásához; valójában
borderline személyiségzavarban szenvedett. Akad pszichiáter (Németh Attila, aki
egész könyvet is szentelt a problémának,) aki szerint a tapasztalatlan Gyömrői
kezelése még rontott is a költő problémáin, de ez valóban nem skizofrénia, hanem
a költő háttérben meghúzódó borderline személyiségére épülő depressziós
rendellenességnek diagnosztizálható (az ICD-10 diagnosztikai rendszer szerint az
F33.3 kódszámú személyiségzavar: major depresszió pszichotikus epizódokkal).

Gömbös Gyula miniszterelnök a magyar írók közül jó néhányat megtévesztett
reformdemagógiájával, akik 1935 tavaszán, hogy a Gömbös-féle jobboldali reform
politikát támogassák, létrehozták az Új Szellemi Frontot. Ezzel a tömörüléssel
József Attila május elején két cikkében is szembefordult, akárcsak Ignotus Pál,
aki szintén aktívan harcolt e csoport ellen. Így több évnyi elhidegülést
követően újraéledt kapcsolatuk.

Augusztus 14-én először szerepelt József Attila a magyar rádió műsorán a
költeményeivel. Augusztus 16-án Hódmezővásárhelyre ment, hogy újszülött Ádám
unokaöccsét meglátogassa. A hódmezővásárhelyi tanyavilágban augusztus 25. és 28.
között kapott helyet az írók látogatása, a programon részt vevő írókkal itt
találkozott a költő. A hónap végén visszatért a fővárosba.

Ignotus Pállal együtt arra az elhatározásra jutottak, hogy irodalmi folyóiratot
indítanak, ennek tervébe Fejtő Ferencet és Hatvany Bertalant is bevonták. A
kiadásra Cserépfalvi Imrét ajánlotta a költő. A jövőbeni szerkesztők és belső
munkatársak szeptember végén értekeztek Cserépfalvi Imrével a folyóirattal
kapcsolatos teendők megvitatására.

1935 őszén folytak a folyóirat megjelenésének előkészítési munkálatai, József
Attila és Ignotus Pál december 27-én megkötötték a szerződést Cserépfalvi
Imrével, hogy útnak indítják a Szép Szó című folyóiratot.

1936 januárjában József Attilát Baumgarten-jutalomban részesítették. 1936.
február végén látott napvilágot a Szép Szó első, márciusi száma. Április 3-án
másodszor szerepelt a költő a magyar rádió műsorában.

Májusban megjelent a Szép Szó könyvnapi különszáma, a Mai magyarok régi
magyarokról, ennek élén József Attila A Dunánál című verse állt.

1936 első felében adták ki a cseh és szlovák költők antológiáját, amelyet Anton
Straka szerkesztett. József Attila is segédkezett a kötetben szereplő cseh
költők verseinek lefordításában. A költő fordítói munkáját június 24-én a prágai
rádió mutatta be és méltatta.

Július 5-én a Brassói Lapok közölte Molnár Tibor interjúját a költővel, melyet
június végén, Budapesten készített.

1936 nyarán József Attila véglegesen elszakadt Szántó Judittól. Augusztus
elejétől pár hétig Etus nővére családjánál vendégeskedett Balatonszárszón, majd
szeptemberben visszament Budapestre.

Szabó Lőrinc javaslatára októberben a La Fontaine Irodalmi Társaság tagjai közé
választották. December 11-én immáron harmadízben szerepelt verseivel a magyar
rádió műsorában.

1936 karácsonya előtt jelent meg utolsó kötete, a Nagyon fáj, merített papíron,
ebből 50 számozott példány a költő aláírásával jelent meg. Borítóját Nemes
György tervezte. A kötetből azonban mindössze néhány példány kelt el a
könyvesboltokban; ezzel ismét nagy lelki megterhelés érte. Egy dedikált példányt
küldött Márai Sándor számára is, melyet sokáig elveszettnek hittek.

Cserépfalvi Imre nem értett egyet a Szép Szó irányvonalával, és mivel többszöri
próbálkozásra sem sikerült kompromisszumot kötnie, 1936 végén a folyóirat
további kiadásától elzárkózott. A következő év elejétől kezdve Dormándi László
kiadásában jelent meg a folyóirat.

A Baumgarten-díj helyett csak segélyben (1935), illetve jutalomban (1936)
részesült annak ellenére, hogy kibékült Babits Mihállyal.

1936 őszén a költő kapcsolata megromlott pszichoanalitikusnőjével, József Attila
egy alkalommal késsel támadt rá Gyömrői Editre, viszonzatlan szerelme miatt.
Újvári László újságíró, Edit vőlegénye, majd későbbi férje volt az, aki a
költőtől elvette a kést. József Attila ezután Bak Róberthez került a kezelés
folytatására. Az év végén idegösszeroppanás miatt bekerült a Siesta
szanatóriumba, ahol az újév első napjait is töltötte.

A Szép Szó írói meghívásának eleget téve 1937. január 13-án megérkezett
Magyarországra Thomas Mann, s még aznap este jelen volt a tiszteletére rendezett
felolvasó esten a Magyar Színházban. József Attila ezen alkalomra írta Thomas
Mann üdvözlése című ünnepi ódáját, ám ennek előadását feltehetőleg a vers utolsó
sora miatt a Belügyminisztérium megtiltotta.

Február 5-én a költő a Cobden Szövetségben nyilvános vitát folytatott Németh
Andorral, melynek témája a költő és a kritikus viszonya volt.

1937. február 20-án megismerkedett Kozmutza Flóra gyógypedagógusnővel, aki iránt
újabb szerelem kerítette hatalmába, ismét viszonzatlanul. A költő halála után
Flóra Illyés Gyula felesége lett.

Februárban a Magyar Papíripari Rt.-nél pályázott meg állást, tisztviselőként
szeretett volna elhelyezkedni. Ezen célból írta meg folyamodványi mellékletként
rövid önéletrajzát, ezt halála után a Szép Szó Curriculum vitae címmel hozta le.

Március végén szemérem elleni vétség címén került bíróság elé Tersánszky Józsi
Jenővel és Ignotus Pállal közösen, mivel közzétették a Szép Szóban a Kakuk Marci
hősszínész című írást.

Májusban látott napvilágot a Szép Szó könyvnapi különszáma Mi a magyar most?
címmel, melynek bevezetőjében József Attila Hazám című szonettciklusa volt
olvasható. A tavasz folyamán Cserépfalvi Imre biztatta, hogy vegyen részt az
Európai költők antológiája című versgyűjtemény szerkesztésében és anyagainak
fordításában.

Ez év nyarán és ősszel Anton Straka és a csehszlovákiai magyar írók segítségével
előkészítették a Szép Szó csehszlovákiai előadó-körútját, melyet Nádass József
szervezett, és amelyen az eredeti terveknek megfelelően József Attila is
szerepelt volna. A költő október 1-jén szerepelt utoljára a magyar rádióban.

A Szép Szó csehszlovákiai körútjáról az Uj Szellem című prágai lap október 1-jei
számában jelent meg az első híradás. Először október 15-én lépett fel Ignotus
Pál, Fejtő Ferenc, Nádass József és Remenyik Zsigmond Pozsonyban. Az Uj Szó
azzal próbálta az esemény jelentőségét kiemelni, hogy az október 15-i számában
számos közlemény jelent meg a Szép Szóval kapcsolatban, többek között a Mai
költő föladata, mely József Attila utolsó, életében megjelent prózai írása volt.
A Szép Szó írói október 16-án voltak hallhatóak a pozsonyi rádió magyar
adásában, ebből az alkalomból József Attila A Dunánál című ódáját is előadták.
Október 20-án került sor a Szép Szó hivatalos prágai fellépésére.

A Szép Szónak a Magánalkalmazottak Szövetsége által szervezett miskolci
előadását december 4-én akarták megtartani, a rendezvényen József Attila is
feltűnt volna.

A költő gyógyulását elősegítendő, csehszlovákiai barátai eltervezték, hogy 1937
végén meghívják őt a Tátrába. A Baumgarten-alapítvány kuratóriuma a költő
hozzátartozóival nemhivatalosan közölte, hogy még az évben oda szándékoznak
ítélni neki a Baumgarten-díjat (3000 pengő). Nővérei azonban nem akarták
nyugtalanítani az ekkor még bizonytalan hírrel.

December 2-án a Szép Szó vezérkarának társaságában töltötte napját, felkereste
őt Ignotus Pál, Remenyik Zsigmond és Fejtő Ferenc, akik jó hírrel szolgáltak a
költő számára: januártól lektori állást szereztek neki a Pantheonnál, felmerült
az is, hogy újra beáll a Szép Szó szerkesztőinek sorába, kilátásban volt egy új
kötet megjelenése is Cserépfalvi kiadásában. Azonnal indult volna Pestre, ám nem
volt már számára hely az autóban. A költőben még a nősülés gondolata is
felmerült.

December 3-án reggel már fordítani akart, délelőtt heverészett, jó étvággyal
elfogyasztotta az ebédet, majd újságot olvasott. Délután lediktált egy levelet
Etus nővére ügyvédjének. Mintegy másfél órával a költő halála előtt Jolánnal
krumplit vásároltak, mivel azonban József Attila cipekedni nem tudott,
megfogadta, hogy erősíteni fogja izmait. Egy órával halála előtt még jókedvűen
indult sétálni.

Este a balatonszárszói vasútállomáson átugrott a sorompón, majd megpróbált
átbújni a 19 óra 36 perckor továbbinduló 1284. számú tehervonat – amelynek
érkezése amúgy sem volt feltüntetve a menetrendben, csak a vasutasok
rendelkeztek róla információval – 15. és 16. (1963. és 1964. pályaszámú) kocsija
között. A szerelvény azonban időközben elindult, a kocsikat összekötő
csavarkapocs súlyos ütést mért József Attila fejére, koponyáját bezúzta, s
emiatt a költő a sínek közé zuhant, a vonat a jobb karját leszakította.

Egyes vélemények szerint öngyilkos lett, mások ezt vitatják, a kérdés a mai
napig eldöntetlen. Garamvölgyi László és Kéri Edit többek között MÁV jelentések,
csendőrségi jegyzőkönyv és helyszínrajzon alapuló kutatásai a balesetet
támasztják alá.

Ezzel szemben Tverdota György a költő születésének 100. évfordulójára
megjelentetett Költőnk és kora című kiadványban ezt írja: „Ne legyen kétségünk
arra nézve, hogy József Attila tudatosan választotta a halált. Világos
időszakaiban, mert hiszen a tudatzavar csak részlegesen uralkodott elméjén, a
tőle megszokott alapossággal és pontossággal konstatálta, hogy gyógyíthatatlan.
Világosan látta esélyeit: ha tovább él, hátralevő éveit eltompított állapotban,
elmegyógyintézetben kell letöltenie. Ezért az egyetlen megoldást választotta,
amelyet ilyen esetben választani lehet: az öngyilkosságot. 1937. december 3-án
este a balatonszárszói állomáson önként vetett véget életének.”

A balatonszárszói televíziótól Vígh Magdolna 1995-ben interjút készített
Budavári János szemtanúval, aki annak idején látta a balesetet. Ő a következőket
nyilatkozta a tragédiáról: „Á, nem úgy volt, hogy a vonat alá vetette magát! Ez
egy gyorstehervonat volt... Hogy aztán tudta-e, hogy indulóban van... Előbb
átbújt a sorompó alatt, és bement a két vagon közé. Azt a hosszú kabátját
elkapta a kerék, három-négy fordítást csinált vele, megroncsolta a fejét, utána
megállt.”"

Szétroncsolt holttestét halottkémként egy lóháton érkezett körorvos, dr.
Csapláros Imre szemlézte. Szántó Judit ugyanerről ír: „A vonat a lakástól 2
perc! Mire elindultak volna körülnézni a kertben vagy az uccán (vonatra nem
gondoltak, mert ebben az időben nemigen jár erre más, mint lassú tehervonat),
már jöttek is a kíméletesek tudatni, hogy mint történt a tragédia. Két gyerek
látta: négy percig állt az állomáson a tehervonat. A leeresztett sorompó előtt
járt idegesen Attilácska szegény, majd mikor a vonat elindult, átbújt, letérdelt
a sínek elé, két kezét előre téve a sínekre (…).”).

Csak halála után kezdődött igazi ismertsége, általános közönségsikere. Utolsó
verse szinte a búcsúzás hangján szólal meg: Ime, hát megleltem hazámat (1937.
november, részlet):

A költőt először Balatonszárszón református szertartás szerint temették el 1937.
december 5-én, majd 1942-ben a budapesti Kerepesi úti temető 35. parcellájában
helyezték örök nyugalomra. 1959-ben áthelyezték a Munkásmozgalmi Pantheonba,
majd 1994-ben került vissza korábbi nyughelyére.

Bányai László, József Jolán harmadik férje a következőket írta 1930 tavaszán a
költővel történt első találkozásakor: "Keskény, kissé csapott vállú, sovány alak
ült előttem. Inkább alacsony, mint középtermetű. Sötétszürke, jól szabott, igen
rendes öltözetet viselt. A kabátja ujjából néhány centiméterre kiálló fehér inge
tiszta, szépen mosott és gondosan vasalt volt. Sötétkék csíkos, kifogástalanul
kötött nyakkendője szabadon lebegett a melle előtt. Mindezt a majdnem hanyag
előkelőséget mintegy zárójelbe tette a cipő és a kalap: a cipője nagyobb volt
mint a lába s a kalapja kisebb, mint a feje. A kissé viseltes, kitaposott barna
félcipő hátsó pereme ugyanis a sarka fölött elállott a lábától. A hátul
felhajtott, elől lecsapottszélű sötétszürke puhakalap pedig kissé túlkönnyedén
ült a feje tetején. De az is meglehet, hogy csak az alóla kikandikáló domború
homlok és a rakoncátlan göndör haj tornázta fel a kalapot az üstökére. Úgy
látszik, egyik sem tűrte meg ezt a puha abroncsot sem. A boltozatos homlok alatt
dús szemöldök, mongoloid jellegű, élénk tekintetű szemek, erős pofacsontok,
beesett arc, széles orr, tömött bajusztól árnyékolt, keskeny ívelésű száj. A
homlokhoz viszonyítva hegyes, de mgéis lágyvonalú, középen árkolt áll zárta le a
nem szép és nem csúnya, de feltétlenül jellegzetes és igen értelmes arcot. A fej
a törzshöz képest meglehetős aránytalanságban, mint valami kényszerű
különvélemény ült a hosszú, vékony nyakon, amiből erős ádámcsutka meredt elő. Ez
az ádámcsutka beszéd közben, vagy ha egyet-egyet nyelt, szinte erőlködve
igyekezett elérni az áll élvonalát. De a vékony nyak is sokszor már-má elejtette
a föléje szélesedő koponyát, ha biccentett, vagy ha valamit erősített. Ami a
ruhájából még kilátszott s pőrén árulkodott róla, az a keze volt. Ez a kézfej
széles és szikár, határozottan paraszti, szinte durva volt. Ilyetén jellegét
aligha enyhítette a sápadt bőr, ami fedte s az azon átkéklő finom erezet. Ám a
belőle kifutó, elvékonyodó, hosszúkás, keskeny ujjak, amint fontoskodás és
finomkodás nélkül, lassú gondossággal cigarettát sodortak, rágyújtottak, ahogy
mozdultak, éltek, olyanok voltak mint a muzsikus ujjai, amelyek szándéktalanul
és tudattalanul is állandóan és mindenben hangszert tapintanak, babrálgatnak. A
kézfogásnál éppenúgy éreztem e kéz izmosságát, mint nőies tapintású tenyerét. Ez
a kétféle emelből álló, felemás kéz egyszer önsúlyánál fogva petyhüdten csüngött
alá a szék karjáról, vagy kissé ívbehajolva lazán pihent az asztallapján,
másszor pedig ökölbeszorultan, megfeszített izmokkal tartott még a cigarettát
is. Néha-néha fellendült ez az ököl, s a zárt ujjsorokból kiemelkedő mutatóujj
bütykével gyors mozdulattal végigsimított a felsőajak vonalán, a széjszegletre
húdózó tömött bajusz két hegyén. Ilyenkor árnyalatnyi mozdulattal csak a
hüvelykjét kellett volna a mutatóujj alá tolnia s már fügét mutatott volna. De
ez nyilván nem juthatott az eszébe, annyira önkéntelen és modoros volt nála ez a
mozdulat. Ugyanilyen volt az is, amikor az égő cigarettát mutató és hülyekujja
közé szorítva ütemesen emelgette az öklét, mondanivalóinak hangsúlyozásáu.
Ilyenkor, vagy ha csak valakihez szólott, meggörnyedve előrehajolt. Hátradőlve,
kényelmesen elhelyezkedve sohasem beszélt. Viszont ha hallgatott, legtöbbször
hanyag tartással ült s fejét kissé félrebillentve sűrűn pislogatott. Az egész
arcon látszott ekkor is, hogy gondolkodik. Az újból való megszólalást ismételt
bajusz szétkefelés és néhány olyanszerű szájrándítás előzte meg, mint milyennel
valaki kiszívja a fogát. Újra előredőlt s öklét szinte fenyegetőleg lengetve,
élénk arcjátékkal, mély, öblös hangon lassan, megfontoltan beszélt.
Hangsúlyozásában színesek, ütemezésében sokszor tagoltak voltak még az egyes
szavak is, amelyek elhagyták a száját."

„Életműve zárt egészet alkot: teljes emberi magatartást, egységes, befejezett
életutat fejez ki klasszikussá érlelt művészi technikával, nemegyszer a
legmagasabb szinten. Ezáltal foglal helyet nemcsak a magyar, hanem a
világirodalomnak is a nagyjai közt”. (idézve a MIT-ből)

Pályájának elején (1922–1924 között) írt verseiben a magyar nép, a magyar föld,
a magyar parasztság sorsa jelentős hangsúlyt kap: Pogányos hitvallás magyarul
(1922), Bús magyar éneke (1922), Magyarok (Minek magunkat lassan ölni?...)
(1923). Ebből az időszakból való a Nem, nem, soha! (1922) című verse, amely
hosszú ideig nem jelent meg nyomtatásban.

Később fokozottabban fordul a munkásság sorsa felé, ebben a 'szocialista'
korszakában (1929–1932) írt verseinek egy része a Döntsd a tőkét, ne siránkozz
(1931) című kötetben jelent meg (pl. a Nyár, Favágó, Ákácokhoz), már a kötet
címe is az osztályharcra utal. A következő, a Külvárosi éj (1932) című kötetben
az osztályharcos hangot inkább valamifajta keserű rezignáció váltja fel
(Külvárosi éj, Eső, Holt vidék).

Késői korszakában (1936–1937) írott verseinek fő motívumai az internacionalizmus
(a közép-európai népek megbékélését hirdető A Dunánál (1936) és a fasiszta
eszmék térhódításának veszélyeire utaló Thomas Mann üdvözlése (1937).

Thomas Mann üdvözlésére írt verse ihlette az utókor által transzrealizmusnak
nevezett képzőművészeti irányzatot.

Néhány költőtárs emlékezése alapján – a Magyar Rádió összeállítása szerint a
költő 100. születésnapjára [1]:



https://hu.wikipedia.org/wiki/Cukorbetegs%C3%A9g

A cukorbetegség, latinul diabetes mellitus, magyarosan diabétesz, a glükóz
feldolgozási zavara, aminek oka a hasnyálmirigy Langerhans-szigetei által
termelt inzulin nevű hormon hiánya, vagy a szervezet inzulinnal szembeni
érzéketlensége (inzulinrezisztencia), relatív inzulinhiány, vagy mindkettő. Az
abszolút vagy relatív inzulinhiány következtében, mivel a sejtek inzulin
hiányában nem képesek a glükóz felvételére, a vércukorszint megemelkedik, ezek
együttesen okozzák a betegség fő tüneteit.

A diabetes mellitus magyarul „mézédes átfolyás”-t (cukorvizelést) jelent a görög
„διαβήτης” = „átmenet, átfolyás” és a latin „mellitus” = „mézédes” szavak
összetételéből, a szervezet anyagcseréjének krónikus megbetegedése. Az elnevezés
a két fő tünetre, a cukor vizelettel való fokozott kiválasztására és a
megemelkedett vizeletmennyiségre (polyuria) utal. A középkori orvosok a vizelet
megkóstolásával állapították meg a diagnózist, és különítették el a diabetes
insipidustól.

A tápcsatorna a táplálékkal felvett összetett szénhidrátokat glükózra
(monoszacharid) – köznapi nevén szőlőcukorra – bontja. Ez azt jelenti, hogy
minden (emészthető) szénhidrát hasonló hatású a szervezetre, bár a lebontás
sebessége fontos tényező. A glükóz a bélből felszívódva a vérbe kerül, és ezúton
a test minden részére eljut.

A hasnyálmirigy (pancreas) Langerhans-szigeteiben ezzel egy időben az
úgynevezett béta-sejtek egy hormont, inzulint termelnek és bocsátanak a
keringési rendszerbe. Az inzulin az inzulinreceptorokon keresztül kötődni tud a
test egyes sejtjeihez (máj-, izom- és zsírsejtek), és kis pórusokat nyit a
sejtmembránon, amin keresztül a glükóz a sejtbe áramlik. A sejtek a glükózt
energiaforrásként használják, valamint a sejtek (különösen nagy mennyiségben a
májsejtek és az izomsejtek) képesek a glükóz tárolására is nagy molekulasúlyú
szénhidrát (glikogén) - köznapi nevén állati keményítő - formájában, és szükség
szerint ebből felszabadítani.

A vér cukorkoncentrációja (vércukorszint) ezáltal állandóan kontroll alatt van,
és csak bizonyos határok között változik. A vércukorszint még egy
hosszabb-rövidebb böjt alatt is a normális tartományban marad, mert a májban
folyamatos szőlőcukor-újraképzés (glükoneogenezis) zajlik, és ez biztosítja a
vércukor konstans szinten tartását. A glükoneogenezist két hormon szabályozza:
az inzulin, amely gátolja és a glukagon, amely serkenti. Normális körülmények
között naponta 250 gramm glükóz képződik így a májban. Amennyiben az inzulin
hiányzik (abszolút inzulinhiány) vagy nem tud rendesen hatni (relatív
inzulinhiány), hiányzik az inzulin glükoneogenezist gátló hatása, és a
szabályozás felborul. A máj inzulin hiányában naponta 500 gramm szőlőcukrot
képes termelni. Ez magyarázatot ad arra, miért lehet a cukorbetegeknek a
táplálék (szénhidrátok) felvételétől függetlenül magas vércukorszintje. Ezen
kívül van az inzulinnak még egy hatása: ez az egyetlen hormon, amely a
zsírtartalékok felépítését végzi a zsírszövetben, és azt támogatja, hogy a zsír
a raktárakban maradjon. Inzulin abszolút hiányában ezért léphet fel
testsúlycsökkenés.

A cukorbetegségnek több típusa létezik. A kialakulás okai (patogenezis), a
tünetek és a kezelés az egyes típusokban különböznek.

Az 1-es típusú diabetes mellitus (más néven inzulinfüggő diabetes mellitus) egy
autoimmun betegség, amelyet abszolút inzulinhiány okoz. Hátterében az áll, hogy
a szervezet immunrendszere idegenként ismeri fel a saját sejtek egy részét, és
autoimmun gyulladás következtében elpusztulnak a hasnyálmirigy inzulint termelő
béta-sejtjei. Ez a diabétesz bármely életkorban előfordulhat, de leggyakrabban
gyermek- és fiatal felnőttkorban jelentkezik. A betegek általában soványak,
gyakori a jelentős fogyás a betegség megállapítása előtt. A tünetek gyorsan
alakulnak ki, a betegek kezeléséhez inzulin szükséges. Kezeletlen vagy rosszul
kezelt, súlyos esetben tartósan magas vércukorszinttel (hiperglikémia) és
ketózissal járó életveszélyes állapot, az ún. ketoacidózisos kóma alakulhat ki.

Az 1-es típusú diabétesz általában a diabéteszes esetek 10%-át teszi ki.
Leggyakoribb Skandináviában, míg nagyon ritka Japánban, Koreában. Európán belül
is jelentősen változó gyakoriságú, több mint tízszer gyakoribb például
Finnországban, mint Macedóniában. Magyarországon is egyre nő ennek a típusnak a
gyakorisága. Az 1-es típusú diabétesz kialakulását összefüggésbe hozzák a
csecsemőkori tehéntejfogyasztással. Egy svéd diabetológus csoport szerint az
1-es típusú diabetes hatékonyabban kezelhető az ún. alacsony szénhidrát
étrenddel, mint a jelenlegi protokollt által ajánlott magas szénhidrát
étrenddel. 2015-ben ugyanez a munkacsoport egy második, sikeresen kezelt 1-es
típusú cukorbeteg gyermek esetét közölte. Jelenleg nincs semmilyen eljárás, ami
a cukorbetegséget meggyógyítaná, egyik típusú cukorbetegség sem gyógyítható.
Számtalan kísérlet folyik a világon az inzulintermelés helyreállítására, csak
átmeneti és rövid ideig tartó eredményt sikerült elérni velük. Az
inzulintermelés megoldására kísérletek folynak, egyrészt mesterséges
hasnyálmirigy eljárással, ami automatikus eszköz vagy mikrobiológiai sejtszintű
eljárásokkal, ami a beteg bőre alá épített, az autoimmun támadás miatt
védőhálóval beépített új béta sejtköteg, ami 12–24 hónapig biztosíthatja a
szervezet számára szükséges inzulintermelést. A paleo-vagy ketogén étrend az
egészséges, nem cukorbeteg szervezet számára is rendkívül káros, hiszen túlzott
fehérje- és energiatartalmú étrend, amivel a vér és a szervezet zsírtartalmát
emelik, mindazon túl a vese és a máj funkcióját károsítják. A vércukorszint
szabályozását alapvetően a bevitt kalória mennyisége és inzulinreakciója (IR)
határozza meg. Éppúgy függ a zsír- és fehérjebeviteltől, mint a szénhidrát
mennyiségétől. A ketogén étrend alapvető hibája, hogy magas energia-, zsír- és
fehérjetartalmú, ami egyrészt elhízáshoz vezet, másrészt tartósan terhelik a
vese és a máj funkcióját. A fehérjebevitel szükséges, hogy új sejtek alakuljanak
a szervezetünkben, amihez energia szükséges, ehhez a szervezet cukrot termel
hormonok segítségével, így megemelkedik a vércukorszint és ezt kivédendő,
inzulinreakció lép fel. Ezért tapasztalják a cukorbetegek, hogy a húsfogyasztás
is inzulinreakciót mutat. A ketogén étrendet követők túlzott fehérjebevitele a
sejtek túlburjánzását, így a rákos sejtek kialakulását okozhatja.

Az inzulincsúcsot a cukor, fehér liszt stb. fogyasztása a magas glikémiás index
(GI) miatt okozza. Minél magasabb a glikémiás indexe a szénhidrátnak, annál
gyorsabban szívódik fel és jut a vérbe, és annál nagyobb inzulintermelésre
serkenti a szervezetet.

Az éveken át tartósan magas inzulinszint, pontosabban étkezésenként egy-egy
hatalmas inzulinhullám miatt a sejtek védekezni kezdenek a beléjük pumpált túl
sok cukor ellen, és kialakul az inzulinrezisztencia, vagyis a sejtek ellenállnak
az inzulinnak a sejthártya cukortranszportját fokozó hatásainak. Ám mivel az agy
érzékeli, hogy a vérben ott a sok cukor, utasítja a hasnyálmirigyet, hogy még
több inzulint termeljen, a sejtek viszont egyre jobban ellenállnak. Egy ponton
azonban a hasnyálmirigy feladja a küzdelmet, és a tartósan magas
vércukorszintnek vakság, lábamputáció, érelmeszesedés, infarktus és impotencia
lehet a következménye.

Az inzulinrezisztencia szorosan összefügg az elhízással – nem véletlenül, mivel
az elhízást az izolált szénhidrátok okozzák a magas glikémiás indexük miatt. A
2-es típusú betegek 80%-a elhízott, többségük magas vérnyomástól is szenved. A
betegség általában középkorú vagy idős embereknél alakul ki. Manapság az elhízás
gyermek- és serdülőkorban is jelentkező rohamos terjedésével azonban ebben a
korban is egyre több diabétesz jelentkezik. A legújabb kutatások szerint az
inzulinrezisztencia okozója genetikai hajlam is lehet.

A világon a 2-es típusú betegek száma drámaian növekszik (az összes cukorbeteg
90%-a a 2-es típusú betegségben szenved), a fejlett társadalmakban tapasztalható
egészségtelen életmód és táplálkozási szokások miatt. Korábban ezt a diabétesz
formát „enyhe” betegségnek tartották, mivel sokáig nem okoz panaszt, nem
feltétlenül igényel inzulint. Ma már tudjuk, hogy ez nem igaz, a 2-es típusú
cukorbetegség súlyos betegség. Súlyos, mivel mintegy 10–15 évvel lerövidíti a
várható élettartamot, nagyon magas a szív- és érrendszeri betegségek gyakorisága
és súlyossága. Egy 2-es típusú diabéteszes beteg olyan szív-érrendszeri
veszélyeztetettségnek van kitéve, mint egy nem cukorbeteg, infarktuson átesett
beteg.

A „MODY” (angol rövidítés, jelentése: maturity-onset type diabetes in young
people = „felnőtt diabétesz, amely fiataloknál jelentkezik”) egy ritka, sajátos
cukorbetegség forma, amely a glükóz anyagcsere génjeinek mutációja miatt alakul
ki. Ezidáig hat formáját írták le, a hat forma hat különböző gén mutációja miatt
alakul ki. Öt esetben transzkripciós faktorokat kódoló gének (például hepatic
nuclear factor (HNF)-1alfa, HNF-4alfa) károsodnak. Ezek a gének a béta-sejtekben
expresszálódnak, és károsodásuk az inzulintermelés és kiválasztás zavarához
vezet. A hatodik forma (2-es típusú MODY) esetében a glukokinázt kódoló gén
károsodik. (A glukokináz egy sejten belüli glükózszenzor a hasnyálmirigyben,
továbbá egy fontos enzim a glikogénszintézisben.)

A betegség dominánsan öröklődő. A nevéből eredően már gyerek- vagy fiatal
felnőttkorban felléphet, a kezeléséhez a kezdetekben nem szükséges inzulin. A
diabéteszes esetek 2–5%-a tartozik ebbe a formába.

A terhességi vagy gesztációs diabetes mellitus (rövidítve: GDM) a cukorbetegség
egyik formája, amely általában a terhesség harmadik trimeszterében (harmadában)
manifesztálódik, és a terhesség végével általában eltűnik. Habár a
kialakulásának okai nem teljesen ismertek, feltételezhető, hogy a terhesség
során a méhlepény által termelt hormonok (kortizol, progeszteron, humán
placental lactogen, prolactin, humán chorio-gonadotropin) hatására létrejövő
anyagcsere-változás. A fenti hormonok hatásának eredője inzulinellenes hatás. Az
alábbi rizikófaktorok növelik a GDM kialakulásának esélyét: családban előforduló
2-es típusú diabétesz, a terhes nő kora (idősebbeknél gyakoribb), elhízás, GDM
korábbi terhesség során, 4000 gramm feletti súlyú újszülött korábbi terhesség
során, dohányzás.

Az 1-es típusú diabétesz viszonylag gyorsan alakul ki, a betegséget nem ritkán
egy ketoacidózisos kóma során ismerik csak fel. A 2-es típus ezzel szemben
általában lassan fejlődik ki, alig észrevehetően. Emiatt a 2-es típus
felismerése legtöbbször szokásos (rutin) orvosi vizsgálat során történik, ahol
az emelkedett vércukorszint, vagy a vizeletben kimutatott magas
cukorkoncentráció fedi fel először a betegséget.

Az abszolút vagy relatív inzulinhiány következtében emelkedik a vérben a cukor
koncentrációja, mivel a sejtek inzulin hiányában nem képesek a glükóz
felvételére. A magas vércukorszint (hiperglikémia) következtében megnő az
ürített vizelet mennyisége, mert a vesék egy bizonyos cukorszint felett
(általában 10 mmol/l-től) nem képesek a cukor visszatartására, a vizelettel
glükóz is ürül, és az ürülő cukor vizet ragad magával. A vízvesztés pedig
szomjúságérzetet okoz. Előfordul, hogy tartós fáradtság, elhúzódó sebgyógyulás,
ismételten jelentkező pattanásos bőrbetegség vagy viszketés hívja fel a
figyelmet a cukorbetegségre. A hiperglikémia miatt szemészeti szövődmény is
kialakulhat, látászavar is jelentkezhet. Lehetséges, hogy a szemészorvos a
szemfenéken észlelt jellegzetes elváltozások alapján hívja fel a diabéteszre a
figyelmet. Megtartott vagy fokozott étvágy mellett a testsúly csökkenhet, mivel
a glükóz nem tud beépülni a szervezetbe. A beteg a tünetekhez hozzászokhat,
ezért előfordul, nem is ritkán, hogy a diabétesz szövődményeit észleli először
az orvos.

Inzulin hiánya, illetve különböző okokból történő aluladagolása diabéteszes
kómát (latinul: (coma diabeticum) okozhat. Ez a cukorbetegség legveszélyesebb
komplikációja, életveszélyes állapot. A vércukorszint az 1000 mg/dl-t is
elérheti (120-ig normális). Az esetek 25%-ában a cukorbetegséget éppen a
diabéteszes kóma kapcsán ismerik fel. Az inzulinhiány – már diagnosztizált
betegeknél – felléphet az injekció elmaradása esetén, túl alacsony dózis adása
után, vagy a vércukorszint hibás mérése kapcsán. Bizonyos állapotokban a
szervezetnek a szokásosnál több inzulinra van szüksége (tüdőgyulladás, húgyúti
fertőzések, kímélő étrend (diéta) hibája, terhesség, operáció, szívinfarktus,
hyperthyreosis). A különböző fertőzések jelentik a diabéteszes kóma leggyakoribb
kiváltó okát.

Míg az 1-es típusú diabéteszre a ketoacidózisos kóma a jellemző, a 2-es típusú
cukorbetegségben inkább az ún. hiperozmoláris kóma lép fel.

Inzulin túladagolása, vagy a táplálékkal való túl kevés szénhidrát felvétele
hipoglikémiát okoz. A hipoglikémia fogalma nem pontosan definiált, általánosan
alacsony vércukorszintről beszélünk, ha a vércukorszint 40–60 mg/dl
(2,2–3,33 mmol/l) alá esik. Súlyos hipoglikémia esetén a diabéteszes beteg
általában külső segítséget igényel, mert egyedül nem képes megfelelő reakciókra.

A hipoglikémia patológiás (kóros) állapot, amely ennek megfelelően kellemetlen
érzetekkel társul. Normális esetben egy idegi és hormonális ellenreguláció lép
működésbe, és a vércukorszint megemelkedik. Mivel a szervezet (elsősorban a máj
és az izom) komoly glükóztartalékokkal rendelkezik, valamint a máj folyamatosan
képes a glükóz újratermelésére (glükoneogenezis), a kiváltó októl függően a
szervezet képes a vércukorszint megemelésére és ezzel a hipoglikémia
megszüntetésére.

Kezelése: A hipoglikémia gyorsan felszívódó cukrok fogyasztásával
megszüntethető. Lassan felszívódó cukrok (például rozskenyér) vagy zsírral
együtt fogyasztás (csokoládé) nem ajánlott. Vészesetben, illetve eszméletlen
betegnél szükség lehet glükóz intravénás adására, hiszen eszméletlen beteget
tilos és életveszélyes szájon át táplálni a félrenyelés és fulladás (aspiráció)
veszélye miatt. Mikor az intravénás applikáció lehetetlen, szóba jöhet glukagon
intramuszkuláris (izomba történő) adása is.

Az érrendszeri szövődményeket két csoportra lehet osztani: az ún.
makroangiopátiára és mikroangiopátiára.

Régóta fennálló cukorbetegségben a közepes és nagy átmérőjű verőerek (artériák)
károsodása léphet fel. A károsodás lényegében az artériák átlagosnál gyorsabban
kifejlődő érelmeszesedését jelenti, és már viszonylag fiatal korban
jelentkezhet. A makroangiopátia kifejlődését elősegíti a magas vércukorszint, a
vérzsírok eltérései és a magas vérnyomás is. Leggyakrabban a szív koszorús erei
(szívinfarktus), az agyi erek és a végtagok (elsősorban a láb, lásd: diabéteszes
láb szindróma) artériái érintettek.

A kis verőerek (artériák) és a hajszálerek (kapillárisok) specifikus
elváltozásai. A magas vércukorszint hatására a kis erek bazális membránja
megvastagodik. Ez valószínűleg a bazális membrán egyes fehérjéinek cukor általi
glikozilálódása miatt történik. A bazális membrán a betegség előhaladásával
egyre vastagabb lesz. Jól beállított betegeknél, ahol a vércukorszintek kellően
be vannak állítva, a folyamat lassabban zajlik.

A hipoaldoszteronizmus az alacsony reninszint miatt alakul ki, és hyperkalémiát,
hyponatriémiát, metabolikus acidózist és egyes esetekben alacsony vérnyomást
okozhat.

Az 1-es típusú cukorbetegségben a kezelés azonnal inzulinnal kezdődik, hiszen a
betegség ezen formájában a béta-sejtek pusztulása következtében nincs elegendő
inzulintermelés. Így azonnal inzulinfüggő a beteg. Az inzulin szervezetbe való
bejuttatása történhet injekcióval (bemutatása angol nyelvű, kétperces videón),
inzulintollal, vagy inzulinpumpával (részletesen lásd Inzulinkezelés). Az
inzulinkezelés megkezdése után szükséges a rendszeres vércukormérés (napi 4–12
alkalommal) a túl magas vagy alacsony vércukorszint elkerülése végett. Ez
történhet otthoni vércukorszint mérővel, ami egy, például ujjbegyből vett csepp
vérből néhány másodperc alatt kimutatja a vércukorszint értéket, valamint
folyamatos vércukorszint-mérő (CGMS – Continuous Glucose Monitoring System)
segítségével is, ami azonban nem helyettesíti teljes mértékben az
ujjbegyszúrásos módszert. A CGM folyamatos időközönként (általában 5 perc, de
bizonyos modellek esetében 1 perc) méri egy bőr alá beültetett szenzor
segítségével a vércukorszintet. A vércukor normális tartományban tartása 1-es
típusú cukorbetegeknél leghatékonyabban az inzulinpumpa és a CGM kombinációjával
érhető el. Egy svéd diabetológus csoport szerint az 1-es típusú diabetes
hatékonyabban kezelhető az ún. alacsony szénhidrát étrenddel, mint a jelenlegi
protokoll által ajánlott magas szénhidrát étrenddel. Magyarországon dr. Tóth
Csaba alkalmazza az ún. paleo-ketogén étrendet 1-es típusú cukorbetegség
kezelésére. Ez a munkacsoport először közölt tanulmányt egy 1-es típusú
cukorbeteg gyógyításáról paleo-ketogén étrenddel. Az étrend segítségével a beteg
saját inzulintermelése visszaállt és el tudta hagyni a külső inzulint.

A 2-es típusú cukorbetegségben a kezelés lépcsőzetesen épül fel. Első lépcsőben,
a betegség kezdetén, ajánlott az életmód-változtatás, diétával,
testsúlycsökkentéssel, sporttal. Ajánlott a gyakori, kis mennyiséségű étel
fogyasztása, ami hozzájárul az egyenletes vércukorszint fenntartásához (nincs
hirtelen cukorterhelés, azaz hiperglikémia veszély, sem kritikus mértékű
szénhidráthiány, azaz hipoglikémia veszély). A betegség előrehaladásával, ha az
első lépcső már nem elégséges, szájon át adott antidiabetikumok (tablettás
antidiabetikus gyógyszerek) adására kerül sor (monoterápia, második lépcsőfok).
Ezek a gyógyszerek csökkentik a vércukorszintet, növelik az inzulin hatását, és
a betegség e típusára jellemző inzulinrezisztencia ellen hatnak. A betegség
további szakaszában az antidiabetikus gyógyszerek kombinációja válik szükségessé
(harmadik lépcsőfok). A betegség további előrehaladásával, amikor a béta-sejtek
kimerülése megindul, a tablettás készítmények mellett szükség lehet hosszú
hatású inzulinkészítmények esti adására (negyedik lépcsőfok). Az utolsó
szakaszban (ötödik lépcsőfok) a béta-sejtek kimerültek, és innentől kezdve az
inzulint teljesen pótolni kell (részletesen lásd Inzulinkezelés). A 2-es típusú
cukorbetegség kezelésében és karbantartásában döntő szerepe van a beteg
fegyelmezett étkezési szokásainak, a diéta betartásának, életmódnak. Ezek
röviden összefoglalva a következők:

A jelenleg legelterjedtebb javaslat az, hogy mindenféle zsír bevitelét
radikálisan csökkenteni kell. Az egyszeresen telítetlen zsírok, mint például az
olívaolaj ellentétes hatást vált ki a diabéteszre, viszont csak módjával történő
fogyasztása engedélyezett, mivel mint minden zsírnak, magas a kalóriatartalma.
Ugyanakkor úgy tűnik, hogy a legnagyobb bűnös a többszörösen telítetlen olaj,
például amivel sütünk, mivel sütésnél oxidálódik. Tanulmányok kimutatták, hogy
amikor a többszörösen telítetlen zsírok elvegyülnek a sejtstruktúrában, a sejtek
azon képessége, hogy összekapcsolódjanak az inzulinnal, csökken, így kevesebb
glükózt képesen felvenni. Ezután az inzulin már nem lesz képes „kinyitni az
ajtót”. Mivel a telítetlen zsírok (Omega3–6–9) értékes anyagai, amik nagyon
fontosak a sejtépítésben, 50 °C felett oxidálódnak, ezért egészségtelen a
növényi olajokkal sütni. Az ilyen zsíroktól mentes, vagy belőlük csak keveset
tartalmazó diéta segít enyhíteni a tüneteket. Ugyanakkor, mivel minden zsír
segíti a súlygyarapodást, fontos étkezésnél odafigyelni, amennyire csak
lehetséges.

A cukorbetegség kezelésében kézenfekvő megoldás lenne az elpusztult szigetsejtek
pótlása, amellyel a hiányzó inzulinelválasztás problémája oldódna meg. Erre az
egész hasnyálmirigy vagy csak a szigetsejtek átültetésének keretében van
lehetőség. A hasnyálmirigy átültetés során a donor egész hasnyálmirigyét
beültetik a diabéteszes beteg szervezetébe. A szigetsejt-átültetés azt jelenti,
hogy a donorok hasnyálmirigyéből izolált Langerhans-szigetsejteket egy katéter
segítségével a máj érrendszerébe juttatják, ahol azok letelepednek és
megmaradnak. A kezelés alapja az a gondolat, hogy ha a hasnyálmirigy mindössze
3%-át kitevő Langerhans-szigetekre van csak szükség, akkor minek ültessék be a
maradék 97%-ot. A szigetsejt átültetésnek több előnye van. Egyrészt a műtét
véghezvitele technikailag sokkal egyszerűbb (például a hasfalat nem kell
felnyitni hozzá, ereket nem kell összekötni), és ezzel a műtéttel járó
komplikációk csökkennek. A beavatkozás egyszerűbb volta miatt azt meg lehet
ismételni, ha elsőre nem sikerült elérni az inzulinmentességet. Másrészről,
mivel csak a szigetsejteket ültetik át és nem az egész szervet, az
idegentest-reakció, és így a kilökődés veszélye csökken. A transzplantátum
kilökődése esetén a hasnyálmirigy emésztő enzimjei megmaradnak, hiszen nem
kerültek eltávolításra. Az egész szerv átültetése esetén ilyenkor azokat is
pótolni kell. A szigetsejt átültetés sikere esetén a betegnek nincs többé
szüksége inzulin adagolására. Mivel ez csak az átültetések kb. 25%-ában fordul
elő, részsikernek kell tekinteni, ha az inzulinadagot csökkenteni lehet, vagy az
anyagcsere javult.

A szigetsejt átültetés hátulütője, hogy immunszupresszív szerek (a szervezet
saját védekezőképességét – immunrendszerét – elnyomó gyógyszerek) szedésére van
szükség, hogy az immunrendszer az idegen sejteket ne lökje ki, pusztítsa el.
Ezeknek a gyógyszereknek azonban komoly mellékhatása, hogy a szervezetet
fogékonyabbá teszik a fertőző betegségek iránt. Mivel ezeknek a gyógyszereknek
az átültetés során elkerülhetetlen, elsősorban azoknál a betegeknél jön szóba
szigetsejt átültetés, akiknél már sor került, vagy szükség van veseátültetésre,
így mindenképpen kapnák ezeket a gyógyszereket.

A veseátültetés nélküli (izolált) hasnyálmirigy vagy szigetsejt átültetés csak
ritkán jön szóba. A lehetséges indikációk a másképp be nem állítható, nagyon
ingadozó vércukorértékekkel járó diabétesz, a gyakori alacsony vércukor
(hipoglikémia), különösen, ha eszméletvesztéssel jár, és a beteg az előjeleket
nem érzi meg. Szóba jön még gyorsan romló szemészeti szövődmények esetén is.
Ilyenkor mindig gondosan mérlegelni kell az immunrendszert gátló gyógyszerek
alkalmazásának kockázatát. A Gießeni Protokoll a szigetsejt átültetést az 1-es
típusú cukorbetegek egy kis részének ajánlja. A kontraindikációk közé tartozik a
18 év alatti és a 65 év feletti kor, ha a betegség 35 év felett jelentkezett, ha
a betegség még kevesebb mint 10 éve tart, túlsúly és rezisztencia. 2002-ig 583
bejelentett szigetsejt átültetést hajtottak végre. A műtétet végző fontos
európai központnak számítanak a Gießeni Egyetem (Universität Gießen)
Németországban, valamint Milánó és Genf. Észak-Amerikában fontos centrumok
Minneapolis, Miami, Pittsburgh és Saint Louis az Egyesült Államokban, valamint a
kanadai Edmonton.

Az inzulinpumpa terápia elterjedésével a diabetes mellitus komplikációi gyakran
kivédhetők, és átültetésre nem kell, hogy sor kerüljön.

A cukorbeteg teendőit a „Jogok és kötelezettségek a diabétesz gondozásban”
szócikk alatt foglaltuk össze. A cukorbetegek diétájáról bővebben a
„Cukorbetegek diétája” szócikkben lehet olvasni.

Az 1-es típusú diabéteszre hajlamos embereket olyan családokban érdemes keresni,
ahol ilyen betegség előfordult. Ha az apa beteg, annak a valószínűsége, hogy a
gyerek is beteg lesz, 5%. Az anya betegsége esetén kevesebb: 2,5%. Mindkét szülő
érintettsége esetén a valószínűség emelkedik: 20%. Ezeket a betegeket
immunmarkerekre szűrni lehet, és pozitivitás esetén célzott vizsgálatokat kell
végezni a diabétesz kizárása céljából (például cukorterheléses vizsgálat).

A 2-es típusú diabétesz öröklődése sokkal kifejezettebb, de nem köthető
immunmarkerekhez. Egy szülő megbetegedése esetén a gyerek diabéteszének
valószínűsége 50%. A betegségre hajlamos egyéneket tehát diabéteszes családokban
érdemes keresni, illetve azoknál, akiknek családjában gyakoriak az érrendszeri
betegségek. Tágabb értelemben veszélyeztetettek a metabolikus szindróma tüneteit
hordozók is. Családi halmozódás esetén kifejezetten fontos a rizikófaktorok
(elhízás, dohányzás, hipertrigliceridémia) csökkentése. Egyéb életmódi tanácsok:

A betegek számát 1990-ben a világon 100 millióra becsülték. Egyes prognózisok
szerint ez a szám megkétszereződik a következő évtizedben. (Bár nem teljesen
világos, hogy milyen okokból: a népességszaporodástól, az átlagéletkor
növekedésétől és a pontosabb diagnózistól kezdve, a helytelen táplálkozáson és
élelmiszerminőségen át, az alkoholizmusig (drogozásig), gyógyszerszedésig,
környezetszennyeződésig, és genetikai faktorokig sok minden szóba jöhet.) Annak
ellenére, hogy az okok nem világosak, az előrejelzéseket komolyan kell vennünk.

A cukorbetegségről először az egyiptomi Ebers-papiruszok tesznek említést az
időszámítás előtti 2. században, de az ókori világ egyéb területein – Indiában,
Kínában, Japánban és a Római Birodalomban – is ismerték a betegség tüneteit. A
„diabetes” (görögül = „átfolyás”) elnevezés Demetriosz görög orvostól származik.
A szó a cukorbetegség egyik fő tünetére, a megnövekedett vizeletmennyiségre
(polyuria) utal. A betegség tüneteit elsőként részletesen kappadókiai Aretaeus
görög orvos írta le. Paracelsus volt az első, aki a kórban anyagcsere-betegséget
látott. 1675-ben Thomas Willis angol orvos hozzáadta a görög „diabetes” szóhoz a
latin „mellitus” szót, amelynek a jelentése „mézédes”. Ez arra utal, hogy a
cukorbetegek vizelete a cukor kiválasztása miatt édes. Ezt a tényt, a
megnövekedett vizeletmennyiséggel együtt, egyébként már az ókoriak (görögök,
kínaiak, indiaiak) is ismerték. Közismert, hogy Indiában, ahol a betegséget
„édes vizelet kór”-nak nevezték (Madhumeha), a betegségre gyanús egyének
vizeletét hangyákkal tesztelték. Ha a hangyák „kedvelték” a vizeletet, az arra
utalt, hogy abban sok cukor van. Koreában, Kínában és Japánban a betegséget
hasonló írásjellel jelölik, és mindegyik az „édes vizelet”-re utal. A középkori
Európában szokásos volt, mint ahogy azt több gótikus ábrázolás megörökítette, a
betegek vizeletét megkóstolni.

Habár a „diabétesz” kifejezés a köznyelvben cukorbetegséget jelöl, tudni kell,
hogy ez nem pontos, mert „diabetes”-nek hívnak még más, kevésbé gyakori, de
ugyancsak súlyos kórképeket is, mint például a diabetes insipidus. Ebben a
kórképben szintén megemelkedik a vizelet mennyisége (lásd diabetes), de ez nem a
cukorkiválasztás miatt történik (a vizelet nem édes), hanem az antidiuretikus
hormon (ADH, vazopresszin) hiánya miatt, aminek következtében a vesék képtelenek
a víz visszatartására.

A cukorbetegség okát a 19. század végéig nem ismerték. 1869-ben Paul Langerhans
német orvos felfedezte a hasnyálmirigy szigeteit, melyet később róla neveztek el
Langerhans szigeteknek. 1889-ben két strassburgi kutató, Josef von Mering és
Oskar Minkowski, műtét során eltávolította kutyák hasnyálmirigyét. Az állatok a
műtét után cukorbetegség tüneteit mutatták, és hamar elpusztultak. Ezzel a
kísérlettel bizonyítottá vált, hogy a betegséget a hasnyálmirigy elégtelensége
okozza. 1910-ben Edward Albert Sharpey-Schafer angol orvos leírta, hogy a
betegséget a hasnyálmirigyben termelt egyetlen vegyület hiánya okozza, és a
„vegyületet” elnevezte inzulinnak (latinul insula = „sziget”, a Langerhans
szigetekre utalva).

1921-ben két torontói orvos – Frederick Banting és Charles Best – megismételte
von Mering és Minkowski kísérletét, és eltávolították kutyák hasnyálmirigyét. A
műtéttel inzulinhiányt idéztek elő náluk, ami a vércukorszint megemelkedésével
járt. Ezután a hasnyálmirigyből előállított porral injekciózták be az állatokat,
és azt találták, hogy a vércukorszint hirtelen lecsökkent. Ez azt jelezte, hogy
a hasnyálmirigyben valóban van egy vegyület (az inzulin), ami a véráramba jutva
tényleg képes a vércukorszint csökkentésére. Megtörtént tehát az inzulin
„felfedezése”. Banting és Best, James Collip kémikus kollégájukkal tovább
dolgozott a Torontói Egyetemen, és végül sikerült az inzulint szarvasmarhák
hasnyálmirigyéből izolálniuk. 1922-ben az első beteg, egy 13 éves fiú, megkapta
az inzulin injekciót, aki diabéteszes kómában feküdt, és már csak órái voltak
hátra. Az injekció után a fiú kijött a kómából. Ezért e felfedezésükért Banting
és a laboratórium vezetője – John MacLeod – 1923-ban megkapta az orvosi
Nobel-díjat. Mind a ketten megosztották a díjjal járó pénzt Besttel és
Collippal. Banting és Best az inzulin szabadalmát nem védte le, szabadon
elérhetővé tették, és nem tettek kísérletet az inzulinprodukció kisajátítására
sem. Ennek az önzetlenségnek köszönhetően az inzulinkezelés gyorsan elterjedt a
világon.

Az 1-es és 2-es típusú diabétesz közötti különbséget elsőként Harold Percival
Himsworth írta le 1936-ban.

Bizonyos vélemények szerint mindkettő, és ugyanakkor talán egyik sem. A
cukorbetegség olyan kóros állapot, amely megfelelő feltételek mellett majdnem
normalizálható. Ekkor a cukorbeteg csaknem egészséges embernek tekinthető. (Ez
sok más betegségnél is így van, pl. minden hormonpótlást igénylő állapotban,
gluténérzékenységben, számos pszichiátriai betegségnél stb.) Azaz a
cukorbetegség valódi betegség, mert ugyan egyensúlyban tartható, de ma még
véglegesen nem gyógyítható. Az egyensúlyban tartás nem jelenti a betegség
megszüntetését, azaz gyógyítását, hanem egy hosszabb-rövidebb ideig tartó
tünetmentességet. Az egyensúlyban tartás a feltételes egészség állapota, amely a
feltételek be nem tartása esetén súlyos, előbb-utóbb végzetes kimenetelű
következményt jelent. (Azaz nem szabad áltatni a cukorbetegeket, hogy úgy
élhetnek és viselkedhetnek, mint más, a betegségben nem szenvedő egyének.)

Diabétesz esetében az inulin mint szénhidrát-energiaforrás azért jelentős, mert
a vércukorszintet tartós fogyasztás esetén sem emeli. Az inulin metabolizációja
során fruktóz képződik, amelyből a szervezet mintegy 30 grammot inzulin
hiányában is fel tud használni. A 2-es típus esetén az inzulinfüggőséget is
csökkenti, és a vércukorszint beállítását megkönnyíti. Az inulin mondhatni
pufferszerepet tölt be az állandó vércukorszint megtartásában. A csicsókát, mint
alapvető inulinforrást ehetjük frissen, nyersen reszelve salátába, süthetünk
belőle pogácsát. Levét kipréselve rostos inulinitalként fogyaszthatjuk.

Alternatív kezelést jelenthet még a fahéjkapszula fogyasztása, melynek hatásait
klinikai vizsgálatok igazolják. A Brit Diabétesz szövetség lapjának októberi
száma egy 12 héten át zajló vizsgálatról számolt be, amelyben igazolták, hogy
napi két gramm fahéj jelentősen csökkenti a vércukorszintet és a vérnyomást, a
magnézium pedig hozzájárul a diabétesz elkerüléséhez. A londoni Imperial College
kutatásának alapját az a korábbi igazolt eredmény képezte, mely szerint hogy
napi fél teáskanál fahéj jelentősen csökkenti a vércukorszintet, a
trigliceridszintet, az LDL (káros koleszterin) és a teljes koleszterinszintet a
II. típusú cukorbetegeknél.



https://hu.wikipedia.org/wiki/Korda_Gy%C3%B6rgy

Korda György (született: Klein György, Budapest, 1939. január 4.) magyar énekes.
Több mint öt évtizedes pályafutással a háta mögött a magyar tánczene egyik
legismertebb előadóművésze, emellett mint televíziós pókerközvetítő is sikeres,
amivel nemcsak saját, hanem a játék népszerűségét is növelte. Balázs Klári
énekesnő férje.

A Dob utcában született, vegyipari technikumot végzett. Szülei elváltak, a
nagyszülők és nagynénik nevelték. Érettségi után jelentkezett a Színház és
Filmművészeti Főiskolára, a Várkonyi Zoltán által vezetett bizottság előtt, a
harmadik rosta vizsgáig jutott. Dolgozott a Kábelgyárban, katona Békéscsabán
volt. Vécsey Ernő tanítványaként először 1958-ban lépett színpadra, első sikerét
a Szeretni kell című dallal aratta. Még katonai szolgálata előtt házasodott
össze Kovács Ibolya operettszínésznővel, de a házasság „érdemi része” rövid
ideig, papíron viszont több mint húsz évig tartott.

A hatvanas évek elején az ország egyik legnépszerűbb énekese volt. A beat
térhódítása a „hagyományos” táncdal stílusnak nem kedvezett, ő mégis azok közé
tartozott, akik meg tudtak maradni a pályán. Népszerűsége megtartásában,
növelésében sokat jelentettek a televízió és a rádió által is közvetített
táncdal- és egyéb fesztiválok, versenyek. Egy lánya van, aki 1980-ban született.

A nyolcvanas évek elején ismerkedett meg a vokálénekes Balázs Klárival, akit
rövidesen feleségül is vett. Kölcsönös inspirációjuk művészetük kiteljesedését,
Korda esetében megújulását is jelentette. Néhány hónapos turnékkal közel tíz
évet töltöttek el Észak-Amerikában és Ausztráliában.

Kártyaszenvedélyéhez legendák fűződnek, a Sport TV-n pókermérkőzéseket közvetít
sportriportertől szokatlan átéléssel.

2002-ben Záray Márta - Vámosi János Kulturális, Művészeti és Emlékezeti
Alapítvány Díjat kapott. 2003-ban nagy sikert aratott Herendi Gábor filmjében, a
Magyar vándorban. 2007 novemberében jelent meg A Korda sztori címmel életrajzi
kötete, melynek szerzője felesége. Szintén 2007-ben Artisjus Zenei Életműdíjat
kapott. 2009-ben egy póker játékost alakított Sas Tamás, Szinglik éjszakája című
filmjében.

1990-re eladott lemezeinek száma elérte a kétmilliót, melyért abban az évben
átvehette a gyémántlemezt. Minden eddig megjelent albuma aranylemez lett.



https://hu.wikipedia.org/wiki/Kan%C3%A1ri-szigetek

A Kanári-szigetek (spanyolul (Islas) Canarias) Spanyolország legdélebbi autonóm
közössége. Hét nagyobb és több kisebb sziget csoportját Marokkó partjaitól
125–200 km-re, az ész. 27–30 és a nyh. 13–18 foka között találjuk az
Atlanti-óceánban. A szigetek összterülete 7500 km2. A turisztikai paradicsom két
provinciára, tartományra oszlik. Las Palmas tartományhoz tartozik Lanzarote,
Gran Canaria és Fuerteventura szigete, Santa Cruz de Tenerife tartományt
Tenerife, La Palma, Gomera és Hierro alkotja. A szigetek törvényhozása négy
évenként (a választás után) átköltözik Santa Cruz de Tenerifére Las Palmasról,
illetve viszont. Mindkét főváros megkapta Madridtól a vámmentes kikötő státuszt.

A szigetek egy úgynevezett forrópont (köpenyoszlop) felett keletkeztek, ezért
kizárólag vulkanikus kőzetekből állnak, mindegyikük közepén egy-egy vulkánnal.
Tenerife szigetén emelkedik Spanyolország legmagasabb pontja is, a 3718 méteres
Pico de Teide. Tengerészek szerint ez az a csúcs, amely az összes hegy közül a
legmesszebbről látható.

A szigetcsoport – a Madeira- és az Azori-szigetekkel együtt – az északi
flórabirodalom (Holarktisz) Makaronézia flóraterületének része, de eredeti
növényzete, a kanári babérlombú erdő mára jóformán csak La Gomera szigetén
maradt meg. Az ennek megóvására létrehozott Garajonay Nemzeti Park 1986 óta
Világörökség része.

A kanári társadalom többségében keresztény, legfőképp római katolikus. Annak
ellenére, hogy Spanyolországhoz tartozik, nyelvileg és kulturálisan is inkább
Latin-Amerikához áll közelebb. A kanári-szigeteki spanyol akcentus leginkább a
közép- és dél-amerikai nyelvváltozatokra hasonlít.

Az eredeti növényzettel az eredeti állatvilág is jórészt kipusztult. Hierro
szigetének óriásgyíkjait (a Gallotia simonyi faj kivételével) még a
bennszülöttek irtották ki – több száz endemikus rovarfaj azonban fennmaradt.

Endemikus madárnak az erdei pinty (Fringilla coelebs) néhány alfaját
tekinthetjük:

A sziget őslakói a guancsok voltak. Származásuk bizonytalan; mivel feltűnően
sokuknak derékig érő, szőke haja volt, leginkább viking-berber keveréknépnek
gondolják őket. Kultúrájukat mind intenzívebben kutatják (ásatásokkal és
levéltárakban is).

Talán azonosítható a görög mitológiában Gérüón szigetével, ahová Héraklész a
Gibraltári-szorosból, oszlopainak felállítása után jutott el az Ókeanoszon
hajózva. Egyes történészek szerint már a föníciaiak is ismerték a szigeteket, és
van, aki szerint i. e. 470-ben Hanno is megfordult itt, a rómaiak pedig
Fortunatae Insulae, azaz Boldog-szigetek néven emlegették, és állítólag
korlátozottan kereskedtek is velük. Ezt a nevet onnan kapta, hogy az antik
mitológia ezeket a szigeteket tartotta a világ legnyugatibb részének, ahol a nap
szekerének útja véget ér, ahol örök a tavasz és a jólét. Éppen ezért i. e.
150-ben Klaudiosz Ptolemaiosz huszonhét kötetes atlaszában a kezdő délkör a
Kanári-szigeteken haladt át. Róma bukásával elfeledkeztek a szigetekről, amiket
a 10. században az arabok fedeztek fel ismét – az itteni királyság elég erős és
gazdag volt, hogy az arab kereskedőket eltartsa. Az első európai hódítók a 14.
században jelentek meg; a sok nációból végül Kasztília és Portugália jutott el a
végső célig.

1402–1404-ben Jean de Béthencourt normann kalandor előbb magánvállalkozásként,
majd Kasztília nevében meghódította Lanzarote, Fuerteventura, Hierro és La
Gomera szigetét. Miután III. Henrik kasztíliai király kinevezte a négy,
meghódított sziget királyává, összegyűjtött vagyonával 1406-ban végleg hazatért
Normandiába, a szigetek kormányzását pedig unokaöccsére, Maciot de
Béthencourt-ra bízta. Ő néhány sikertelen, a még szabad szigetek kifosztására
indított rablóhadjárat után eladta a fennhatóság jogát a portugáloknak, akik
azonban csak La Gomerát tudták tényleg megszerezni. Ez az egyezség felbőszítette
a kasztíliaiakat, akik kérésére IV. Jenő pápa a szigeteket Kasztíliának ítélte.
A torzsalkodásnak az vetett véget, hogy V. Alfonz portugál király 1479-ben
megkötötte a kasztíliai koronával az alcáçovasi békét, és ebben lemondott a
szigetekről – cserébe a portugálok megkapták az Azori-szigeteket, a
Zöld-foki-szigeteket és Madeirát. 1478–83-ban Juan de Rejón és Pedro de Vera
elfoglalta a bennszülöttektől Gran Canaria szigetét, 1491-ben Galician Alonso
Fernandez de Lugo La Palmát, majd végül, 1494–96-ban Tenerifét is. A szigetek az
Amerikába tartó hajók fontos állomásává, utolsó kikötőivé váltak. A nyugalmat
1902-ben zavarta meg egy függetlenségi mozgalom, amit azonban a spanyol csapatok
elnyomtak. 1936-ban a szigetekről indultak el Franco csapatai, hogy kirobbantsák
a spanyol polgárháborút. A második világháború után a szigetek valódi
idegenforgalmi paradicsommá váltak, és 1983-ban autonómiát kaptak.

A szigetek gazdasága a hódítás óta mindig monokulturális volt, de a domináns
termék koronként változott: Amerika felfedezéséig cukornádat termesztettek,
utána bort. A halászatot bíbortetű tenyésztése, majd banántermelés, végül a
turizmus váltotta fel. A bíbortetű-tenyésztés a 19. sz. első felében volt
különösen intenzív; ehhez Közép-Amerikából medvetalp- (Opuntia) kaktuszokat
telepítettek be, amelyek jelentősen hozzájárultak a szigetek őshonos
növényvilágának kiszorításához. Az anilinfestékek felfedezése (1856) hamarosan a
bíbortetű tenyésztését is gazdaságtalanná tette, és a szigetek fő termékévé a
banán vált. Ennek termesztése főleg Spanyolország európai uniós csatlakozása óta
hanyatlik – egyrészt, mert az ültetvényeket öntözni kell, ami megdrágítja a
termelést, másrészt, mert az itteni törpebanánt az Unió sokáig csak
másodosztályúnak ismerte el: hiába finomabb az 1. osztályúnak minősített
banánoknál, ha rövidebb és görbébb azoknál.

A vulkanikus talaj és az éghajlat különösen kedvez a szőlőtermesztésnek, ennek
dacára az itteni (főleg vörös) borok minősége nem kiemelkedő. Termesztenek
cukornádat és különféle gyümölcsöket, némi dohányt és kávét is – ezeket több
településen fel is dolgozzák. A halászflották főleg a turistalátványosságoknak
számító halpiacokra viszik portékájukat, de egy keveset konzervként továbbítanak
a kontinensre.

Manapság a Kanári-szigetek lakosainak legnagyobb része az idegenforgalomból él.
Hotelek, éttermek, üzletek, strandok és a kapcsolódó szolgáltatók várják a
látogatókat.

A Kanári-szigetek zászlaja 1982 óta hivatalos ebben az autonóm tartományban a
Szerves Törvények alapján az 1982. október 10-i Kanári-szigeteki önkormányzati
szabályzat szerint.



https://hu.wikipedia.org/wiki/Ayahuasca

Az ayahuasca (kecsua: [a.ja.ˈwa.ska]) különböző pszichoaktív főzetek
összefoglaló neve, melyeket alapvetően a dél-amerikai őserdőben honos
Banisteriopsis caapi (ayahuasca) indáiból készítenek a bennszülöttek.

Az így készült ital farmakológiailag összetett, vallási- és sámánszertartások
alkalmával használják, valamint a népi gyógyászatban. Az elkészített tea erősen
csersavas, rozsdabarna színű, illatát tekintve a zöld teára emlékeztet. Ízét
tekintve a savasítás miatt savanyú, sárhoz hasonló elegy, nem túl kellemes
zamattal.

Az ayahuasca egy amazóniai növényi készítmény, amelyet az Amazonas-medencében
valószínűleg több ezer éve használnak vallási és sámánisztikus célokra, bár az
első európai felfedezők jelentései a felhasználásáról csak a 19. század
közepéről származnak. Az ayahuasca többféle néven ismert: caapi, natema, mihi,
yage, la purga, vagy Santo Daime, a kulturális környezettől függően, amelyben
felhasználják.

A kecsua szó jelentése kb. szellemi inda, amely jól kifejezi hagyományos célját
és használatát az amazonas-i kultúrákban.

Készítése eltérő a különböző kulturális környezetekben, de fontos megjegyezni,
hogy a főzet mindig tartalmazza a Banister-iopsis caapi indáját, és általában
egy olyan növényt, ami dimetiltriptamint (DMT) tartalmaz (ez legtöbbször a
Psychotria viridis).

A fogyasztása után több órás mély hallucinációs élmények következnek, melyben
kapcsolatba kerülnek a szellemvilággal és ennek során lehetővé válik a testi és
lelki gyógyulás. A hallucinációk gyakran tartalmaznak azonos elemeket az összes
felhasználónál, a kígyók és a különböző fajta szellemi lények elég gyakoriak.
Látomások a halálról is előfordulnak, ami bizonyos felhasználóknál heves
félelmet okoz, ráadásul a kezdeti stádium erős szédüléssel, hányingerrel és
sokaknál hasmenéssel jár, amit a ayahuasca idéz elő, ezért valószínűleg nem
fogják felhasználni rituális és terápiás kezelésen kívül.

Az ayahuasca összetett jellege miatt az egyik legfejlettebb és leghatékonyabb
termék bármely hagyományos gyógyszerkönyvben a világon. Ahhoz, hogy megértsük az
őskori sámánok farmakológiai kifinomultságát, akik az ayahuascát létrehozták,
meg kell értenünk a két pszichoaktív növényi összetevőt, amelyekből készül. A
Banisteriopsis caapi jelentős mennyiségben tartalmaz b-carbolin harmalint és
harmint, mindkettő erős monoamin-oxidáz gátló enzim (MAO), valamint jelentős
hatást gyakorolnak az idegrendszerre.

A Psychotria viridis gazdag az erősen hallucinogén DMT-ben
(DMT=dimetiltriptamin). A DMT azonban hamar lebomlik a belekben és a véráramban
a MAO által, ami hatástalanná teszi, ha önmagában nyelik le. Azonban a két
növény együttes kivonatában a Banisteriopsis caapi-ban lévő alkaloidok által
biztosított MAO gátlás lehetővé teszi, hogy a DMT először bejusson a véráramba,
majd az agyba, ahol kifejti hatását a tudatra és az érzékelésre. Érdekes módon
mind a DMT, mind a b-carbolin jelen van endogén módon az emberi szervezetben. A
DMT szerepet játszik az álmok létrejöttében, a b-carbolin pedig a szorongásban
és a depresszióban.

Számos ayahuasca készítmény létezik a fejlett világban: néhányuk tartalmaz más
pszichoaktív növényeket, mint a dohány vagy a kakaólevelek, mások, mint például
a „pharmahuasca” csupán tisztított DMT és harmin, tabletta formájában.

A lelki egészségre vonatkozóan a kevés pszichológiai tanulmány szerint azok,
akik az ayahuascát rendszeresen rituális környezetben fogyasztják, csökkentett
pánikszintet és reménytelenséget mutattak, és általában véve bizakodóak voltak.
Fizikai hatását tekintve az akut hányinger mellett a kábítószernek nincs negatív
hatása. Az elvégzett kutatások, amit az ayahuascára és a főbb összetevőkre (DMT
és a harmala alkaloidok) végeztek, arra utalnak, hogy a szer kedvező hatása a
lelki állapotra nagyban függ az egyén találkozási módjával a kábítószerrel.
Azok, akik az ayahuascát a hagyományos kulturális környezetben fogyasztják,
gyakran tesznek szert megerősítő tapasztalatokra, míg a turisták és izgalmat
keresők nagyobb valószínűséggel semleges vagy negatív pszichológiai eredményeket
tapasztaltak sámán hiányában, aki segítette volna őket az ayahuasca élményhez
vezető úton.

A hagyományos környezetben és az újabb ayahuasca-használó egyházak esetén az
ayahuasca úgy tűnik, hogy hasznos lehet más pszichoaktív drogok használatának
csökkentésében. Ezen okok miatt az ayahuasca valószínűtlen, hogy mindennapos
kábítószer lesz (valójában nincsenek megbízható jelentések ayahuascával való
visszaélésekről), bár használata gyakoribbá válhat, ahogy a fejlett világban
egyre inkább megszokottá válik az ősi spirituális technológia, amit az ayahuasca
is képvisel.



https://hu.wikipedia.org/wiki/Magyarorsz%C3%A1g_z%C3%A1szlaja

Magyarország zászlaja Magyarország hivatalos állami jelképe és egyben a
magyarság egyik nemzeti jelképe. A hivatalos állami és polgári zászló három
egyenlő szélességű, piros, fehér és zöld vízszintes sávból áll.

A korábban használt magyar színekhez, a fehérhez és vöröshöz a 15. század
második felében kapcsolódott hozzá a zöld. A függőpecsétek selyemsodratában
találkozunk először ezzel a színkombinációval, a 16. században zászlókon és
egyéb tárgyakon láthatjuk. A Habsburgok magyarországi uralmának első kétszáz
esztendejében inkább rendkívüli alkalmakkor, királykoronázásokon, tornajátékon
volt használatos. II. Mátyás pozsonyi koronázásakor, 1608-ban a Szent
Márton-templom és a ferencesek temploma közötti utat padozattal fedték be, és
erre piros, fehér és zöld posztó került. Ekkor jelentek meg a magyar királyok
koronázásán először a magyar nemzeti színek.

1681-ben, I. Lipót király harmadik feleségének, Pfalz-Neuburgi Eleonórának
koronázásakor a soproni templom lépcsőjét „pannonicus tricolor pannus”-szal
takarták le, a kancellária iratait pedig Mária Terézia királynő uralkodásának
első éveiben piros-fehér-zöld fonállal kötötték le. A királynő rendelkezése
szerint 1743-ban ebből a három színből állították össze a törzszászlókat.

A Szent István-rend alapításakor 1764-ben a vörös és zöld lett a szalag színe,
majd 1794-ben Martinovics Ignác fejtette ki vallomásában először, hogy a nemzet
színeiül hármas színösszeállítást, a zöld-vörös-fehéret kívánták bevezetni.

A mai értelemben vett trikolórt a francia forradalom hatására valóban a
radikális értelmiség alkotta meg, szentesítve használatukat hivatalosan is az
1848-as áprilisi törvények XXI. törvénycikkében: 1. „A' nemzeti szín és ország
czímere ősi jogaiba visszaállíttatik. 2. Ennélfogva a' háromszínű rózsa polgári
jel képen ujra felvétetvén, egyszersmind megállapíttatik, hogy minden nyilvános
ünnepek alkalmával és minden magyar hajókon a' nemzeti lobogó és ország czímere
használtassék.” Az ország címeréről, a nemzeti színekről az újságban beszámoló
Arany János joggal panaszkodik hát a nép tudatlansága miatt, akikkel a nemzeti
színeket ekkor kellett megismertetni, azt is meg kellett magyarázni sok esetben,
melyek azok és mit jelent a nemzeti zászló.

Színei a korábban rögzült magyar címerből származnak (az ezüst vágások színe a
heraldika szabályai szerint a zászlón fehér), és a magyar nemzet színeiként
értelmezve zászlón ebben az összeállításban csak a reformkorban jelentek meg.
19. századi romantikus értelmezés szerint a piros sáv az „erőt”, a fehér a
„hűséget” és a zöld a „reményt” szimbolizálta. A trikolór (három szín szerinti
tagolás) ugyanakkor a francia forradalomban született francia nemzeti zászló
nyomán a forradalomra is utalt.

A piros és fehér mellé harmadiknak a zöld színt József nádor első felesége,
Alekszandra Pavlovna javaslatára vették fel. Ez a zászló 1848 előtt már jelen
volt, de még nem terjedt el. Sajnálatos tény, de édes testvére volt I. Miklós
orosz cár-nak, aki részese lett a magyar szabadságharc leverésének. Az 1848-as
követelések egyike volt, hogy „a nemzeti színek régi jogukba
visszaállíttassanak” – szemben a Habsburgok fekete-sárga színeivel. Erről az
áprilisi törvények 21. cikkelye rendelkezett. A piros-fehér-zöld zászló így
hivatalosan elismert magyar nemzeti jelkép lett, amelyet 1848-49-ben már
általánosan használtak polgári zászlóként. Az 1848–1849-es honvédsereg ezzel
szemben fehér színű, piros és zöld úgynevezett farkasfogakkal szegélyezett
zászlók alatt harcolt, közepén a címerrel.

A szabadságharc leverése után tiltott jelképnek számított. 1867-től kezdve
hivatalos. Állami zászlóként 1945-ig a kiscímer (megfelel a mai magyar címernek)
szerepelt a zászló közepén. 1946. február 1. és 1949. augusztus 20. között a
Szent Korona nélküli, úgynevezett „Kossuth-címer”, majd 1949 augusztus 20. és
1956 októbere között a szovjet mintára készült népköztársasági címer
(„Rákosi-címer”) volt középen. Az 1956-os forradalomban a felkelők és a lakosság
jórésze kivágta ezt az idegen jelvényt, így született a forradalom jelképe, a
lyukas zászló. A Nagy Imre-kormány visszaállította a korona nélküli
Kossuth-címert, mely még a forradalom kádári leverését követő néhány hónapban is
hivatalos volt. Az újabb, a Rákosi-címertől különböző – de ekkor is szovjet
mintájú, vörös csillagos –, úgynevezett „Kádár-címer” (1957. május 1.–1989.
október 23.) a zászlón nem szerepelt.

A magyar zászló a rendszerváltáskor sem változott. A hivatalos állami és polgári
zászló (a Magyar Köztársaság lobogója) az alkotmányt átfogóan módosító 1990. évi
XL. törvény (elfogadása: június 19.) szerint három egyenlő szélességű, piros,
fehér és zöld vízszintes sávból áll.

A magyar zászló állami és polgári használatát a 2011. évi CCII. törvény,
szabályozza. Ennek értelmében a Magyar Köztársaság lobogója nem hivatalos
változataként a zászló közepén a mai magyar címer (kiscímer) is szerepelhet. Ezt
a nem hivatalos címeres lobogót azonban foglalkozás gyakorlásához kapcsolódóan
kizárólag „az Országgyűlés, az országgyűlési képviselő, a köztársasági elnök, az
Alkotmánybíróság, az Alkotmánybíróság tagja, az országgyűlési biztosok, az
Állami Számvevőszék, a Magyar Nemzeti Bank, a Kormány, a Kormány tagja, a
fegyveres erők, a helyi önkormányzat, a helyi kisebbségi önkormányzat, a
bíróság, az ügyészség, a rendvédelmi szervek és a közigazgatási feladatot ellátó
szervek, továbbá ezek hivatalai, illetőleg a felsoroltak képviseletére jogosult
személyek” használhatják. A pár évvel ezelőtt létrehozott jelképbizottság egyik
javaslata szerint a hivatalos állami zászlóra vissza kellene tenni a címert,
megkülönböztetendő a nemzeti zászlótól. (Döntően azért, hogy a határon túli
magyarokat, ha ünnepeken vagy egyéb alkalmakkor használják, ne érhesse az a vád,
hogy egy „idegen állam” zászlaját tűzik ki.)

A Magyar Köztársaság Alkotmánya nem határozta meg a magyar zászló méretarányait.
A középületek fellobogózásának egyes kérdéseiről szóló 132/2000 kormányrendelet
értelmében az állami zászló 1:2 arányú. Polgári zászlóként egyaránt
használatosak a hagyományos 2:3 és az újabb 1:2 arányú zászlók.

Magyarország tengereken használt hivatalos polgári zászlaja a hatályos 1957-es
törvény szerint a 2:3 arányú piros-fehér-zöld lobogó.

A katonai csapatzászló az 1848–1849-es honvédsereg által használt lobogót
követi. A fehér színű zászlóban a baloldalt cserfa-, jobboldalt olajággal
keretezett magyar címer látható. Szárazföldi használat esetén a zászlót
(honvédségi csapatzászló) váltakozó piros és zöld lángnyelvek szegélyezik és a
címer a közepén található. A haditengerészeti zászló (hadilobogó) széleit
váltakozó piros és zöld háromszögek (farkasfogak) díszítik, és a címer a
zászlórúdhoz közelebbi bal felén helyezkedik el. Bár a két zászló méretarányát a
törvény nem határozza meg, ez általában 3:4.

A hivatalos állami ünnepségeken gyakorta felvonultatják a korábbi magyar
történelmi zászlókat is.

Az Országgyűlés 2014. december 16-ai ülésén március 16-át a magyar zászló és
címer napjává nyilvánította.

A magyar nemzeti lobogó színeit az MSZ 1361:2009 szabályozza Az adatok a Pantone
Swatch (textil) színezékek táblázatából:

Arról, hogy a Magyar Köztársaság zászlaja (Magyarország zászlaja) hogyan néz ki,
2012-ig a Magyar Alkotmány 76. §-a, majd 2012-től Magyarország alaptörvénye
rendelkezik az Alapvetés fejezet I) cikkének (2). bekezdésében, valamint külön
sarkalatos törvényt határoz meg a (4). bekezdésben. A sarkalatos törvény a 2011.
évi CCII. törvény, ennek I. fejezetének 2–5. része foglalkozik a zászló és a
lobogó kérdésével (6–12. §).



https://hu.wikipedia.org/wiki/I._Erzs%C3%A9bet_angol_kir%C3%A1lyn%C5%91

I. Erzsébet (London, 1533. szeptember 7. – London, 1603. március 24.), angolul:
Elizabeth I, írül: Eilís I Shasana, 1558. november 17-étől Anglia és Írország
királynője, az újkori Anglia egyik legnagyobb uralkodója, a Tudor-ház utolsó
tagja a trónon. Uralma alatt országa tengeri és kereskedelmi nagyhatalommá vált.

A Tudor-házból származott, szülei VIII. Henrik és Boleyn Anna voltak.
Féltestvérei az apja előző, illetve következő házasságából: Mária (anyja
Aragóniai Katalin), illetve Edward (anyja Jane Seymour).

Jó gyermek volt Erzsébet, szófogadó, s amikor elérte a kétéves kort,
tanácskozást tartottak fejlődéséről. Nagy figyelmet kapott, ami miatt nővére
féltékeny is volt rá. Máriát (csakúgy, mint anyját) kezdték semmibe venni, és
törvénytelen gyermeknek nyilvánították. A két testvért egymás mellé rendelték,
de ez sem volt túlságosan ínyére a nővérnek. Hatfieldben Boleyn Anna
nagybátyjára és nagynénjére bízták őket, habár Mária hevesen próbált tiltakozni
ez ellen.

Erzsébetre és édesanyjára sokan ellenszenvvel tekintettek, hisz Henrik képes
volt érvényteleníteni előző házasságát egy másik nő miatt, ami a bigott
Angliában felháborodást keltett. A Boleyn család vallásos volt, de ez a vallás
inkább reformer volt, mint hagyományos.

1548-ban Erzsébet hatfieldi birtokán saját háztartást alakított ki. Ez már azt
jelentette, hogy készen áll az önállóságra. Edward és Mária között a viszony
egyre feszültebbé vált, ő azonban mindkettőjükkel megőrizte a jó kapcsolatát.
Kitűnően beszélte az olasz, francia s latin nyelvet, emellett görögül is tanult.
Visszafogottan öltözködött, úgy is élte mindennapjait, s kedvelte az
egyszerűséget. Szöges ellentéte volt Edwardnak. Mária háttérbe szorult, és talán
épp ez volt az oka, amiért tiltakozott Edward uralkodása ellen. Erzsébet és
nővére között versengés alakult ki, pompájukkal, díszes kíséretükkel próbálták
egymást túlszárnyalni. Erzsébetnek jó kapcsolata volt fivérével, köztük nem
alakult ki rivalizálás.

Mivel Edwardnak nem volt utódja, így Máriát illette a korona, de ez a
protestantizmusra nézve veszedelmes következményekkel járt: valószínű volt, hogy
Mária továbbra is megtartja katolikus vallását, és nem hajt fejet a fivére által
megerősített reform előtt. Edward elítélte a női trónutódlást, ezért Erzsébetet
is kizárta. Több oka is volt rá, többek között legkisebb testvérként mindig
elnyomva érezhette magát két határozott nővére mellett, de leginkább protestáns
nézetei befolyásolták, s teológiai alapon ellenezte a nők uralkodását. VIII.
Henrik minden örököse nő volt, ami igencsak nagy nehézséget okozott Edwardnak,
de meghozta döntését, miszerint Lady Jane Grey, VIII. Henrik nővérének, Máriának
az unokája (Henry Grey, Suffolk hercegének lánya) és férfi leszármazottai
örökölhetik a trónt, hisz Jane volt a legközelebbi trónörökös Mária és Erzsébet
után. A parlament összeült. Vonakodva bár, de teljesítették parancsát.
Erzsébetet és Máriát fattyúnak nyilvánította, és megparancsolta, hogy csak
külföldön mehetnek férjhez.

1554-ben kitört a Wyatt-felkelés, annak érdekében, hogy Mária elveszítse a
trónt, és Erzsébet foglalja el helyét. A lázadók Erzsébetet Courtenay-hoz adták
volna feleségül, de vereséget szenvedtek, Erzsébetet pedig Máriáék elfogatták,
mert őt sejtették a felkelés mögött. Hiába írt levelet, amelyben minden vádat
cáfolt, csak időt sikerült nyernie: Winchester és Sussex grófja elmentek érte,
és átvitték a Towerbe.

Wyatt kivégzése komoly fenyegetést jelentett számára, ám Wyatt beszédében
kijelentette, hogy sem Erzsébetnek, sem Courtenay-nak nincs köze a felkeléséhez.
Lefejezése után tanácsnokok látogatták meg Erzsébetet a Towerben, és
valószínűleg megpróbálták rávenni arra, hogy vallja be el nem követett bűneit.
Sikertelen próbálkozás volt. Fogságának szigora rohamosan enyhülni kezdett.
Délelőtt és délután sétálhatott a palota belső kertjében, és egyre kevesebb
figyelem összpontosult rá.

Sir Henry Bedingfield volt a börtönőre, ám ez a feladat cseppet se volt könnyű:
Bedingfield Mária leghívebb emberei közé tartozott, de iskolázottsága meglepően
hiányos volt. Úgy kellett óvnia a királynő húgát, hogy a házi őrizet nagy
szabadságot adjon neki, ráadásul Erzsébet nagyon okos nő volt. Csak azok az
udvarhölgyek maradhattak mellette, akiket az uralkodó megbízhatóknak tartott.

Erzsébet kérvényezte, hadd költözzön közelebb Londonhoz, azonban ezt
természetesen megtagadták tőle. A házi őrizet nem egészen egy évig tartott.
Ezalatt gyorsan zajlottak az események, s ez az időszak volt talán Mária
uralmának csúcspontja.

Mária házasságról szőtt álmai beteljesülni látszódtak. Erzsébet konkrétan nem
tudhatott arról, hogy valóban lesz esküvő, hisz megtagadtak tőle minden
információforrást, de valószínűleg Parry titkos közvetítőhálózata által sikerült
mégis megtudnia. Nővére házassága azt jelentette, hogy elveszíti jogcímét a
koronára, és a férje, Fülöp veszi át a hatalmat. Mária és Fülöp 1554. július
25-én megesküdtek a Gardiner katedrálisban; maga a püspök adta őket össze.

A Fülöp által neki szánt vőlegény, Emmánuel Filibert, Piemont hercege volt. Jó
kapcsolata volt a Habsburgokkal, épp ezért kérte meg unokatestvérét, Fülöpöt,
hogy segítsen neki menyasszonyt találni. Erzsébet volt a legígéretesebb jelölt.
Filibert spanyol volt és katolikus, a Wyatt-felkelések idején semlegesíthette
volna Erzsébetet, de akkor maga V. Károly német-római császár akadályozta meg
házasságukat. Piemont hercege Angliába utazott, hogy hivatalos kérőként jelenjen
meg, de ekkor Erzsébet még woodstocki börtönében volt, és hevesen tiltakozott az
ötlet ellen. Megfenyegették, hogy ha nem házasodnak össze, akár meg is halhat.
Máriát, a skótok királynőjét nevezték volna ki hivatalos trónörökösnek. Nehéz
helyzetbe került. Ha a menekülés útját választotta volna, teljesen le kellett
volna mondania arról, hogy később trónra kerüljön. Ki akarták csempészni
külföldre, hogy ott majd akár akarja, akár nem, hozzáadják Filiberthez, de a
francia követ figyelmeztette Erzsébetet. 1556. december elején, szemtől szemben
visszautasította a javasolt házasságot. Mária kivételesen egyet értett
Erzsébettel, habár eleinte teljesen máshogy vélekedett, végül sikerült
megegyezniük. Teljes mértékben visszautasították az ajánlatot. Fülöp támogatása
így már nem sokat ért.

A koronázásra 1559. január 15-ét vélték a legmegfelelőbb időpontnak. Az
előkészületeket hamar megtették, a koronázás a Liber Regalis alapján történt,
amely minden egyes mozzanatot pontosan előírt. A püspöki szék tagjai sorban
visszautasították a felkérést, s végül a kar egyik legfiatalabb tagja,
Oglethorpe végezte el a szertartást. A fejetlenség oka nem más volt, mint
Canterbury érsekének halála.

Erzsébet trónra lépésekor a gazdaság igencsak gyenge volt, hajóhadak híján
nehézkes lett volna akármilyen tengeri csata, Spanyolország fenyegető fellépése
és Calais elvesztése igencsak nagy nehézségeket okozott a királynőnek. A vallási
megosztottság még mindig megoldatlan volt, és az ebből következő ellentétek
folyamatosan áldozatokat követeltek. Erzsébet megpróbálta kibékíteni a két félt,
türelmes politikájával, kompromisszumos megoldásokkal 1559-ben az angol egyház
kormányzója lett, apja Egyházfőségi rendeletéből adódóan. Megkapta a kormányzói
címet, így képes volt elkezdeni a fokozatos reformálást. A papság továbbra is
fölesküdött a királynőre, különben tisztségüket veszítették volna. Az általa
bevezetett vallás a katolikus szertartások és a protestáns alaptételek tökéletes
keveréke volt, s a parlament eltörölte a pápaság angliai jogait a parancsára. A
gazdag városi polgárság támogatta Erzsébetet, ami védelmet jelentett számára az
őt ellenző főpapokkal szemben.

Skóciában a lakosok a kálvinista irányzatot tették meg államvallásnak 1560-ban.
Stuart Mária, a skótok katolikus vallású királynője súlyos helyzetbe került: a
skót nemesek börtönbe vetették, de sikerült megszöknie és Erzsébethez menekült.
Az angol uralkodó nehéz döntés elé került, hiszen a katolikus Mária az angol
trón várományosa is volt. Az angol parlament követelte a skót királynő mielőbbi
kivégzését, és ehhez a megfelelő ürügyet maga Erzsébet szolgáltatta, amikor
hamis levelekkel megtévesztve összeesküvésre bírta rá rabját. Korábban
orgyilkosokkal akarta halálba segíteni, de írásos parancs nélkül senki sem mert
kezet emelni Máriára. Az 'összeesküvés' leleplezése jó ürügyet szolgáltatott
arra, hogy a parlament 1586-ban halálra ítélje. Kivégzését 1587. február 8-án
hajtották végre Fortheringay várában.

A katolikus Spanyolországgal megromlott a viszony. A pápa, és az északon élő
katolikusok fellázadtak; nem tűrték tovább szó nélkül, s Erzsébetet kiátkozták
az 1570-ben kiadott Regnans in Excelsis című bullával. A királynő támogatta a
föld körüli utakat; viszonya a kalózokkal igen jó volt. Vezetőjük Francis Drake
és Hawkins admirális volt. Kifosztották a portugál és spanyol hajókat, hogy
kincseket szerezzenek a királynő jóváhagyásával. Ennek egy részét befizették a
királyi kincstárba, s a kalózok Anglia első észak-amerikai gyarmatát a szűz
királynőről nevezték el Virginiának. A portugáloktól elvették a
négerkereskedelem monopóliumát is. 1600. december 31-én a királynő
szabadalomlevelet adott a Brit Kelet-indiai Társaság részére, mely felhatalmazta
a társaság tagjait a kizsákmányolásra és gyarmatosításra. Egyre jelentősebb lett
a tengeri kereskedelem. A kereskedelmi vámok a bevételi forrás fontos részét
képezték. 1588-ban a spanyol és portugál (ekkor a két ország perszonálunió volt)
birodalom hajóhadat, az ún. Nagy Armadát küldte Anglia ellen. Az angol flottának
sikerült visszavernie az armadát. Anglia nagyhatalommá vált.

Miután Fülöp nem tudta belekényszeríteni a házasságba, és Seymour meghalt,
mielőtt megkérhette volna kezét, kérő nélkül kezdett el uralkodni. A következő
kérője a nála huszonkét évvel fiatalabb Ferenc alençoni herceg volt, II. Henrik
és Medici Katalin legfiatalabb gyermeke. A királynő már negyvenes éveiben járt.
Visszalépett ezen házasságtól is hogy ne teremtsen viszályt. A politikai
megfontolásokból tett házassági ajánlatokat mindig elutasította. Egyesek szerint
Robert Dudleytól született egy fia, Arthur Dudley, aki néha felbukkant az
udvarban. Bár Erzsébet elvárta, hogy „szűz királynőként” emlegessék, az
uralkodónak voltak kegyencei és szeretői. Legnagyobb szerelme, az igazi, Robert
Dudley volt, Leicester grófja.

Robin Maxwell így foglalja össze Erzsébet állítólagos fattyú fiáról írott
regénye zárszavában az érveket a királynő lehetséges terhességeiről:
„Vitathatatlan tény, hogy a 16. század végén élt egy férfi, aki azt állította,
hogy ő Erzsébet és Leicester fia, és magát Arthur Dudleynek nevezte. Azt csak
találgatni lehet, hogy valóban az volt-e, akinek magát kiadta. A reneszánsz
korszak nagy, megoldatlan rejtélyeinek egyike ez. Számos utalást lehet találni
Erzsébet királynőnek főlovászától, Robin Dudleytól, azaz Leicester grófjától
uralkodásának első éveiben született törvénytelen gyermekére. Ebben az
időszakban a királynő Dudleyval folytatott szerelmi viszonya teljesen köztudott
volt. Mindezek ellenére Arthur Dudley nevét alig említik a források. Manapság a
következőképpen magyarázzák, miként tudta Erzsébet eltitkolni terhességét:
minden nyáron körútra indult, amely akár öt hónapig is eltarthatott,
így »eltűnhetett« a terhesség utolsó hónapjaira és a gyermekágyi időszakra.
Ebben segítettek még a hasonmások, a tettetett betegségek és külön erre a célra
tervezett ruhák. Az ilyen mendemonda persze cselédektől hallott alaptalan
pletyka is lehet, [...] a legtöbb szerző osztja azt a hipotézist, amely magától
Erzsébettől származik, miszerint a Szűz Királynő valóban szűz volt, a szó
legszorosabb értelmében. Ha ez igaz, akkor nyilvánvaló, hogy bárki, aki azt
állítja magáról, hogy az ő leszármazottja, szükségszerűen csakis szélhámos
lehet. Újabban azonban számos Tudor-kori életrajzíró vizsgálja annak
lehetőségét, hogy az Erzsébet és Dudley közötti viszony mégiscsak testi szerelem
lehetett. [...] Az is tény, hogy a királynő uralkodásának első évében, amikor
William Cecil távol volt az udvartól, és Skóciában tárgyalt az edinburghi
egyezményről, Erzsébet és Dudley hetekre bezárkóztak. Viselkedésük olyan
felháborító volt, hogy amikor Cecil visszatért, komolyan megdorgálta a
királynőt.”

45 évig volt Anglia királynője. 1603. március 24-én halt meg. I. Jakab, Stuart
Mária fia, VII. Henrik angol király ükunokája lett trónja örököse.

Az 1590-es években leltározták Erzsébet királynő ruháit. A több mint 3000
ruhadarab között volt:

Rettegett Iván egy ízben, házassági terveket dédelgetve, a következő ajándékokat
küldte az angol uralkodónak: 2 ezüstruhát, 4 aranyruhát, 2 fehér
hermelinköpenyt, 6 hiúz- és 160 cobolyprémet.

Csak az 1599-es évben 700 fontot költött a kincstár „őfelsége finom
lenvásznaira”. Évente kb. 10 000 fontot adott ki ruházkodásra. A kincstár
kancellárja úgy tájékoztatta a parlament alsóházát, hogy „őfelsége ruházata
királyi és uralkodóhoz illő, társadalmi állásának megfelelő, nem túl drága és
nem is hivalkodó”.

A koronázás után a királynő kapott néhány selyemharisnyát, ami akkor újdonságnak
számított. Az uralkodónak a viselet nagyon megtetszett. Egy pár selyemharisnya
két fontba került, ami megfelelt egy kisebb parasztgazdaság éves
haszonbérletének. Minden hét végén a királynő használt harisnyáit odaadták egy
udvarhölgynek.

A királynő meghatározó szereppel bírt a reneszánsz kori Anglia divatjában, amit
a spanyol divat határozott meg. Erzsébet köztudottan magas és karcsú volt.
Jellegzetes fűzőt viselt, amely leszorította derekát, és az alján lévő
elefántcsont függelékek kihangsúlyozták csípőjét. Arcát hófehérre festette, hogy
egykori himlőjének nyomait az arcán elfedhesse. Woodstocki fogsága alatt
verseket és szonetteket írt unaloműzés céljából. A költőket, muzsikusokat
megihlette személyisége, s az újonnan megalakult színházakban is mintáztak róla
szerepeket.



https://hu.wikipedia.org/wiki/Batman

Batman (fonetikusan: /ˈbætmæn/; ’Denevérember’) Bob Kane rajzoló és Bill Finger
író kitalált szereplője, szuperhős a DC Comics képregényeiben. Első megjelenése
az amerikai kiadó egyik elődje, a National Publications Detective Comics nevű
antológiájának 27. számában, 1939 májusában volt. A szereplő visszatérő kísérő
jelzői közé tartozik többek között a „sötét lovag”, a „köpenyes igazságosztó”,
és „a világ leghatalmasabb nyomozója”. Batman titkos személyazonossága a
milliárdos Bruce Wayne, aki gyermekként, miután szülei rablógyilkosság
áldozataivá váltak, megesküdött rá, hogy egész életében a bűn ellen fog küzdeni.
Felnőttként testi erejét és ügyességét, deduktív nyomozói képességeit és
tudományos jártasságát felhasználva, denevért mintázó sötét álruhát öltve
portyázik éjszakánként városa, Gotham City utcái felett. Kalandjai során számos
szövetséges támogatja, köztük ifjú társa Robin, hűséges komornyikja, Alfred
Pennyworth, és Gotham városának egyik rendőrfelügyelője, James Gordon.
Ellenfelei a közönséges bűnözők mellett gyakran zavart elméjű, néha groteszk
megjelenésű bűnözők, mint a sorozatgyilkos bohóc, Joker, a leginkább az
arisztokrácia karikatúrájára emlékeztető gengszter, Pingvin, a hasadt
személyiségű Kétarc, és a szexepiles tolvaj, Macskanő.

A szereplő képregénybeli történetei nem korlátozódtak az eredetileg sötét és
kegyetlen igazságosztó kalandjaira, bár legmaradandóbb hatású írói, köztük Kane,
Dennis O’Neil, Steve Englehart, Frank Miller és Jeff Loeb művei révén leginkább
ez vált a szereplőhöz általánosan társított stílussá. Első megjelenése után
szinte azonnal nagy népszerűségre tett szert az olvasók körében. Batman
személyiségét, megjelenését és környezetét az évtizedek során számos alkotó
alakította. A főszereplésével készült egyéb művek, elsősorban mozifilmek és
televíziós sorozatok, gyakran kölcsönösen hatottak egymásra a képregénnyel.
Legnagyobb hatású és népszerűségű adaptációi között van az 1960-as években
sugárzott, camp stílusú televíziós sorozat, Tim Burton Batman és Batman
visszatér, Christopher Nolan Batman: Kezdődik!, A sötét lovag, valamint a
sorozat befejező része, a A sötét lovag – Felemelkedés című mozifilmje, valamint
Bruce Timm és Eric Radomski animációs sorozata. Nagyrészt ezeknek az
alkotásoknak a révén a szereplő a 20. század végére egyike lett kiadója
legnépszerűbb, és világszerte legismertebb képregényszereplőinek. Batman ez idő
alatt a populáris kultúra egyik jellegzetes és kiemelkedő figurájává vált,
megjelenésével saját, stíluselemekhez nem kötődő „műfajt” hozva létre.

Magyarországon Batman képregényei, a szereplő megszületését követően ötven
évvel, 1989-től kezdtek megjelenni változó formában és időközönként. Az 1990-es
években a Semic által kiadott Batman majd pedig a Superman és Batman című
füzetben. A 2000-es évektől kezdődően gyűjteménykötetekben és antológiák
részeként, majd 2014-től a Kingpin kezdett kiadni Batman füzeteket.

Batman megszületése két fiatal alkotó, Bob Kane és Bill Finger nevéhez fűződik.
Kane illusztrátori és rajzolói pályafutását 1936-ban, Will Eisner és Jerry Iger
stúdiójában kezdte. A képregények mellett néhány hónapig a Fleischer Studios
munkatársaként is dolgozott animációs filmeken. Bár Kane és Finger egy
középiskolába jártak, csak valamivel később, egy összejövetelen ismerkedtek meg.
Finger cipőeladóként dolgozott, de író szeretett volna lenni. Kane 1938-tól a
National Publications, a későbbi DC Comics kiadványai számára készített rövidebb
képsorokat és képregényeket, melyekbe Finger, Kane szellemírójaként egyre
gyakrabban segített be.

1938 elején, a Jerry Siegel és Joe Shuster által megalkotott Superman sikeres
szerepléseit követően az Action Comics oldalain, a National szerkesztői további
szuperhősöket is szerettek volna bemutatni a kiadványaikban. Kane Vincent
Sullivan javaslatára kezdett dolgozni egy új szereplő ötletén, a Superman által
meghonosított szuperhős-elemeket alapul véve. Az általa Bat-Mannek elkeresztelt
szereplő ötletét Leonardo da Vinci egyik denevért mintázó ornithopterének rajza
adta. Kane szintén sokat merített a Douglas Fairbanks által, a Zorro jele (The
Mark of Zorro) című filmben alakított Zorro figurájából is, mely alapján egy
emberfeletti képességek nélküli, inkább akrobatikus szuperhőst képzelt el. A
szereplő öltözékét a Mary Roberts Rinehart és Avery Hopwood The Bat című
broadway-színműve alapján készült film, a The Bat Whispers gonosztevője által
viselt denevérruha ihlette. A Bat-Manről készült vázlatait elsőként Fingernek
mutatta meg. Az író visszaemlékezései szerint a vázlatokon látható szereplő
ekkor még eléggé hasonlított Supermanre: vöröses harisnyát és csizmát viselt.
Titkos személyazonosságának megőrzésére egy kicsi domino álarcot hordott, hátán
pedig két feszesen kiálló, a denevérekéhez hasonló szárnya volt. Kane és Finger
együtt folytatták a szereplő kinézetének finomítását.

Finger javaslatára Kane a szárnyakat köpenyre, a maszkot pedig csuklyára
cserélte, melyet denevért idéző hegyes fülek díszítettek. Az öltözék
fekete-vörös színét a kék-fekete-szürke kombináció váltotta fel. Az árulkodó
ujjlenyomatok elkerülése érdekében, a Bat-Man kesztyűt is kapott. Mikor a
szereplőben és annak történeteiben rejlő lehetőségeket vitatták meg, Finger azt
javasolta, hogy a Bat-Man legyen egy tudós nyomozó, Fairbanks, Doc Savage, az
Árnyék és Sherlock Holmes keveréke. A titkos személyazonosság, az álarcos
igazságtevő és a tehetős playboy kettősségének ötlete Kane-től származott,
melyet Zorro/Don Diego Vega figurája ihletett. A szereplő polgári nevét, a Bruce
Wayne-t Finger javasolta. A Bruce keresztnevet Robert Bruce-tól, a skót
hazafitól kölcsönözte, a Wayne-t pedig „Őrült” Anthony Wayne-től, melynek
csengése az író számára a gyarmati időket idézte. Kane nyilatkozata szerint
Bruce Wayne vonásait, fiatalos és csinos kiállását önmagáról mintázta. Kane és
Finger meg voltak győződve róla, hogy olyan hőst sikerült megalkotniuk, aki csak
sikeres lehet. Sullivan szintén jónak találta az ötletet és a vázlatokat,
főnöke, Jack Liebowitz azonban nem volt meggyőződve róla, hogy a szereplő
elnyeri majd az olvasók tetszését, de végül mégis jóváhagyta az ötletét.

Batman első szereplése az 1939 májusában megjelent Detective Comics 27. számában
volt. A mindössze hat oldalas The Case of the Chemical Syndicate című történeten
egyedül Bob Kane neve szerepelt, Bill Finger szellemíróként névtelenül a
háttérben maradt. A történet sikeresnek bizonyult, de Whitney Ellsworth, a füzet
szerkesztője átmenetileg elvette Fingertől a sorozatot, aki ekkor közvetlenül
Kane-nek dolgozott, és helyére a National Publications saját íróját, a frissen
végzett ügyvédet, Gardner Foxot helyezte. Bár Fox csak rövid ideig dolgozott
Batman történetein, olyan jellegzetes, az éves során a szereplő
elválaszthatatlan részévé vált elemekkel gazdagította azt, mint például denevért
mintázó közlekedési alkalmatosságai vagy fegyverekkel és segédeszközökkel teli
öve. Kane rajzolói munkáját elsőként egy rövid ideig Sheldon Moldoff kihúzóként
és beíróként, majd őt követően Jerry Robinson és George Roussos segítette.
Batman eredettörténetét, Kane csak Finger visszatérése után, vele közösen
dolgozta ki, mely fél évvel a szereplő első megjelenése után, a Detective Comics
33. számban jelent meg. A visszatekintésében az ifjú Bruce Wayne, aki szemtanúja
szülei meggyilkolásának, bosszút esküszik a bűn ellen.

Finger történeteit a kor ponyvairodalmának hatása, köztük elsősorban az Árnyék
kalandjaié, valamint James Cagney, George Raft és Humphrey Bogart
gengszterfilmjeinek hangulata és melodramatikus jelenetei járták át. A képregény
korai képi világra nagyban hatottak a régi, Lugosi Béla főszereplésével készült
Drakula-, és más horrorfilmek, valamint Lee Falk és Ray Moore Fantom-, és
Chester Gould Dick Tracy-képsorai. Kane szokatlan beállításaival, torzított
perspektívájával és erős árnyékolásaival filmes, szinte expresszionista hatást
ért el. Batman történetei igen sikeresnek bizonyultak és alig egy éven belül már
saját füzetet is kapott, melynek első számában tűnt fel először az idővel Batman
legnagyobb ellenfelévé vált Joker, valamint a Macskanő is. Batman Superman
mellett a National sarokkövévé vált.

A kiadó szerkesztősége komoly felügyeletet gyakorolt kiadványainak tartalma, így
Batman történetei felett is. Az 1940 tavaszán megjelent Batman első száma után,
melyben a képregényhős egy géppuskával végzett néhány gonosztevővel, a
szerkesztőség megtiltotta, hogy Batman még egyszer lőfegyvert használjon vagy
gyilkoljon, valamint a természetfeletti elemeket is a háttérbe szorították. Az
ezt követő történetek hangulata is egyre jobban feloldódott, Batman sötét és
fenyegető kinézete is visszafogottabbá vált, melyhez nagyban hozzájárult Batman
ifjú társának, Robinnak a színre lépése is a Detective Comics 38. számában.
Robin, a „csodafiú”, vidám fellépésével és színes öltözékével közel megduplázta
a füzet eladott példányszámát.

Batman történetei nem jellemzően, de olykor valós problémákat is feldolgoztak és
társadalomkritikát gyakoroltak. Szintén ebben az évben Mort Weisinger lett a
Detective Comic szerkesztője, akit 1943-ban Jack Schiff váltott le. Schiff
korábban maga is szerzője volt néhány Batman-történetnek. 1941 tavaszán Batman
állandó szereplője lett egy harmadik füzetnek is. A World’s Finest Comics első
számának borítóján Supermannel együtt volt látható, bár a füzet történeteiben a
két hős külön kalandokban szerepelt. Finger továbbra is a Batman-történetek fő
írója maradt, de mivel csak nehezen tudta betartani a határidőket, mellette Don
Cameron is számos történeten dolgozott. Ebben az időben a Batman szereplésével
megjelenő képregényfüzetek, a Detective Comics, a Batman és a World’s Finest
Comics jelentős részét tették ki nem csak a National, de a képregénykiadók
összesített értékesítési statisztikáinak is. A három füzet havonta eladott
példányszáma átlagban 3 millió körül mozgott, de becslések szerint nyolcszor
ennyien olvashatták. 1943-tól Batman napi képsorai az újságokban is megjelentek,
bár ezek közel sem voltak olyan sikeresek, mint maguk a képregényfüzetek. Kane
szinte kizárólag a képsorokon kezdett dolgozni, így munkáját a füzeteken Dick
Sprang vette át. Sprang mellett 1946-tól Charles Paris kihúzó határozták meg a
Batman-történetek képi világát és a főhős megjelenését.

Miután az Egyesült Államok is hadba lépett a második világháborúban, a
képregények azóta megszaporodott szuperhősei is hadat üzentek a
tengelyhatalmaknak. Bár Batman is több füzet borítóján volt látható, amint
Németország és szövetségesei ellen küzd, magukra a történetekre ez egyáltalán
nem volt jellemző. Batman egyedi, sajátos fantáziavilága túlságosan is
elkülönült a valódi világ eseményeitől. Will Brooker Batman Unmasked című
könyvében úgy véli, hogy a néhány megjelent hazafias Batman-borító inkább
szerkesztői utasításra, mintsem az alkotók ötlete alapján született. Batmannek
valójában még a Pearl Harbor-i csata után sem jelentek meg háborús kalandjai. A
világháború éveinek változó populáris kultúrája gyakorlatilag nem volt hatással
a szereplőre, így az hű maradt a megalkotásakor létrehozott sablonhoz. Ettől
függetlenül, és más népszerű szuperhősökhöz hasonlóan, a füzetek hirdetéseiben
Batman és Robin is arra biztatta fiatal olvasóit, hogy vásároljanak háborús
kötvényeket és bélyegeket, hogy ezzel támogassák hazájukat. Bár az Egyesült
Államoknak a tengelyhatalmak elleni küzdelme nem volt jellemzően központi témája
Batman füzeteinek, a téma, így például a nemzetiszocializmus elleni harc
áttételesen megjelent egyes történetekben.

A második világháborút követően a szuperhősök népszerűsége fakulni kezdett, és
ez a képregényfüzetek eladott példányszámában is megmutatkozott. Mivel Batmannek
és társának még ezekben az időkben is sikerült megőriznie olvasótáborát, a
National Publications velük próbálta más füzeteinek eladását növelni. Robin
önálló kalandjai állandó helyet kaptak a Star Spangled Comics oldalain az 1947
februárjában megjelent 65. számától kezdődően. Bár a történetek főszereplője
Robin volt, Batman is számos alkalommal feltűnt bennük. A kiadó
képregényfüzeteinek történetei a háború után egyre kevesebbet foglalkoztak –
akárcsak érintőlegesen is – a valós szociális és politikai problémákkal. Batman
korábban sötét és fenyegető világa is egyre inkább „derűssé és színessé”
változott. Többé már nem a rejtélyes törvényen kívüli igazságtevő képében jelent
meg, hanem a rendőrséggel együttműködő hősként és apafiguraként. Az 1952
júniusában megjelent Superman 76. száma után, melyben Superman és Batman első
alkalommal szerepelt közös történetben, az eladás növelése érdekében 1954-ben, a
71. számmal a World’s Finest Comics füzete is megújult, hogy helyet biztosítson
a két szuperhős közös kalandjai számára.

Batman és az amerikai képregény történetében fordulópontot jelentett Fredric
Wertham 1954-ben megjelent Seduction of the Innocent című könyve, melyben a
pszichiáter a médium fiatalokra kifejtett negatív hatását tárgyalta. Wertham a
Batman-történetek légkörét homoszexuálisnak és nőellenesnek nevezte. Megítélése
szerint Batman/Bruce Wayne és Robin/Dick Grayson a homoszexuálisok vágyálmaihoz
hasonló életet élnek. A könyv által kiváltott visszhang, még annak
megjelenésének évében a Comics Code bevezetéséhez vezetett. A képregénykiadók
szigorú szabályrendszer szerint kezdtek cenzúrát gyakorolni saját
kiadványaikban. Hogy a National Publications elkerülje még a homoszexualitás
látszatát is a Batman-történetekben, 1955-től több új, köztük női szereplőt
helyeztek a főhős környezetébe. Ezzel a lépéssel egy hagyományos értelemben vett
család, egyfajta „Batman család” képét próbálták kialakítani a történetekben. A
Batman család első tagja Ace, a „denevérkutya” volt, akit Batwoman, a
„denevérasszony”, a koboldra emlékeztető Bat-Mite, valamint Bat-Girl, a
„denevérlány” követett. Hogy a fiatalok ne utánozhassák a füzetben látható
erőszakos bűncselekményeket, a történetek színtere egyre inkább a tudományos
fantasztikum lett. Will Jacobs és Gerard Jones képregénytörténész Batman sci-fi
korszakának kezdetét az 1957 decemberében megjelent Detective Comics 250.
számától számítja.

Bár az 1950-es évek végén valóban megsokasodtak a fantasztikus,
tudományos-fantasztikus elemekben bővelkedő Batman-történetek, valójában ezek a
szereplő korábbi kalandjaitól sem voltak idegenek és már 1941-től jelen voltak.
Az új és bizarr történetek elsősorban Irwin Donenfeld szerkesztői hatásához,
képi világuk pedig Sheldon Moldoffhoz köthető. Moldoff korábban, 1939 folyamán
egy rövid ideig Kane asszisztenseként is dolgozott. Mikor a történetekben nem
földöntúli világokból érkezett lények szerepeltek, maga Batman ment keresztül
különös átváltozásokon. Időközben, a második világháború óta először, a
szuperhősök ismét egyre népszerűbbé váltak az olvasók körében. A National
kísérleti jelleggel néhány újjáalkotott régi és új hősét egy csoportba
tömörítette. Batman 1960-ban, a The Brave and the Bold 28. számában a
szuperhősökből álló Amerikai Igazságliga alapítótagjaként tűnt fel, bár a csapat
későbbi történetekben alig volt látható.

1964-re Batman füzeteinek eladott példányszáma egyre jobban csökkent. A National
vezetői között még az is szóba került, hogy megszabadulnak a szereplőtől. Batman
és történeteinek megújításával Julius Schwartz szerkesztőt bízták meg, aki már
korábban sikeresen modernizálta a kiadó több szereplőjét is, például Flash-t és
Zöld Lámpást. Schwartz elsősorban nem szuperhősnek, hanem „valóságos" hősnek
tekintette Batmant. Megszüntette a szereplő bizarr átváltozásaival és idegen
lényekkel kapcsolatos történeteit, valamint minden különösebb magyarázat nélkül
elhagyta a Batman család tagjait, mintha azok soha nem is léteztek volna Batman
kitalált világában. Az új Batman-történetek és Schwartz szerkesztői munkásságát
jelző első füzet az 1964 májusában megjelent Detective Comics 327. száma volt.
Carmine Infantino rajzoló és Joe Giella kihúzó az elmúlt évtizedek során
kialakult képi világhoz képest egy jóval valósághűbb légkört teremtett a
szereplőnek. Schwartz Batman modernizálásával párhuzamosan visszatért annak
megalkotóinak, Kane-nek és Fingernek eredeti elgondolásához: a hangsúlyt a
rejtélyes detektívtörténetek hangulatára helyezte.

Az újítások ellenére Batman népszerűsége, és vele együtt füzeteinek eladott
példányszáma 1965-ben tovább csökkent. A kiadó ismét a kiadványok megszüntetését
fontolgatta. Nem sokkal azután, hogy Schwartz elkezdte munkáját a sorozaton, az
ABC és a 20th Century Fox megállapodást kötött a Nationallal, hogy televíziós
sorozatot készítsenek Batman kalandjaiból. A készülő sorozat producere William
Dozier lett és maga Bob Kane népszerűsítette. A Batman első epizódját 1966
januárjában sugározták, mely azonnal hatalmas sikert aratott és magára a
képregényekre is jelentős hatással volt. Batman füzete addigi történetének
legsikeresebb időszakát élte. A premiert követően megjelent első Batman-füzet
1 000 000 darab példányának 98%-át értékesítették, majd az ezt követő hónapok
folyamán is elérte a közel 900 000 példányt. Erre a szuperhős-képregények
körében az 1950-es évek óta nem volt példa. Batman füzetének eladása 1966 és
1967 között megduplázódott a korábbi évekéhez képest, mellyel a legsikeresebb
képregénnyé vált. Kane 1966-ban, huszonnyolc év rajzolói közreműködése után úgy
döntött, hogy visszavonul a képregényiparból, melyben közrejátszott Infantinóval
való nézetkülönbsége is. 1967-ben a Kane-nek dolgozó Moldoff is elhagyni
kényszerült Batman történeteit, amikor a National vezetése úgy döntött, hogy
teljesen a saját felügyelete alá vonja a munkafolyamatot. A televíziós sorozat
hatása révén született meg az új Batgirl, Barbara Gordon, és ekkor tért vissza
Alfred Pennyworth is a füzetek oldalaira. A képregény és a televíziós sorozat
hatása egymásra kölcsönös volt. Míg a filmkészítők átvették a képregény
szereplőit, helyszíneit és más elemeit, addig a képregénybe is egyre jobban
kezdett beépülni a sorozat camp stílusa. Az ironikus, fiatal és idősebb
korosztályt egyaránt célzó párbeszédek gyökerei azonban már a televíziós sorozat
adásba kerülése előtt is megfigyelhetők voltak a füzetekben.

A televíziós sorozat iránti érdeklődés azonban éppen olyan gyorsan alábbhagyott,
mint amilyen gyorsan fellobbant. A nézettség már 1966 őszen csökkenni kezdett, a
sorozatot pedig a harmadik évaddal, 1968-ban meg is szüntették. A rövid, de
annál sikeresebb „denevérmánia” ideje alatt a Batmanhez kapcsolt termékek több
tízmillió dolláros forgalmat jelentettek a kiadó számára. Mivel azonban a
National vezetése utasította Schwartzot, hogy a képregénytörténetek kövessék a
televíziós sorozat stílusát, annak hanyatlásával a füzetek iránti érdeklődés is
újra visszaesett. Eközben a National más kiadványai, köztük a The Brave and the
Bold is az eladások csökkenésével szembesült. Az antológia írója, Bob Haney
javaslatára, 1966 őszétől a kiadvány főszereplője Batman lett, akit
kísérletképpen minden számban a kiadó más-más szuperhősével szerepeltetett
együtt. Mivel Schwartz és a The Brave and the Bold szerkesztője, Murray
Boltinoff nem egyeztették munkájukat, a The Brave and the Bold történeteiben
megjelenő Batmanre nem volt látványos hatással a televíziós sorozat camp
stílusa. Az antológiához másfél évvel később, a 79. számmal csatlakozott Neal
Adams rajzoló, aki addig sikertelenül próbált bekerülni a Batman és a Detective
Comics alkotói közé. Adams valósághű képi világa és ezzel együtt a régi
történeteket idéző melodramatikus beállításai meghatározóan hatottak a
szereplőnek és kalandjainak új arculatára. Az 1969 decemberében megjelent Batman
217. számában Schwartz és Frank Robbins író a One Bullet Too Many című
történetben Batman társát, Robint is eltávolították a sorozatból, így Batman
ismét magányos hőssé vált.

Dennis O’Neil író 1970-től kezdett dolgozni Batman történetein, csakúgy mint
Dick Giordano szerkesztő, aki számos történeten kihúzóként is közreműködött.
O’Neil és Adams első közös munkája az 1970 januárjában, a Detective Comics 395.
számának oldalain megjelent The Secret of the Waiting Graves című történet volt.
Bár Schwartz, Adams, O’Neil és Giordano hatása igen erőteljes volt, az alkotói
csapat gyakori változása miatt együtt csak néhány történeten dolgozott, így
például O’Neil és Adams személyesen is csak ritkán találkoztak. Batman O’Neil és
Adams munkáiban gyakran az elmúlt években megszokottól eltérő környezetben és
helyzetben tűnt fel. A két alkotó közös története például a A Vow from the Grave
és a Night of the Reaper. A televíziós sorozat után Batman történetei
visszatértek a kezdetekhez és azok sötét, rejtélyes, Sherlock Holmes-féle
detektív kalandjaihoz. A szerkesztői döntéstől és O’Neil munkájától függetlenül
más alkotókban is lemerült az igény, hogy Batman visszatérjen „sötét
gyökreihez”. Az akkor még pályájuk elején álló Len Wein és Marv Wolfman írók
saját kezdeményezésükre készítettek el egy, a korábbi években megszokottjainál
sötétebb történetet. Mikor Wein és Wolfman először felkeresték Schwartzot a The
House that Haunted Batman című történetükkel, a szerkesztő visszautasította azt.
Később azonban Schwartz, Adams közbenjárásának is köszönhetően, aki egyéb munkái
mellett több hónap alatt rajzolta meg a történetet, engedélyezte annak
megjelenését. „Ez volt Batman megújulása, visszatérése az aranykori, »a bűnözés
nem kifizetődő«-idealizmusához” – írja Marc Cotta Vaz Batman ekkori
átalakulásáról. A folyamatban szintén jelentős szerepet játszó Jim Aparo rajzoló
első Batman-története a The Brave and the Bold oldalain jelent meg 1971-ben. A
sötét és rejtélyes kalandok mellett Batman füzeteiben az Egyesült Államok
fokozódó társadalmi problémái, a szélsőséges csoportok tevékenysége is
megjelent, így például Frank Robbins író történeteiben.

Adams néhány év után elhagyta a National Publicationst, 1972 után már csak
néhány munkája jelent meg a kiadónál. Giordano lemondott szerkesztői
beosztásáról és rajzolóként folytatta munkáját Batman történetein. Archie
Goodwin 1973 novemberében egy évre vette át a Detective Comics szerkesztését
Schwartztól. Goodwin íróként is közreműködött a sorozaton és elsősorban Walter
Simonson rajzolóval dolgozott együtt. Szerkesztői munkássága alatt a Detective
Comics tartalmának nagy részét újranyomtatott történetek tették ki, melynek
elsősorban takarékossági okai voltak. 1975-ben a National, ami egy évvel később
hivatalosan is felvette a DC Comics nevet, több Batman-szereplőhöz, köztük a
Batman család tagjaihoz és még a főhős ellenfeléhez, Jokerhez kapcsolódó új
sorozatot is indított, de ezek közül egyik sem volt hosszú életű. Robin és
Batgirl kalandjai beolvadtak a Detective Comics történetei közé. Schwartz
szerkesztőként való visszatérése után alkalmazta Marshall Rogers rajzolót,
akinek első Batman-története 1976 végén jelent meg. Rogers többek között Steve
Englehart íróval és Terry Austin kihúzóval is együtt dolgozott a Detective
Comicsban megjelent több történeten. Englehart, Marshall és Austin egyik
legismertebb, idővel klasszikussá vált közös története az 1978-ban megjelent The
Laughing Fish. Gerry Conway író történetei szintén 1976 végétől jelentek meg a
Detective Comics oldalain, melynek 1980-tól rendszeres írója is lett, csakúgy
mint a Batmannek 1981-től. Conway számos munkája Don Newton rajzoló
közreműködésével született meg, aki nagyjából vele egy időben kezdett dolgozni a
szereplő történetein. 1979-ben Paul Levitz vette át Schwartz szerkesztői
feladatait, aki a Superman-füzetek felügyeletével folytatta munkáját.

Levitz legfőbb hozzájárulása Batmanhez, hogy szilárd hátteret biztosított a
szereplő számára. Olyan általános szabályrendszert vezetett be, melyet minden
írónak be kellett tartania. Nevéhez főződik szintén az 1980-ban megjelent The
Untold Legend of the Batman című három részes minisorozat is, mely a füzetek
jelentősebb szereplőinek hátterét mutatta be. Wein 1979-ben, Englehart után
lett, és maradt közel két évig a Batman rendszeres írója. 1980-ban Batman
füzeteinek eladott példányszáma ismét mélypontot értek el, ami újabb
takarékossági intézkedéseket vont maga után, így például a Detective Comics
oldalszámát is csökkentették. Levitz későbbi nyilatkozata szerint ennek a
döntésnek visszatekintve pozitív hatása is volt, mivel így a sorozat kisebb
szereplői helyett ismét Batmanre helyeződött a hangsúly. Mikor két év után,
1981-ben Levitz új beosztást kapott, a Batman történetek szerkesztését Dick
Giordano vette át. Giordano szerkesztői felügyelete során a korábban önmagukban
létező történetek egyre kidolgozottabbá, több síkon működővé váltak. Központi
témájuk gyakran a főhős kettős személyisége, és azok viszonya lett. A Batman és
a Detective Comics egyre összefüggőbb, egymásra épülő cselekménye összekapcsolta
a két kiadványt, szinte egy egyetlen, két hetente megjelenő kiadvány hatását
keltve. Giordano igen nagy szabadságot biztosított alkotói számára, és ennek a
történetek folytonosságának biztosítása sem mindig szabott gátat.

Giordano főszerkesztői kinevezése után a Batman-sorozatok szerkesztését 1982-ben
Wein vette át. Követve elődje példáját, szintén igyekezett biztosítani alkotói
kreatív szabadságát. Munkássága alatt jelent meg a Gerry Conway és Don Newton
által megalkotott új Robin, Jason Todd. Mike W. Barr 1980-ban csatlakozott
Batman gyakran visszatérő íróinak köréhez, bár már az 1970-es években is
dolgozott a szereplő néhány történetén. Doug Moench író 1983-ban érkezett a DC
Comics-hoz, ahol saját kérésére kapta meg Giordanótól a Batman történeteket. Az
1980-as években a Barr és Moench mellett dolgozó egyik legjelentősebb állandó
rajzoló Gene Colan volt, aki gyakran Alfredo Alcala kihúzóval működött együtt. A
DC Comics a The Brave and the Bold kiadását 1983-ban megszüntette, és annak
folytatásaként indította el a Batman and the Outsiders című sorozat. A megszűnt
sorozat utolsó alkotópárosa, Barr és Jim Aparo egyben az új füzet első
alkotópárosa is volt. A Batman and the Outsidersben a Batman által alapított új
szuperhőscsapat, a Kívülállók kalandjai kaptak helyet. A sorozat szerkesztését a
tizenkettedik számmal Weintől Barr vette át, Aparót, mint rendszeres rajzolót
pedig később Alan Davis váltotta fel. Miután Batmant kiírták a füzetből, a
sorozat címét a 33. számmal Adventures of the Outsidersre változtatták, majd nem
sokkal ezután meg is szüntették.

Az 1970-es és 1980-as évek között a képregényalkotók szerepe jelentős változáson
ment keresztül. A korábban pusztán a füzetek kitalált szereplőit kiszolgáló
munkásokat az olvasók egyre jobban megismerhették, így azok egyedi stílusa,
stílusjegyei is egyre fontosabbá, személyhez köthetővé váltak számukra. Frank
Miller 1986 márciusa és júniusa között megjelent A sötét lovag visszatér című
négyrészes minisorozata nem csak Batman, hanem az amerikai képregény
fejlődésének történetében is mérföldkőnek számít. Miller Dick Giordano
szerkesztő megkeresésére kezdett dolgozni a sorozaton, melynek cselekménye egy
lehetséges jövőben játszódott, így nem kapcsolódott a rendszeres megjelenésű
Batman-kiadványokhoz. A DC Comics a munka során a szokottnál jóval nagyobb
alkotói szabadságot biztosított Millernek. A sikeres, bár kritikai
fogadtatásában mégis vegyes A sötét lovag visszatér, képi világában és a főhős
ábrázolásában jelentősen eltért a szuperhős-képregényekben megszokott sémáktól.
A történet, politikai szatírája mellett, egy jóval sötétebb és valósághűbb
szereplőábrázolás irányvonalának előfutára volt.

A Batman-történetek szerkesztői feladatait 1986-ban Dennis O’Neil vette át.
O’Neil nem sokkal szerkesztői munkájának megkezdése után összeállította és az
alkotók számára követendővé tette az általa „Denevér-Bibliának” nevezett
szabálygyűjteményt. Ez az írók számára egységes szabályokat és irányelveket
tartalmazott Batmannel kapcsolatban, bár a képi ábrázolás tekintetében nem
korlátozta a történetek rajzolóit. O’Neil nem csak saját füzeteit, hanem a más
szerkesztők alá tartozó írók munkáját is figyelemmel kísérte, ha azok
Batman-szereplőkkel dolgoztak. A Crisis on Infinite Earths című nagyszabású
minisorozat eseményei után, mely jelentősen átírta a DC kitalált világának
történetét és szabályait, a kiadó Batman múltjának és hátterének megújításával
Millert bízta meg. Ennek nyomán született meg Miller David Mazzucchelli
rajzolóval közös Az első év (Year One) című négyrészes története, mely a Batman
oldalain jelent meg 1987 folyamán. A szereplő modernizálása során Miller magát
Batman alakját, mint „amerikai legendát”, szinte változatlanul hagyta, és inkább
a környezetét tette komorabbá. Az első év megjelenését közvetlenül Mike W. Barr
Year Two című története követte a Detective Comics oldalain, melyen Paul Neary,
Alfredo Alcala, Mark Farmer és Todd McFarlane rajzolókkal dolgozott együtt. Les
Daniels író véleménye szerint a történet jelentősége nem annyira a
cselekményben, mint inkább a McFarlane által megrajzolt Batman ábrázolásában
rejlett. „Az élénk kontraszt McFarlane és Mazzucchelli munkája között
megmutatta, hogy Batman milyen tág ábrázolási stílusok között is képes mozogni,
valamint azt a szerkesztői hozzáállást, mely teret biztosított a művészi
látásmódnak” – írja Daniels.

Jim Starlin 1987-ben lett a Batman rendszeres írója. Egyik legjelentősebb
története, a Halál a családban (A Death in the Family), 1988 és 1989 között jelt
meg. A Halál a családban rajzolója a The Brave and the Bold
Batman-történeteinek, majd pedig az azt követő Batman and the Outsiders
munkatársa, Jim Aparo volt, aki 1987 végén lett a Batman rendszeres rajzolója. A
négyrészes történet megjelenése alatt a kiadó O’Neil kezdeményezésére
lehetőséget adott az olvasók számára, hogy szavazatukkal befolyásolják annak
végkimenetelét. Ennek eredménye Batman társának, a második Robinnak, Jason
Toddnak a halála volt, mely az azt követő majd másfél évtizedben egy újabb
emberi, az önváddal és lelkiismeretével vívódó hős vonásával gazdagította Batman
jellemét.

Az A sötét lovag visszatér és Az első év sikere, melyeket eredeti megjelenésük
után nem sokkal gyűjteménykötet formájában is kiadtak, megnyitotta az utat
további különkiadások előtt. Ezek között elsőként, 1988-ban jelent meg Alan
Moore és Brian Bolland A gyilkos tréfa (The Killing Joke), Jim Starlin és Bernie
Wrightson The Cult, valamint 1989-ben Grant Morrison és Dave McKean Arkham
Elmegyógyintézet (Arkham Asylum) című története. Ezeket a történeteket kevésbé,
vagy egyáltalán nem korlátozta a rendszeresen megjelenő füzetek folyamatos,
egymásra épülő cselekménye. Ehelyett az alkotók mindig valami újat, saját
látomásukat valósíthatták meg Batmanről és a világáról. Az önálló történeteknek
és kiadványoknak, különösképpen az A sötét lovag visszatérnek, a háttérben a
Warner Communications, a DC tulajdonosának részéről kísérleti szerepük is volt.
A vállalat egy új, tervezett mozifilm elkészítése előtt szerette volna felmérni,
hogy Batman újjáalkotott, sötétebb és komorabb változata milyen visszhangot vált
ki az idősebb olvasókból. A Tim Burton rendezésében készült Batman című filmet
végül 1989-ben mutatták be.

A Marv Wolfman író és Pat Broderick rajzoló által megalkotott új Robin, Tim
Drake 1989 végén, a Batman 442. számában tűnt fel első alkalommal Batman
oldalán. A szereplő népszerűsítésére O’Neil Chuck Dixont kérte fel. Az író a
Robin című minisorozat után, 1992 májusától a Detective Comics állandó
munkatársa lett, és maradt 1999-ig. Ez idő alatt Dixon elsősorban Scott Peterson
szerkesztő alatt dolgozott. Bár az előző Robin, Jason Todd nem volt túl népszerű
az olvasók körében, O’Neil úgy vélte, hogy a sorozatnak és Batmannek, szüksége
van emberi mellékszereplőkre. 1989 novemberében azonban ezzel a szemlélettel
szemben indult el a Batman: Legends of the Dark Knight című sorozat. A Legends
of the Dark Knight történeteiben a magányos Batman kalandjai jelentek meg,
melyek nem kapcsolódtak sem a Batman, sem a Detective Comics cselekményéhez. A
füzet nem rendelkezett állandó alkotócsapattal sem. Nevezetesebb munkatársai
között volt Grant Morrison, Mike Mignola, Bill Willingham, Matt Wagner, Doug
Moench és maga O’Neil is. A Batman: Shadow of the Bat című sorozatot, melynek
cselekménye a Batman és a Detective Comics világával összhangban bonyolódott,
Alan Grant író és Norm Breyfogle rajzoló The Last Arkham című történetével
indította el a DC 1992 júniusában. A Legends of the Dark Knight 2007-ig, a
Shadow of the Bat 2000-ig jelent meg havi rendszerességgel. 1990 és 1992 között
a Batman és a Detective Comics egyik népszerű visszatérő írója Peter Milligan
volt. Egyik nevezetes és jelentős hatású története a három részes Sötét lovag,
sötét város (Dark Knight, Dark City) volt.

A képregényipar 1980-as évek közepén való fellendülését követő legsikeresebb
időszakában Superman és Batman füzeteinek együttes, éves eladott példányszáma
körülbelül húszmillió darab volt. Ezt azonban 1993-tól kezdődően recesszió
követte, mely nagyjából egybeesett az elsősorban a Batman, a Detective Comics és
a Shadow of the Bat oldalain megjelenő, majd másfél éven át tartó
Knightfall–Knightquest–KnightsEnd-trilógiával. Az eseménysorozaton számos alkotó
dolgozott, köztük például Doug Moench, Chuck Dixon és Dennis O’Neil írók,
valamint Jim Aparo, Norm Breyfogle és Graham Nolan rajzolók. A trilógia első
részében, a Knightfall során Bruce Wayne egy harc során olyan súlyos sérüléseket
szenved, hogy helyét Batmanként Jean-Paul Valley, az Azrael nevű korábbi
bérgyilkos veszi át. A Knightquest két párhuzamos története Wayne fájdalmas
rehabilitációját és Valley Batmanként való, egyre erőszakosabb cselekedetit
követte nyomon. A trilógia utolsó részében, a KnightsEndben, Wayne
visszakövetelte Valleytől a Batman nevet. Az 1990-es évek második felének egyik
legjellegzetesebb stílusú Batman-rajzolója Kelley Jones volt, legtöbbször Doug
Moench íróval dolgozott együtt. Szintén ebben az időszakban jelent meg Jeph Loeb
író és Tim Sale rajzoló The Long Halloween és Dark Victory című, kritikailag is
elismert minisorozata.

Az évtizedet, és egyben egy korszak végét a Batman-kiadványok történetében a
Cataclysm, és az azt követő, Jordan B. Gorfinkel ötletén alapuló No Man’s Land
című eseménysorozatok zárták le. A számos kiadványt és alkotót felölelő két
történet az utolsók, melyek O’Neil közel tizenöt éves szerkesztői pályafutásához
kapcsolódnak.

2000-ben Bob Schreck vette át Dennis O’Neil szerkesztő feladatait, és munkája
során igyekezett fenntartani a különböző Batman-kiadványok stílusbeli
különbségeit. A Greg Rucka író és Shawn Martinbrough rajzoló közreműködésével
készülő Detective Comicsban inkább a szereplő rejtélyes detektívtörténetei, míg
Ed Brubaker író és Scott McDaniel rajzoló Batmanjében a hagyományosabb
szuperhős-kalandok kaptak helyet. Ugyanígy a 2000-ben indított, a „Batman
család” tagjait szerepeltető Batman: Gotham Knights című sorozatban Devin K.
Grayson író inkább Batman belső lényére, míg Kelley Puckett a Batgirlben a
mozgalmas cselekményre helyezte a hangsúlyt. Chuck Dixon Birds of Prey és
Nightwing sorozataiban szintén egy másik stílust képviselt. Az új szerkesztő
felügyelet mellett Frank Miller tizenöt évvel az A sötét lovag visszatér című
történetének megjelenése után tért vissza ismét Batmanhez, és készítette el
annak folytatását, a The Dark Knight Strikes Againt. Korábbi munkájához
hasonlóan új minisorozata esetében is igen nagy alkotói szabadságot biztosított
számára a kiadó.

2002-ben Brubakert Jeph Loeb váltotta le a Batman írójaként. Jim Leevel közös,
tizenkét részes Hush című története révén a füzet a képregényeladási listák
élére került. A Hush mellett Loeb lett a 2003-ban induló Superman/Batman
sorozatának első rendszeres írója is. Az új sorozat központjában, az 1986-ban
megszűnt World’s Finest Comics modern folytatásaként, Batman és Superman közös
történetei és kettejük kapcsolata állt. A Batman új rendszeres írója, Judd
Winick a 2005 folyamán megjelenő Under the Hood című történetében visszahozta a
képregénybe Batman korábban meggyilkolt társát, Jason Toddot. A fordulat vegyes
fogadtatásban részesült az olvasók és kritikusok részéről. A szereplő
feltámadásának módját Winick csak egy későbbi történetében tárgyalta, de
megítélése szerint ez valójában el is hanyagolható. „…milyen csodálatosan
tragikus is lenne, ha Batman legnagyobb bukása visszatérne, és így kísértené.
[…] A tény, hogy visszatért, és hogy hogyan is tért vissza, közelről sem olyan
érdekes, mint az, hogy most mit fog tenni a visszatérése után” – nyilatkozta
Winick, aki részben azért is vállalta el a Batman írói munkáját, hogy
visszahozhassa a szereplőt. A DC 2005-ben Miller és Lee közreműködésével új
Batman-sorozatot indított All Star Batman and Robin the Boy Wonder címen. A
kiadó rendszeres megjelenésű sorozataival ellentétben az All Star Batman and
Robin the Boy Wonder Miller korábbi Batman-történeteinek világában, a múltat
bemutató Az első év és a jövőben játszódó A sötét lovag visszatér között foglalt
helyet. Az eredetileg havi rendszerességű sorozatnak a csúszások miatt 2005 és
2008 között mindössze tíz száma jelent meg. Ennek ellenére az All Star Batman
and Robin the Boy Wonder a kiadó legsikeresebb füzetei közé tartozott ebben az
időszakban. A DC 2011-től tervezte a sorozat folytatását Dark Knight: Boy Wonder
címen.

A DC Comics szerkesztői rendszerének átalakítása után a Batman és a Detective
Comics szerkesztői Michael Siglain és Peter Tomasi lettek. A Batman-kiadványokat
addig egységesen felügyelő Schreck új beosztást kapott, de emellett megmaradt az
All Star Batman and Robin the Boy Wonder szerkesztőjének. A 2000-es évek második
felének legdominánsabb írója Grant Morrison volt, aki 2006-ban vette át a
Batmant, közel egy időben Paul Dinivel, aki a Detective Comics alkotói
csapatához csatlakozott. Morrison a Batman & Son című történetében új szereplőt
hozott a Batman-kiadványokba: Damian Wayne-t, Bruce Wayne és Talia al-Gúl fiát.
Ezt követő írásaiban Batman 70 éves történelmének számos olyan elemét is
visszahozta és újraértelmezte, melyeket a korábbi alkotók inkább megpróbáltak a
háttérbe szorítani. Ezek közé tartoztak Batmannek a képregény ezüstkorában átélt
sci-fi és camp stílusú kalandjai is. A 2006 óta előkészített Batman: Nyugodjék
békében (Batman R.I.P.), valamint a 2008 és 2009 folyamán megjelenő Final Crisis
eseménysorozata végén Bruce Wayne látszólag életét vesztette.

Tomasi szerkesztői helyét 2008-ban Mike Marts vette át. Tony Daniel író Battle
for the Cowl című minisorozatában a Batman személyazonosságot, akárcsak az
1990-es években a Knightfall eseménysorozatát követően Dick Grayson vette fel.
Az új Batman és az új Robin, Damian Wayne párosához kötődően a Batman írói
székét ismét Winick vette át. Morrison az újonnan indított Batman and Robin című
füzeten dolgozott tovább, Dini pedig a szintén újonnan idított Batman: Streets
of Gotham első írója lett. Morrison 2010-ben, nagyjából egy évvel annak
látszólagos halála után hozta vissza Bruce Wayne-t. A szereplő a hat részes
Batman: The Return of Bruce Wayne című minisorozat időutazásos történetében tért
vissza a rendszeresen megjelenő füzetek világának jelenébe. Bruce Wayne
visszatérése után ismét felvette a Batman-személyazonosságot, ugyanakkor Grayson
is még egy ideig megtartotta azt. A Morrison közreműködésével 2011 elején
indított Batman Incorporated című füzetben számos Batmanhez kötődő, a szereplőt
mintázó új és felújított álarcos igazságtevő tűnt fel.

2011 szeptemberében a DC Comics megszakította és újraindította képregényeit,
beleértve a Batman képregényeket. Ezekben Bruce Wayne volt az egyetlen Batman,
aki a Batman, Detective Comics, Batman and Robin, valamint Batman: The Dark
Knight képregénysorozatokban tűnt fel rendszeresen. A történetek Batman első
feltűnése után 6 évvel játszódnak, így Dick Grayson már Éjszárnyként van jelen,
valamint van egy saját sorozata is. Tim Drake már Vörös Robinként tevékenykedik,
Barbara Gordon ismét tud járni (és megkapta saját sorozatát is), valamint már
Damian Wayne is Robin, szintén saját sorozattal. Amerikában 2011 novemberében
jelent meg a Batman #1.

Már a sorozat kezdete óta folyamatosan Scott Snyder írta a történeteket. Az első
ilyen a "Baglyok bírósága" (#1 - #7) történet volt, mely a sorozat első néhány
füzetében volt jelen. A cselekmény szerint Batman egy titokzatos társaság, a
Bagolybíróság után nyomoz, mely már évszázadok óta irányítja Gotham városát. Ezt
követte a "The City of Owls" (#8 - #12), mely az előző történet folytatása. A
harmadik történet a Death of the Family (#13 - #17), melyben visszatér Joker,
hogy levadászhassa Batman segédjeit. A negyedik a "Batman: Zero Year" (#21 -
#33) című történet, mely újradefiniálta Batman eredetét az Új 52-ben. Az utolsó
történet az "Endgame" (#35 - #40) volt, melyben megtörtént az utolsó csata
Batman és Joker között. A történet Batman és Joker feltételezhető halálával ért
véget. Az ezt követő füzetben James Gordon vette át Batman szerepét, mint egy
államilag támogatott robot-batman. Közben Bruce Wayne-ről kiderült, hogy életben
maradt, azonban amnéziában szenvedett, így nem emlékszik Batman-ként élt
életére, melyet később Alfred mesélt el neki. Bruce Wayne végül megtalálta a
boldogságát barátnőjénél, Juliánál, azonban közbelépett egy Mr. Bloom nevű
bűnöző, aki nagyban károsította az új Batmant és uralma alá hajtotta a várost.
Miután Bruce rájött az igazságra régi kilétéről, majd beszélt a szintén
amnéziában szenvedő Jokerrel, végül ismét Batmannek állt és legyőzte Mr.
Bloomot. Ezek után James Gordon visszatért rendőrfőnöki posztjához. Összesen 52
Batman füzet jelent meg az Új 52 folyamán, az utolsó 2016. május 11-én.

Magyarországon 2016 májusában jelent meg a Batman #1, a Kingpin kiadó
segítségével, országunkban azonban Batman #15-ként jelent meg, mivel már előtte
is jelenítettek meg Batman füzeteket.

Batman történeteinek alkotói az 1960-as évekig többnyire szellemíróként és
szellemrajzolóként dolgoztak Bob Kane neve mögött. Kane a National
Publicationsszel kötött megállapodásában mint Batman egyedüli megalkotója, a
történetek egyetlen írója és rajzolója szerepelt. A szerződés értelmében Kane
lemondott Batmanhez fűződő tulajdonjogáról, a National pedig kötelezte magát
Kane nevének feltüntetésére a történetekben. Batman népszerűségét és Kane
közismertségét mutatja, hogy a National által, az 1940-es évek második felében
kiadott Real Fact Comics című képregényantológiában, mely valódi személyek
„valódi történeteit” mutatta be, Kane volt az egyetlen képregényalkotó, aki a
füzet megjelenése során feltűnt. Az 1946-ban megjelent The True Story of Batman
& Robin című öt oldalas történetben Kane mint Batman egyedüli alkotója
szerepelt. Az antológia címével ellentétben azonban a történet inkább kitaláció
volt, mint a szereplő megalkotásának hiteles története. Ugyanebben az évben Kane
értesítette Jack Liebowitz-et, a National kiadóját, hogy az első szerződésük
érvénytelen, mivel annak aláírásakor ő még kiskorú volt. Az állítást Liebowitz
Kane születési anyakönyvi kivonatának hiányában sem megerősíteni, sem megcáfolni
nem tudta. A pereskedés elkerülése érdekében a kiadó visszaadta Kane-nek a
szereplőhöz fűződő tulajdonjogainak egy részét, valamint százalékos részesedést
ígért a szomszédos jogok által termelt haszonból. Kane ezzel a kor más
képregényalkotóihoz képest kivételes helyzetbe került. Mielőtt 1966-ban
visszavonult a képregényiparból, még személyesen népszerűsítette a készülő
Batman-televíziós sorozatot. Kane az 1980-as évek végén, és az 1990-es évek
elején konzultánsként is részt vett a Tim Burton által rendezett két
Batman-filmben, bár egyes vélemények szerint az akkor már a hetvenes éveiben
járó képregényalkotó bevonása a produkcióba inkább csak látszatintézkedés volt a
filmstúdió részéről, mely elsősorban marketingcélokat szolgált.

Kane Batman megszületésétől kezdődően több alkalmazottjával dolgozott együtt a
történeteken. Elsőként Bill Finger íróval, akivel együtt alkotta meg magát
Batmant, majd Jerry Robinsonnal és Sheldon Moldoff-fal, akik Kane rajzolói
munkáját segítették. Kane évtizedekig fenntartotta magának a kiadóval kötött
szerződés kiváltságait, így például nem ismerte el hivatalosan sem munkatársai
hozzájárulását a történetekhez, sem pedig Finger közreműködését a szereplő
megalkotásában. A képregénytörténetek tényleges alkotóinak neve a National
füzeteiben csak 1960-as években kezdtek feltűnni, nagyrészt Julius Schwartz
szerkesztő hozzájárulása révén. A kiadónak mindazonáltal nem állt érdekében és
szándékában a megelőző évek Batman-alkotóinak megnevezése.

Az egyik első, hivatalosnak tekinthető utalás arra, hogy Kane-en kívül mások is
dolgoztak az aranykor Batman-történetein az 1964 májusában megjelent Detective
Comics 327. számának levélrovatában volt. Ebben Schwartz megemlíti Bill Fingert,
mint „az elmúlt két évtized legtöbb klasszikus Batman-történet íróját”. Rajongói
magazinok azonban már ezt megelőzően is közöltek cikkeket Batman
szellemalkotóiról. Kane ezekre a cikkekre reagálva 1965-ben nyílt levelet
küldött a Batmania nevű rajongói kiadvány szerkesztőjének, Biljo White-nak. A
levélben alaptalannak, „mítosznak” nevezte azokat a kijelentéseket, miszerint
Finger részt vett volna Batman megalkotásában.

Kane csak Finger 1974-ben bekövetkezett halála utáni nyilatkozatiban kezdte
elismerni az író munkájának jelentőségét. „Bill Finger már a kezdetektől
hozzájárult Batmanhez. Ő írta a történetek legtöbbjét, és meghatározó szerepet
játszott annak a stílusnak és műfajnak a kialakításában, melyet később más írók
folytattak. […] Én éjjeli szuperhősnek alkottam meg Batmant. Bill változtatta át
őt tudós nyomozóvá” – írja Kane 1989-ben megjelent Batman and Me című életrajzi
könyvében. Kane Fingert „megénekeletlen hősnek” nevezte, aki soha nem kapta meg
azt az elismerést, amit megérdemelt volna. Visszaemlékezése szerint Finger soha
nem kérte tőle, hogy az ő neve is szerepeljen a történetekben, ő pedig soha nem
ajánlotta fel ezt neki, amit bevallása szerint azóta megbánt.

Robinson Kane halála előtt, és 1998-ban bekövetkezett halála után adott
interjúiban is negatívan nyilatkozott Kane magatartásáról. „Nos, kedveltem
Bobot. Nagyon kellemes megjelenésű alak volt. De mondanom sem kell, hogy az
egója is hatalmas volt. Bill pedig éppen az ellenkezője. Nagyon csöndes, szerény
és bizonytalan. A Bobbal való munkája pedig még jobban elbizonytalanította.
Miközben rabszolgaként dolgozott Batmanen, Bob nem volt hajlandó megosztani vele
sem az elismerést, sem pedig a pénzt, amit keresett vele. […] Persze, hogy
tisztességtelennek gondoltuk. Az egyik dolog, amit soha nem tudnék megbocsátani
Bobnak, hogy nem törődött Bill-lel, és nem ismerte el a közreműködését Batman
megalkotásában” – nyilatkozta Robinson 2005-ben.

Finger emlékére 2005-ben, az Egyesült Államok legnagyobb képregényes
találkozójának, a Comic-Con International szervezői megalapították a Bill
Finger-díjat. Az elismerést évente két, a szakmában dolgozó olyan alkotóknak
ítélnek oda, akik kiemelkedően fontos munkásságuk ellenére mégsem részesültek az
őket megillető megbecsülésben.

Batman első, 1939-es megjelenése óta számos átalakuláson ment keresztül. Will
Brooker Batman Unmasked című könyvében úgy véli, hogy a szereplőnek, mint
kulturális szimbólumnak a fennmaradását éppen ezek a megújulások, a korhoz való
alkalmazkodás teszik lehetővé. Környezetének, kalandjainak és magának Batmannek
az ábrázolása folyamatosan változik, melynek során egy szereplő központú „műfaj”
jön létre körülötte. Batman a modern tömegmédia révén a populáris kultúra egyik
jellegzetes, kiemelkedő, és világszerte ismert, felismert figurájává vált.
„Egyszerre szimbólum és árucikk: a 21. század tökéletes kulturális lenyomata.” –
írja Batmanről David Finkelstein és Ross Macfarlane a The Guardianben közölt
cikkükben. A szereplő ezen kettősségét is jelképezheti, hogy a Detective Comics
27. számának egy jó állapotban lévő példányát, mely 1939-ben eredetileg az olcsó
szórakozás lehetőségét jelentette a gyerekek számára, 2010-ben 1 075 500
dollárért értékesítették egy árverésen. Mike Benton az amerikai képregény
történetének hét legnagyobb hatású szuperhőse között tartja számon Batmant, mint
az első „nem szuper szuperhőst”.

Jim Steranko véleménye szerint Batman megjelenése az 1930-as évek végén
hangsúlyosabbá tette a National Publications, a későbbi DC Comics kiadványait,
melyeknek a nem sokkal korábban feltűnt Superman erőt kölcsönzött. „Míg Superman
megjelenésére már vártak az olvasók, addig Batman maga teremtette meg a
közönségét” – írja Steranko. Batman csupán néhány dologban hasonlított
Supermanhez: mindkét szereplő fiatalon árván maradt és mindketten elrejtették
valódi személyazonosságukat. Míg azonban Superman „egy sokszínű, egyszemélyes
cirkuszi társulat volt”, addig Batman magányos és sötét törvényen kívüli, aki
„szánalom nélkül üldözte prédáját a szűk sikátorokon át”. Míg Superman arra
esküdött fel, hogy védje és óvja az elesetteket és a rászorulókat, addig Batmant
a bosszú hajtotta. Superman az emberiesség eszméit képviselte, míg Batman az
ember könyörtelen és hidegvérű természetét.

Batman ábrázolásában a lényeges változások már az 1940-ben megjelent Batman első
száma után elkezdődtek. Whitney Ellsworth szerkesztő megtiltotta, hogy Batman a
jövőben lőfegyvert használjon vagy gyilkoljon. Attól tartott, hogy a gyilkosság
„beszennyezheti” a szereplőt, a szülők pedig megtilthatják a gyermekeik számára
a fűzet olvasását, ami pedig negatívan hatna az értékesítésre. Bob Kane és Bill
Finger, a szereplő megalkotói ezért mind a történetek cselekményén, mind azok
képi világán változtatásokat hajtottak végre. A szereplő megjelenése egyre
távolabb került a kezdeti vámpírszerű, ördögi külsőtől. A lőfegyver
használatának tilalma nagyjából egybeesett a szereplő ifjú segítőtársának,
Robinnak a megjelenésével. Robin által az addig magányos bosszúállóként ábrázolt
Batman egyfajta gondoskodó apafigurává vált, valamint a rendőri erők
tiszteletbeli tagjaként, mintegy a társadalom elismert tagja lett az amerikai
képregény aranykorában.

Az 1950-es évek második felétől kezdődően, az ezüstkorban Batman inkább
színpompás és bolondos, mintsem sötét kalandok szereplőjeként tűnt fel. Julius
Schwartz szerkesztő már 1964-ben megpróbálta a szereplőt visszaterelni eredeti,
borongós detektívtörténeteihez, de ez a kezdetben nagy sikerű, camp stílusú
televíziós sorozatában hatása miatt még néhány évvel elhúzódott. Mindemellett a
különböző füzetekben, a szerkesztők összhangjának és egységes elképzelésük
hiánya miatt, Batman is más-más formában tűnt fel. A „sötét” Batman a The Brave
and the Bold című antológiában tért vissza, Neal Adams rajzoló közreműködése
révén. Batman egységes ábrázolásában mérföldkőnek számított Dennis O’Neil
1986-ban megkezdett, és 2000-ig folytatott szerkesztői munkássága és az általa
összeállított „denevér-biblia”, mely az írók számára tartalmazott általános és
alapvető szabályokat a szereplővel kapcsolatban.

Az 1970-es, 1980-as és 1990-es évek meghatározó Batman-alkotói, köztük Steve
Englehart, Marshall Rogers, Frank Miller és Alan Moore mind a sötét irányvonalat
követték. Bár Batman rendszeresen megjelenő füzeteiben a szereplő ábrázolása
egységessé vált, az 1980-as évek végétől az egyre szaporodó különkiadások
alkotói közül sokan kísérleteztek egyedi ábrázolásmódokkal. Így például Brian
Augustyn és Mike Mignola Gotham by Gaslight című történetében Batman a 19.
század végén Hasfelmetsző Jack után nyomozott. Doug Moench és Kelley Jones 1991
és 1999 között megjelent Batman & Dracula trilógiájában az álarcos hős
Drakulával szállt szembe, melynek során maga is vámpírrá változott. Az 1996
során kiadott Batman: Black and White című négyrészes antológiában megjelenő
történetek stílusukban és képi világukban egyaránt változatosak voltak. A
sorozat író között volt például Bruce Timm, Joe Kubert, Howard Chaykin, Archie
Goodwin, Walter Simonson, Neil Gaiman és sokan mások.

Nick Mamatas Batmant, mint üres „emblémát” értelmezi, melyet bármilyen
tartalommal meg lehet tölteni. Véleménye szerint ebből a szempontból minden idők
legsikeresebb Batman-ábrázolása az 1960-as évek televíziós sorozatában látható,
melynek sugárzását a hozzá kapcsolt reklámtermékek tömeges megjelenése követett.
A camp stílus, a pop-art, és Adam West alakítása olyan mértékben vált a szereplő
részévé, melyen Frank Miller későbbi, sötét és fenyegető Batmanje sem tudott
felülkerekedni. „A pop-art-Batman képes befogadni a noirt. […] A noir-Batman,
Miller Batmanje, azonban nem képes befogadni a pop-artot, legalábbis anélkül
nem, hogy ne ásná alá saját komolyságát, vagyis »felnőtt tartalmát«” – írja
Mamatas. Mint terméknek, müzlis dobozon vagy éppen fiúcska alsóneműn megjelenő
emblémának, Batmannek semmi köze ahhoz a sötét és kíméletlen igazságtevőhöz,
akinek előszeretettel ábrázolják, és amely formában eladhatatlan is lenne. „A
képregények Batmanje, ahogyan ma ábrázolják, egy »közönséges« emberi lény, aki
képes belépni egy szuperképességekkel rendelkező lényekkel teli szobába, magára
vonni a figyelmet és megborzongatni őket – annak ellenére, hogy neki nincsenek
emberfeletti képességei – pusztán a jelenlétével és személyiségének erejével” –
írja a szereplőről Lou Anders.

Az évtizedek folyamán Batman egyes alapvető tulajdonságai a megújulást kereső
törekvések, az eladott példányszám növelését célzó, valamint propagandát
szolgáló – például a második világháború évei alatt hazafias helytállást
szorgalmazó – borítók és hirdetések mellett is megmaradtak. „Felülkerekedhettek
rajta, megsebesíthették, és éppen ezek miatt azonosulhatott vele az olvasó.
Ember volt. Jóindulatú, intelligens és Bruce Wayne-ként kedélyes is. A céljai
egyszerűek voltak, a bűn elleni stratégiája egyszerre szellemi és fizikai” –
nyilatkozta Dick Sprang. Batman ábrázolásmódja már nagyjából 1941 végére
megszilárdult. A megőrzött kulcsfontosságú elemek egyedivé és
megkülönböztethetővé tették a populáris kultúra más kitalált szereplőitől.
Titkos személyazonossága, eredettörténete, testi és szellemi adottságai,
tevékenységének színhelye és történeteinek mellékszereplői alkották meg
körülötte azt a „mítoszt”, mely végül vele kapcsolatban a köztudat részévé vált.

Batman nem társadalmi változásért harcolt. Ugyan az erkölcs, saját erkölcse
szigorú szabályain belül küzd, de nem a törvény betűje szerint. „A becsületesség
igazságot feltételez, ami azonban nem feltétlenül jelent törvényességet” – írja
Brooker Batman azon tulajdonságairól, melyek már első szereplése alkalmával, még
eredettörténetének megjelenése előtt meghatározó elemeivé váltak. Batman
kimagasló testi adottságokkal rendelkezik, de Supermantől eltérően ereje és
ügyessége nem emberfeletti. A bűn elleni harcban nyomozói képességeit, deduktív
gondolkodását és találékonyságát használja fel, ami szintén élesen elhatárolta
őt a képregény aranykorának jellegzetes szuperhőseitől.

Lou Anders véleménye szerint Batman számos ábrázolásai közül nem lehet
meghatározni, hogy melyik az, amely hűen, „megfelelő módon” adja vissza a
szereplő lényegét. A szubjektív megítélés helyett azonban meg lehet határozni
azokat a műveket, melyek jelentős és tartós hatással voltak a szereplőre.
Ezeknek a történeteknek a vizsgálatával lehet megközelítően meghatározni az
„ideális” Batman ábrázolását. Anders megítélése szerint ezek közé a művek közé
tartozik O’Neil és Neal Adams, valamint Steve Englehart és Marshall Rogers közös
történetei, Frank Miller The Dark Knight és Az első év, Alan Moore A gyilkos
tréfa, Jeff Loeb és Tim Sale The Long Halloween és Dark Victory című története,
valamint Bruce Timm és Eric Radomski 1992-es animációs sorozata, és annak
folytatásai. Az Anders által megnevezett művekben Batman hatalmas akaraterővel
és önfegyelemmel rendelkezik, tudatában van erejének és képességeinek.
Bizonyítani akar, egyszerre saját magának és az egész világegyetemnek, hogy kész
szembeszállni a halállal és a félelemmel, bármilyen formát is öltsenek ezek.
Mivel Batman saját felsőbbrendűségét akarja bizonyítani a halállal szemben, így
ő maga nem gyilkol, még önvédelemből sem. Bár becsüli az életet, nem riad vissza
attól, hogy fájdalmat és szenvedést okozzon azoknak, akik véleménye szerint arra
rászolgáltak. Az írói és szerkesztői próbálkozások, mint például az
Igazságligában és a Kívülállókban való csapattagsága, vagy a „Batman családdal”
tagjaival, elsősorban ifjú segítőtársával, Robinnal való kalandjai ellenére
Batman valójában magányos szereplő.

Ellentétben a szereplő kortársával, Supermannel, Batman titkos
személyazonossága, Bruce Wayne kezdetben nem volt meghatározóan lényeges eleme a
szereplőnek, mint szuperhősnek. Bruce Wayne Batmanné válásának első
eredettörténete a Detective Comics 33. számában, fél évvel első megjelenése után
jelent meg. Az ezt követő évtizedek során ezt az eredeti történetet számos író
alakította, formálta, egészítette ki, helyezte más megvilágításba vagy éppen
írta át teljesen. Az eredeti történet lényegi elemei, elsősorban a veszteség és
a személyes bosszú azonban szinte mindegyik változatban megmaradtak. Bob Kane és
Bill Finger eredeti története szerint az ifjú Bruce Wayne tehetős szülei
rablógyilkosság áldozatává válnak. A gyilkos eltűnik az éjszakában, az árván
maradt ifjú Wayne haragjából, dühéből, és halott szüleinek tett esküjéből, hogy
megtisztítja a várost a bűntől, évek múltán, testi és szellemi felkészülését
követően megszületik a törvényen kívüli magányos igazságtevő, Batman. Az
eredettörténet a szereplő négy alapvető tulajdonságát, illetve jellemzőjét
határozzta meg: tehetős, a felsőbb körökből való származását, kiemelkedő
deduktív és testi képességit, megszállottságát, illetve annak forrását. Batman
hátterének kidolgozásakor Kane és Finger abból a kérdésből indult ki, hogy mi
történhetett a szereplővel, amiért az úgy döntött, hogy denevérruhát öltve fog
harcolni a bűnözők ellen? Az alkotópáros végül arra a megállapításra jutott,
hogy egy gyermek számára nem lehet annál borzasztóbb élmény, mint hogy lássa,
hogy meggyilkolják a szüleit.

Wayne a „self-made man” archetípusa, aki önerejéből, saját választása alapján
vált azzá, ami. Nem születése és származása vezette erre az útra, mint Superman,
vagy egy tudományos kísérlet balesete, mint Pókember esetében. Christopher
Knowles Wayne-t a szuperhősök „gólem” archetípusához sorolja, akik bosszúból
cselekszenek. Batmanné válása egy tragikus eseményhez, szülei meggyilkolásához
köthető. Ekkor azonban Wayne még gyermek volt, aki nem rendelkezett azokkal az
adottságokkal, hogy beteljesítse halott szüleinek tett esküjét. Küldetése,
melyet a sors rendelt számára, megelőzte képességei megszerzését. Ez szintén
megkülönbözteti más, őt követő képregényhősök tragikus eredettörténetétől, így
például Pókemberétől is. Peter Parkert ugyan szintén egy szeretett
családtagjának, Ben bácsikájának halála ösztönözte arra, hogy álarcos
igazságtevővé váljon, de ő már ekkor is rendelkezett azokkal az adottságokkal,
melyek ezt lehetővé tették számára. Az eskü, melyet szüleinek tett, a szereplő
történeteiben időről időre visszatér és markánsan jelen van. Ez a motívum
gyakori eleme Jeph Loeb írásainak, így például The Long Halloween, Dark Victory
című történeteiben, valamint a Superman/Batman sorozatában. Az eskü értelmezése
azonban már többféle, így például bosszúvágy, a feloldozás keresése, filantróp
szülei emlékének és örökségének életben tartása, azok halála után egy új
egyensúlyi pont megtalálása, vagy éppen mindezek keveréke. Dick Giordano, aki
szerkesztőként és alkotóként is közreműködött a szereplő történetein,
megfogalmazása szerint Batman, vagyis Wayne, mindent amit tesz, önmagáért, a
saját szükségleteinek kielégítéséért teszi. Az, hogy tettei a társadalomra is
pozitív hatással vannak, csak véletlen. Mike Alsford véleménye szerint időtálló
népszerűsége legnagyobb részben annak köszönhető, hogy motivációja nagyon is
emberi. Hőstettei forrása nem valami elvont eszmény, hanem szenvedély és
fájdalom. Ezt a fájdalmat, szülei elvesztését a szereplő folyamatosan magában
hordozza, mellyel az olvasók könnyen azonosulhatnak. „Hősiessége részben
empátiájából származik és önfeláldozásban ölt testet” – írja Alsford.

Frank Miller The Dark Knight című képregényében gyakran utal Batmanre, mint „a
bosszú istenére”, egy spirituális erőre, mely bizonyos értelemben megszállta
Wayne-t. Mark Waid Kingdom Come című művében, mely Miller alkotásához hasonlóan
szintén a szereplő egy lehetséges jövőjében játszódik, ez az erő, „a denevér”
már teljesen felemésztette Wayne-t.

Bruce Wayne a külvilág felé mutatott nemtörődöm magatartása és Batman rejtély
övezte személyisége már a szereplő első történetében élesen elkülönült. Az első
Robin, vagyis az árván maradt Dick Grayson 1940 áprilisi megjelenése után Wayne
jelleme az „apafigura” vonásaival is gazdagodott. Ellentétben más szuperhősök és
ifjú segítőtársaik kapcsolatával, mely csupán „munkakapcsolatként” jelent meg a
füzetek oldalain, Wayne és Grayson magánélete meghitt, családias légkörben is
összekapcsolódott, és ebbe az olvasók is bepillantást nyerhettek. Giordano
1981-ben, mint szerkesztő, azt tűzte ki céljául, hogy jobban eltávolítsa
egymástól Batman és Bruce Wayne személyiségét, egyúttal minél jobban kidolgozza
azokat. Véleménye szerint az 1970-es években, a „felnőttebb történetek”
térhódítása idején az írók megunták, hogy Wayne-t „piperkőcként” ábrázolják, és
Batman mellett őt magát is egyfajta szuperhőssé tették. Giordano megítélése
szerint azonban a fiatalabb olvasók Bruce Wayne-nel, mint apafigurával, ifjú
társának, Dick Graysonnak a gyámjával tudnak igazán azonosulni.

Batman személyiségének magja nem titkos személyazonosságában, a milliomos Bruce
Wayne-ben gyökerezik. Más szuperhősökkel ellentétben, az alkotók legelterjedtebb
értelmezése szerint, az ő valódi személyisége Batman, Bruce Wayne csak álca. Ez
a vele született ál személyazonosság pedig, ha az alkalom úgy kívánja
nélkülözhető és feláldozható, ahogyan az a 2002-ben megjelent Fugitive című
történetben meg is történt. Több író véleménye szerint, bár Wayne Batman eredeti
személyazonossága, Wayne nem elengedhetetlenül fontos eleme a szereplőnek.
Batman szerepét a képregények oldalain többször, hosszabb-rövidebb időre
átvették más szereplők is, így például 1993 és 1994 között Jean-Paul Valley,
1994 és 1995 között, valamint 2009-től Dick Grayson. Bruce Timm 1999-es Batman
of the Future (Batman Beyond) című animációs sorozatában Terry McGinnis vette át
Batman személyazonosságát az idős Wayne-től.

A képregényekben Bruce Wayne-t, illetve annak aranykori változatát, első
alkalommal Paul Levitz író „gyilkolta meg” 1979-ben, az Adventure Comics
oldalain megjelenő három részes Only Legends Live Forever című történetben. A
kiadó füzeteiben ekkor már többnyire a képregény ezüstkorában felújított
szereplő kalandjai voltak olvashatóak, amiket az írók és szerkesztők szerettek
volna elkülöníteni a régiektől. Bob Haney 1970-es évek folyamán megjelenő
„szuperfiak”-történeteiben Batman és Superman fiatal felnőtt fiai próbáltak meg
kilépni apáik árnyékából. A Batman-személyazonosság öröklődésének kérdése
feltűnt John Byrne 1996-os Batman and Captain America című
Elseworlds-történetében, és központi témája volt az azt követő Superman and
Batman: Generations című minisorozatainak. Byrne ezekben a cselekmény
szempontjából nagyobb időintervallumot átölelő képregényeiben valós időben
öregítette a szereplőket, köztük Bruce Wayne-t is.

Will Brooker véleménye szerint ezek a példák, valamint a szereplő számos
megjelenési és értelmezési formája is azt bizonyíthatják, hogy Batman egyfajta
„műfajjá” is alakulhat, melynek központja maga a szereplő. „Nem szükséges Bruce
Wayne-nek lennie; csupán az öltözékre és a segédeszközeire, az adottságaira, de
mindenekelőtt erkölcseire és emberiességére van szüksége” – írja Brooker.

Jean-Paul Valleyt, egy középkori vallási rend Azrael nevű orgyilkosát Dennis
O’Neil író-szerkesztő, valamint Joe Quesada rajzoló alkották meg. A szereplő
eredetileg Peter Milligan egyik Detective Comics-történetében tűnt volna fel, az
író azonban rövid időn belül elhagyta a füzetet. Az egyszeri szereplésre szánt
Valley végül 1991-ben, a Batman: Sword of Azrael című minisorozatban jelent meg
először, majd nem sokkal ezután a Knightfall eseménysorozatának egyik központi
szereplője lett. A történetben a súlyosan sérült Bruce Wayne Valleyt kéri fel,
hogy átmenetileg vegye át tőle Batman személyazonosságát. A cselekmény folyamán
Valley elmeállapota egyre labilisabbá, viselkedése egyre erőszakosabbá és
könyörtelenebbé válik, míg végül Wayne harcban veszi vissza tőle a Batman-nevet.

Dennis O’Neil nyilatkozata szerint Valleyt elsősorban az előre eltervezett
történet számára, annak negatív szereplőjeként alakították ki, így nem igazán
volt szempont, hogy az olvasók megkedveljék, vagy elfogadják őt az új
Batmanként. „Valójában jobban zavart volna, ha az olvasók kedvelik Azraelt. Az
azt jelentette volna, hogy előnyben részesítenének egy gonosz Batmant, amivel
nekem viszont gondjaim lettek volna” – nyilatkozta O’Neil.

Dick Grayson, Batman első fiatal segítőtársa, az első Robin egy évvel Batman
megjelenése után tűnt fel a képregények oldalain, így történeti háttere is hozzá
hasonlóan hosszú múltra tekint vissza. A szereplőt Bob Kane, Bill Finger és
Jerry Robinson alkotta meg. Eredettörténetében Grayson cirkuszi akrobata szülei,
Bruce Wayne szüleihez hasonlóan, gyilkosság áldozataivá válnak. Az árván maradt
fiút Wayne veszi gyámsága alá, valamint avatja be titkába. Batman
segítőtársaként való szereplései mellett Grayson önálló kalandjai már 1947-től
kezdtek megjelenni. Az 1960-as évektől kezdődően a Tini titánok nevű
szuperhőscsapat tagja és vezetője lett, majd 1984-től, az új Robin, Jason Todd
megjelenése után Éjszárny néven szerepelt tovább. Kalandjai 1996 és 2009 között
saját sorozatában jelentek meg, melyben Gotham Citytől távol, saját városának,
Blüdhavennek sötét igazságosztójává vált. Az eredetileg segítőtársként megjelenő
Grayson az évtizedek folyamán egyre függetlenebbé vált mentorától. Ennek során a
Wayne-től elsajátított nyomozói és harcművészeti tudás, és átvett
személyiségjegyek, a bátorság, a találékonyság és becsületessék segítették.

Dick Grayson a Batman-személyazonosságot először az 1990-es évek elején,
Jean-Paul Valleyt követően, a Knightfall című eseménysorozat során öltötte
magára egy rövid időre. Második alkalommal Wayne látszólagos halálát követően, a
2009-ben megjelent Battle for the Cowl című történet végén, miután megküzdött
érte a Valleyhez hasonlóan erőszakos Batmanként fellépő Jason Todd-dal. Grayson
Batmanként való történeteit ezt követően Grant Morrison, majd Peter Tomasi a
Batman and Robin, és Judd Winick a Batman oldalain alakította. Morrison az új
Batman, Dick Grayson, és az új Robin, Damian Wayne közötti csapatdinamikát
megfordította a korábbi évtizedek hagyományos módon ábrázolt történeteihez
képest. Batman spontánabb és könnyedebb, míg Robin haragosabb és céltudatosabb
szereplőként jelenik meg, így személyiségük alapvetően különböző és szembenálló.
Míg Wayne Batmanként való mentori szerepe fontos része volt ifjú segítőtársaival
való kapcsolatában, addig Grayson és Damian Wayne esetében ez a háttérbe szorul.

Tomasi, aki korábban a Nightwing írójaként is közreműködött, és Winick
megítélése szerint Grayson merőben különbözik Bruce Wayne-től. A két szereplő
világnézetét azonban a Batman-személyazonosság némiképp közelíti egymás felé.
Grayson valójában Éjszárny, Batmannek lenni számára egy szerep, amivel legbelül
nem igazán tud azonosulni. Míg Wayne számára Batman a valódi személyazonosság,
addig Grayson esetében ez nem igaz. „Dick Grayson rendelkezik egy, a külső
szemlélő felé mutatott és egy személyes magánélettel, mint egy egészen más
személy. Batman csak egy féktelen, megszállott, sérült és sötét alak, a bosszú
eszköze, amit Bruce hozott létre. Dick nem ilyen” – nyilatkozta Winick.
Magyarázata szerint Wayne szülei halála után hű komornyikján, Alfreden kívül nem
támaszkodhatott igazán senkire. Nem volt aki átsegítette volna a veszteségen, és
megmutatta volna neki, hogy hogyan dolgozhatná fel azt. Grayson szüleinek
halálakor Wayne éppen ezt a támaszt nyújtotta a fiatal fiúnak, akiből így nem
egy újabb Batman vált, hanem merőben más személyiség. Cirkuszi akrobata
múltjából is adódóan született előadó, aki akárcsak korábban Éjszárnyként,
Batmanként sem tudja leplezni, hogy élvezi azt, amit csinál.

Terry McGinnis Alan Burnett, Paul Dini és Bruce Timm 1999-es Batman of the
Future című animációs sorozatának Batmanje. A jövőben játszódó televíziós
sorozat történetében Bruce Wayne magányos öregember, aki felkarolja a kamasz
Terry McGinnist. Akárcsak Wayne szülei, McGinnis apja is gyilkosság áldozatává
vált. A mindössze három évadot megért, de kritikailag elismert televíziós
sorozat képregény adaptációján és folytatásán kívül McGinnis 2010-ben megjelent
először a DC Comics mainstream kitalált világának részeként, a Batman 700.
számában.

Wayne-nel ellentétben, és Dick Graysonhoz hasonlóan McGinnisnek is van saját,
Batmanen kívüli élete, de Wayne-hez hasonlóan a bosszú ösztönözte rá, hogy
először magára öltse a Batman-személyazonosságot. Adam Beechen író megítélése
szerint a Wayne és McGinnis közötti alapvető különbség, hogy Wayne nagyon
fiatalon veszítette el szüleit, mely meghatározóan, „örökre” Batmanné tette.
McGinnis ezzel szemben jóval később, kamaszként szembesült apja halálával. Bár
elkötelezettségük hasonló, McGinnisre nem jellemző az a szélsőséges
megszállottság, ami Wayne-ben soha nem hagyott alább.

Bruce Wayne, Batman személyiségét tükrözi a történeteiben feltűnő más
szereplőkkel való kapcsolata, legyenek azok barátok vagy gonosztevők. Wayne
Batmanné válásának éveken át tartó hosszú folyamata gyermekként, szülei
elvesztésével vette kezdetét. Ennek során az egyetlen cél, mely szeme előtt
lebegett, hogy felkészüljön arra, hogy beválthassa nekik tett ígéretét, és
megtisztítsa Gotham városát a bűnözőktől. Ennek az eskünek azonban az ára
magánéletének, magánéleti kapcsolatainak feláldozása volt, illetve bűnüldözői,
Batmankénti kapcsolatai váltak a valódi magánéletévé. Mindezek ellenére Batmant
a környezetében lévő számos szereplő választotta mentorául. Ennek oka, hogy
Batman képességei nem ember- vagy természetfelettiek. A testi, lelki és szellemi
tökéletességre való törekvés során önerejéből, elhivatottságából, és az ő
esetében szélsőséges megszállottságából vált azzá, aki. Pártfogoltjainak, akik
egyfajta apafiguraként is tekintenek rá, nem csak harci tudását, hanem erkölcsi
értékeit és hozzáállását is megpróbálja átadni. Ez azonban nem azt jelenti, hogy
maga Batman erkölcsei valóban minden tekintetben helyesek, vagy követendőek
lennének.

Batman történeteinek első mellékszereplője, a „Batman család” első tagja James
Gordon rendőrfelügyelő volt, aki Batmannel egy időben, a Detective Comics 27.
számában tűnt fel. Alfred Pennyworth, a Wayne család hűséges komornyikjának első
szereplése a Batman 16. számában, 1943-ban volt. A Batmanhez legközelebb álló
szereplő azonban első társa, az 1940-ben feltűnő Dick Grayson, az első Robin
lett, aki egyfajta doktor Watsonként lépet színre Batman Sherlock Holmes-szerű
figurája mellett. Graysont, aki később Éjszárny néven önálló szuperhőssé vált,
majd később többször is átvette Wayne-től a Batman személyazonosságot, Robinként
Jason Todd, Tim Drake, Stephanie Brown és Damian Wayne követték. Todd 1983-ban
vette át Robint szerepét, de lázadó és önfejű személyisége elidegenítette
mentorától és az olvasóktól is. A szereplő az 1988 és 1989 között megjelenő
Halál a családban című történet folyamán életét vesztette, majd később, a
2000-es évek folyamán, mint Batman ellenfele tért vissza. Todd halálának
Batmanre való hatását az 1990-es évek folyamán számos író igyekezett bemutatni,
mely újabb, mély emberi vonással gazdagította a szereplő személyiségét. Drake
1989-ben vette fel Robin személyazonosságát, akinek adottságai és természete
Chuck Dixon író megítélése szerint valahol Grayson, a tökéletes, és Todd, a
tökéletlen Robin között helyezkedett el. „Hogy Batman működjön, szükség van
Robinra és Alfredre. Máskülönben csak egy magányos pszichopata. Szüksége van az
emberi lények társaságára…” – nyilatkozta Dixon Dennis O’Neil szerkesztői
elképzeléseiről. Bár Wayne erősen kötődik Gordonhoz, Alfredhez és
pártfogoltjaihoz, igyekszik, hogy ez a kötődés ne állhassa útját küldetésének.

A Batman család az 1950-es években született tagjai Kathy Kane, vagyis Batwoman,
valamint Betty Kane, Bat-Girl voltak. Bár az 1960-as években Julius Schwartz
szerkesztő mindkét visszatérő szereplőt kivonta a Batman-füzetekből, hatásuk
maradandónak bizonyult. Az 1967-ben színre lépő Barbara Gordon, Batgirl, azonban
már nem sokban hasonlított névrokonára. A kislány Betty Kane-nel ellentétben
Barbara Gordon fiatal felnőtt volt. A szereplőt az évek folyamán, részben A
gyilkos tréfa című történetet követően és hatására, Orákulum néven folytatta
bűnüldözői pályafutását, számos további Batgirl követte, köztük Cassandra Cain
és Stephanie Brown. Batwoman újabb változata, Kate Kane jóval később, 2006-ban
jelent meg először a képregények oldalain. Vadásznő két változata is visszatérő
szereplője a Batman-történeteknek. A bronzkorban Helena Wayne, Bruce Wayne és
Selina Kyle, Macskanő lánya viselte a nevet, majd 1989-től egy teljesen új
szereplő, Helena Bertinelli.

Batman általános ábrázolásában a távolságtartás szintén megfigyelhető más
szuperhősökkel és csapattársaival az Igazságligában és a Kívülállókban való
viszonyában. Supermannel való kapcsolatának ábrázolása az évtizedek folyamán
élesen megváltozott. Míg Superman a képregény arany-, ezüst- és bronzkorában
Batman legbizalmasabb barátjaként jelent meg, addig a modern korban, John Byrne
The Man of Steel című minisorozatával kezdődően kapcsoltuk, világnézetükből
adódóan egyre ridegebbé és kimértebbé vált, a kettejük közötti ellentét egyre
jobban kirajzolódott. Mindezek ellenére Superman a modern történetekben is
Batmanhez az egyik legközelebb álló szereplőként jelenik meg, gyakorlatilag az
egyetlen szuperhősként, akire Batman, képességei és karaktere tekintetében,
egyenrangúként tekint.

A történetekben Bruce Wayne legtöbbször nemtörődöm playboyként szerepel, de
emellett Batmanként is számos nővel volt romantikus természetű kapcsolata. Ezek
közül azonban egyik sem bizonyult tartósnak, és csak néhányuk időről időre
visszatérő eleme a történeteknek. Az aranykorban a Wayne magas köreihez tartozó
Julie Madison és Linda Page, majd a fotóriporter Vicki Vale került közel
érzelmileg a szereplőhöz. Bob Kane és Bill Finger Batman ellenpárjaként,
„barátságos bűnözőként” alkották meg Selina Kyle-t, Macskanőt, hogy az szexepilt
kölcsönözzön a történeteknek. Macskanőnek ez az eredeti változata a bronzkorban
mint Batmannel közös gyermekük, Helena Wayne, Vadásznő anyja jelent meg. A
szereplő modern változata, hasonlóan elődjéhez, folytatta Batmannel a szerelmi
és rabló-pandúr, macska-egér játékot. A ezüstkorban Kathy Kane, Batwoman,
eredetileg Batman történeteinek homoszexuális olvasatainak cáfolataként kapott
helyet a képregényben. A bronzkorban tűnt fel Talia al-Gúl, Rasz al-Gúl, egy
nemzetközi terrorszervezet fejének lánya. A képregény modern korában szereplője
volt Natalia Knight, Nocturna, aki szintén közel került Bruce Wayne-hez
ugyanúgy, mint Batmanhez az éjszakai bűnüldözőhöz egyaránt. Az írók kedvelt
témája és a történetekben Batman két leggyakrabban visszatérő kedvese Selina
Kyle és Talia al-Gúl. Utóbbival a modern korban közös gyermeke is született,
Damian Wayne.

Batmannek, mint törvényen kívüli igazságosztónak Gotham City rendőreinek
mindennapi életére gyakorolt hatása volt a központi témája Greg Rucka és Ed
Brubaker Gotham Central című képregényének. A 2003 és 2006 között megjelenő
sorozatban maga Batman csak ritkán tűnt fel, de jelenléte közvetetten
folyamatosan éreztette hatását. „Ha Mr. Fagy megöl valakit, az rengeteg túlórát
fog jelenteni [a rendőrök számára] és végül azt, hogy a fényszórókat a háztetők
felé kell irányítani. Azt fogja jelenteni, hogy ezek az emberek, akik különleges
kiképzést kaptak, és akik felesküdtek a törvényes rend fenntartására és a
polgárok védelmére, valószínűleg nem fogják tudni elvégezni a munkájukat, és
engedniük kell, hogy azt egy ostoba kosztümbe bújt önkényes igazságtevő tegye
meg helyettük” – nyilatkozta Michael Lark, a füzet rajzolója.

Batman megjelenésekor, az 1930-as évek végén csak Chester Gould Dick Tracy című
képsorában bukkantak fel hasonlóan bizarr és groteszk gonosztevők, melyek
nyilvánvaló hatással is voltak Bob Kane és Bill Finger szereplőjének ellenfelei
kialakításában. A gonosztevők külső megjelenésükben személyiségüket, és
bűntényeik elkövetési módszerét is tükrözik. Batman első két maradandónak
bizonyult ellenfele az őrült sorozatgyilkos Joker és szexepiles „barátságos
bűnöző”, Macskanő volt. Az évtizedek során számos alkotótól számos szereplő
követte őket, közülők a legidőtállóbbak Pingvin, Rébusz, Madárijesztő, Kétarcú,
Gyilkos Krok, Méregcsók, Agyagpofa, Őrült Kalapos, Mr. Fagy, és Raz al-Ghul
voltak.

Batman ellenfeleivel való kapcsolata hasonlóan összetett, és bizonyos
tekintetben hasonló is, mint szövetségeseivel, akiket gyakran nem is enged
magához olyan közel, mint halálos ellenségeit. Bár Batman üldözi a bűnözőket,
sokukat közülük, ahogyan pártfogoltjait is, éppen tetteivel hívott életre és
bátorított. Ezt a folyamatot mutatja be például Frank Miller The Dark Knight,
Doug Moench Préda (Prey) és Jeph Loeb The Long Halloween című története. Ahogyan
Sam Hamm egyik történetében elhangzik, Batman „villámhárítóként szolgál az
elmebetegek egy bizonyos fajtája számára”, akiknek abszurd cselszövéseiknek
egyetlen célja, a bosszú, a vagyon vagy hatalom megszerzésének látszata mögött
mindig ugyanaz: hogy újra és újra szembeszállhassanak vele.

Batman öltözékét Bob Kane és Bill Finger együtt alakították ki Kane eredeti
vázlatai alapján. A denevérek kinézetét utánzó, vámpírokat idéző fekete-szürke
öltözék, a köpeny, és a hegyes fülekkel kiegészített csuklya alapvető vonásait
tekintve – melyek célja, hogy „félelmet és tiszteletet” ébresszen a bűnözők
szívében – Batman első 1939-es szereplése óta az évtizedek során alig változott.
A szereplő eredettörténete szerint Bruce Wayne-t egy éjjeli órán szobájába
berepülő denevér fenyegető kinézete ihlette bűnüldözői személyazonosságának
megválasztására. Batman megjelenésének színösszeállítása ellentétes a
képregényhősök hagyományosan világos színeivel, a pirossal, a kékkel és a
sárgával, helyettük a negatív szereplők, illetve antihősök jellegzetes színeit
ölti magára. Bár a képregényfüzetekben az öltözék eredetileg fekete színű elemei
gyakran mélykéken jelennek meg, ez valójában a médium hagyományainak megfelelően
a fényhatás érzékeltetését szolgálja. Batman öltözékének legszembetűnőbb
módosítása 1964-ben, a Julius Schwartz szerkesztő által kijelölt új irányvonal
keretében történet. A Batman mellkasán található denevérjelkép ekkor sárga,
ovális hátteret kapott. Az olvasókat többnyire megosztotta a rejtőzködő, az
éjszaka árnyaiban megbúvó szereplő feltűnő sárga jelvénye. Frank Miller 1986-ban
megjelent, kritikailag elismert The Dark Knight című képregényében erre egyszerű
magyarázattal szolgált Batman egyik belső monológjában: „Mit gondolsz, miért
hordok céltáblát a mellkasomon? – A fejemet nem tudom páncélozni.” A sárga
embléma egészen 2000-ig, a No Man’s Land című eseménysorozatig Batman
öltözékének szabványos eleme maradt. Dennis O’Neil szerkesztő igen nagy
szabadságot biztosított a képregények rajzolói számára, és nem ragaszkodott a
minden részletében azonos ábrázolásmódhoz. „Mindenki szereti Batmant rajzolni,
és mindenki szeretné belevinni a maga stílusát” – nyilatkozta O’Neil.

Batman a bűnüldözésben számos segédeszközt használ fel. Fegyverkészletének első,
maradandóvá és jellegzetessé vált darabja különleges öve, mely számos eszközt
tartalmaz. Az öv nem sokkal Batman első szereplése után, 1939-ben tűnt fel
Gardner Fox The Batman Meets Doctor Death történetében. A gázpasztillákat néhány
számmal később Batman jellegzetes fegyvere, a denevér formájú bumeráng, a
„batarang” egészítette ki. A szereplő első jellegzetes közlekedési eszköze egy
autogiró volt, melyet nemsokára további földi, vízi és légi járművek követtek.
Ezek közül az évtizedek során a legjellegzetesebbé és legtöbb formában
visszatérővé a Batmobile vált. Batman autója, melyet már első szereplése
alkalmával is vezetett, kezdetben egy hétköznapi sedan volt, mely 1941-től
denevért idéző elemekkel kezdett bővülni.

Will Brooker megítélése szerint Batman tevékenységének színhelye egyike azon
elemeknek, melyek meghatározzák a szereplőt, és mely vele, „mítoszával”
kapcsolatban bevonult a köztudatba. Gotham Cityt legtöbb esetben csak kisebb
vonásai különböztetik meg a legtöbb amerikai nagyváros képétől, legmarkánsabban
Batman jelenléte, és az éjszakai égen gyakran feltűnő, denevér formájú jelzőfény
csóvája, mellyel a rendőrség az álarcos igazságosztót hívja segítségül. A
szereplő városának elnevezése 1941-ből, Bill Fingertől származik. A kitalált
várost legtöbben New York Cityvel azonosítják, melynek a Gotham valójában egyik
beceneve is. „Manhattan, a 14. utca alatt, hajnal háromkor, november 28-án, egy
hideg évben” – jellemzi a várost Dennis O’Neil, aki Gothamet New York
tükörképének, annak sötét oldalának tekinti. Ez a leírás a valódi New Yorkra
vetítve magában foglalja Greenwich Village, SoHo, Bowery, Little Italy és
Chinatown környékét, valamint a Brooklyn és Manhattan hidat. A város
ábrázolásában a hangulat megteremtése volt az elsődleges szempont. Mark Cotta
Vaz a „a holdsütötte éjszakák városának” írja le Gothamet. Jimmy Stamp
megfogalmazásában „Gotham City nem csak képzeletbeli építészei álmának
megvalósulása, hanem mindnyájunk városi paranoiájának megtestesülése”. Gotham
látképe a Batman-történetek megjelenése során, alkotótól és kortól függően
változott. Építészete központi eleme volt Alan Grant 1992-ben megjelent A
pusztító (The Destroyer) című történetének, melyben egy megszállott volt
építészhallgató Gotham elhagyott modern épületeit robbantja fel, hogy ismét
felszínre emelje a régi város neogótikus épületeit. Gotham City képregénybeli új
épületeinek és utcáink kialakítása Anton Furst Tim Burton 1989-ben bemutatott
Batman című filmjének Oscar-díjjal jutalmazott látványtervei alapján történt. Az
1998 folyamán megjelenő Cataclysm című történet után, melyben egy hatalmas
földrengés romba dönti a várost, Gotham modern üveg és acél metropolisként épül
újjá, mely előrevetíti Christopher Nolan rendező 2005-ben bemutatott Batman:
Kezdődik! című filmjében látható, Chicago-ihlette látképet. Míg Frank Miller
iránymutató Az első év című történetében általánosan sötét, barátságtalan és
velejéig romlott helynek mutatja be Gothamet, addig Grant Morrison a város
vibráló, energiával teli vonzó oldalát is bemutatta a történeteiben. Bizonyos
értelemben és megközelítésben Gotham City maga Batman.

Az Arkham Elmegyógyintézet, Batman legtöbb ellenfelének „börtöne”, Gotham
városának és Batman világának gyakran visszatérő helyszíne. Arkhamot Dennis
O’Neil alkotta meg egy 1974-es történetében, de az intézmény csak az ezt követő
évek folyamán és számos alkotó közreműködésével, 1980-as években vált a
jellegzetesen a szereplőhöz és városához kapcsolt elemmé. Az Elmegyógyintézet
több Batman-kaland központi helyszíne volt, így például Grant Morrison Arkham
Elmegyógyintézet, Alan Grant The Last Arkham, Dan Slott Arkham Asylum: Living
Hell, Ed Brubaker The Man Who Laughs és David hine Arkham Reborn című
történeteinek, valamint a Paul Dini írói közreműködésével fejlesztett Batman:
Arkham Asylum nevű videojátéknak.

A Wayne birtokon található kúria alatt található Batman főhadiszállása, a
Denevérbarlang. A rejtekhely a szereplővel együtt fejlődött az évek során. Az
1940-es évek folyamán a kúriában található titkos labort és a Batman közlekedési
eszközeit rejtő pajtát először egy föld alatti bunker, majd 1948-ra egy valódi
barlangrendszer váltotta fel. A természetes föld alatti környezet ötletét Bill
Finger a Popular Science nevű magazin egyik cikkéből merítette. A jellegzetes,
Batmannek „a bűn felett aratott ezeregy győzelmének” dicsőségét hirdető trófeák
gyűjteménye, melynek jellegzetes darabjai például egy mechanikus Tyrannosaurus
és egy hatalmas Lincoln penny, először szintén a kúria egyik titkos szobája
volt, és csak később vált a Denevérbarlang részévé.

Fredric Wertham 1954-ben megjelent Seduction of the Innocent című könyvében a
képregényeknek a fiatalokra gyakorolt negatív hatását vizsgálta. Munkájában
néhány oldalon egy másik, kaliforniai pszichiáter megfigyelésére alapozva, azt
állította, hogy a Batman-történetek pszichológiailag homoszexuális tartalmúak,
melyeket saját kutatásai is megerősítettek. Wertham értelmezése szerint ezek a
történetek Batman és Robin között egy „kamasz és felnőtt közötti, avagy
Ganümédész–Zeusz típusú szerelmi kapcsolatot” sugallnak. Ezzel az ábrázolással
pedig a gyermekek már akkor szembesülnek, mielőtt még olvasni tudnának. Bruce
Wayne és Dick Grayson közös életének ábrázolását Wertham a „homoszexuálisok
vágyálmaként” írta le. Megállapítása szerint Robin gyakran női szerepben, az
elrabolt és megmentendő félként jelenik meg. Wertham a történetek légkörét a
homoszexualitás mellett nőellenesként is jellemezte, melyben a csinos nők
rendszerint gonosztevők. Megállapítása szerint a Batman-típusú történetek tudat
alatt stimulálhatják a gyermekek homoszexuális fantáziáit, tudatos szinten,
serdülőknél pedig felélénkíthetik azokat. Wertham ezen állításait azzal
támasztotta alá, hogy homoszexuális betegei közül többen is jól ismerték, és
kedvelték ezeket a történeteket.

Wertham könyve még évtizedekkel annak megjelenése után is megosztja a
képregényekkel és a populáris kultúrával foglalkozó kritikusokat és kutatókat.
Les Daniels 1971-ben megjelent Comix: A History of Comic Books in America című
könyvében úgy véli, hogy Wertham a fantázia teremtményeit, Batmant és Robint,
úgy próbálta elemezni, mintha azok valódi emberek lennének, de
homoszexualitásukra valójában semmilyen bizonyítékot nem mutatott fel. Az
1999-ben megjelent Batman: The Complete History című könyvében pedig megjegyzi,
hogy természeténél fogva abszurd gondolat azon elmélkedni, hogy Batman és Robin
mit csinálhatnak a zárt ajtók mögött, mivel azok a nyomtatott oldalakon kívül
nem is léteznek. Mark Cotta Vaz 1989-ben megjelent Tales of the Dark Knight című
könyvében leírt véleménye szerint Wertham az 1950-es évekre jellemző
kommunistaellenes mccarthyizmus „öncélú bemocskoló taktikáját” követte, mellyel
kihasználta a már évek óta növekvő képregényellenes hangulatot is. Megítélése
szerint Wertham meg sem kísérelte állításait a „tradicionális tudományos
metódusokkal” alátámasztani. A korabeli Batman-történetekre alapozva Vaz szerint
„Bruce Wayne Gotham City leggyönyörűbb hölgyeinek csapta a szelet és feltehetően
egészséges szexuális életet élt”, valamint alkalmanként még Dick Graysonnak is
voltak ártatlan, romantikus kalandjai lány osztálytársaival.

Andy Medhurst 1991-ben, a The Many Lives of the Batman című gyűjteménykötetben
megjelent Batman, Deviance, and Camp című esszéjében úgy vélte, hogy Batman több
okból kifolyólag is érdekes lehet a meleg olvasók számára. Batman volt az első
kitalált szereplő, akit vélt homoszexualitása miatt támadás ért. Medhurst
Wertham könyvét „izgalmas és színpompás melodrámának” nevezi, melyet írója „a
szociálpszichológia köntösébe bújtatott”. Werthamot McCarthyhoz és magához
Batmanhez hasonlítja, akikben közös vonás, hogy egy számukra szent cél érdekében
folytatnak kereszteshadjáratot. Írásában többször nevezte Werhamot
homofóbiásnak, aki könyvében a homoszexualitást a nőgyűlölet szinonimájaként
kezelte. Megállapítása szerint Werham feltételezése a szereplők
homoszexualitásáról bizonyos vizuális jelek értelmezéséből származik. Bár igaz,
hogy a homoszexuálisak, mint egy szubkultúra tagjai, valóban alkalmaznak
vizuális „kódokat” a szexuális irányultságuk beazonosíthatóságára, de mindezek
mellett különbséget kell tenni ezek valódi, és a Wertham által alkalmazott
rutinszerű, sztereotípián alapuló azonosítása között. Akárcsak Daniels, Medhurst
véleménye szerint is mindenekelőtt azt kell figyelembe venni, hogy Batman és
Robin kitalált személyek, így valódi szexuális életükről értelmetlen lenne
találgatásokba bonyolódni. A hangsúlyt ehelyett inkább az olvasók értelmezésére
kell helyezni.

Will Brooker 2000-ben megjelent Batman Unmasked című könyvének második
fejezetében szintén megvizsgálta Wertham állításait, valamint az azt ért,
túlnyomóan negatív kritikákat is. Véleménye szerint Wertham szándéka nem a
homoszexuálisak „boszorkányüldözése” volt, hanem a fiatalok iránti aggodalmának
adott hangot egy olyan korban, melyben „a homoszexualitás hatalmas tabu” volt.
Megítélése szerint Wertham könyvében tudatosan az akkori közízlést használta fel
céljai eléréséhez. Azonban korához képest, melyben az egymástól igen távol álló
homoszexualitás, a kommunizmus és a bűnözés „problémáit” igen hasonlóan
kezelték, jóval kevésbé volt előítéletes, és a rasszizmus is távolt állt tőle.
Wertham nem használt pejoratív jelzőket a melegekre, ahogyan azt a maga is
homoszexuális Medhurst feltüntette esszéjében. Brooker megfigyelése szerint, az
1950-es évek sztereotip homoszexuális jegyei, illetve azok olvasata valóban
felbukkannak a Batman-történetekben, még a Comic Code, a képregénykiadók
öncenzúrájának bevezetése után is. Ezek közé tartozik többek között, hogy míg
más szuperhősök és ifjú társaik, így például Superman és Jimmy Olsen, vagy
Amerika Kapitány és Bucky kapcsolata csak bűnüldözői tevékenységük közben jelent
meg a képregények oldalain, addig Batman és Robin családias magánéletének
jelenetei is helyet kaptak a füzetekben.

Fredric Wertham írásának, a Comic Code általános bevezetésén kívül, Batman
történeteire jelentős közvetlen hatása is volt, mely évtizedekkel később sem
merült feledésbe. A National Publications, hogy még a homoszexuális utalások
látszatát is kerülje Batman történeteiben, néhány év alatt a szokványos
családmodellnek megfelelő „denevércsaládot” hoztak létre a szereplő körül.
Batwoman Batman, Bat-Girl pedig Robin női megfelelőjeként jelentek meg, akik
gyengéd érzelmeket is tápláltak a főhősök iránt. A korábban erőszakos
bűncselekményeket bemutató történeteket teljesen felváltották a
tudományos-fantasztikus kalandok. Még Batman legnagyobb ellenfele, a korábban
őrült sorozatgyilkosként megjelenő Joker is csupán egyike lett a történetek
kétbalkezes és mókás bűnözőinek. 1964-ben, nagyjából tíz évvel Wertham könyvének
megjelenése után, Julius Schwartz vette át a Batman-füzetek szerkesztői
feladatait. Schwartz tevékenysége nyomán Batman történetei hamarosan
visszatértek a rejtélyes detektívtörténetek stílusához, valamint a Batman család
legtöbb tagját is kivonta a történetek köréből. Az új irányvonal ellenére
azonban Schwartz sem akarta felidézni a képregények bírálóiban Wertham írását.
Batman és Robin hű komornyikját, Alfred Pennyworth-öt így a füzetek írói szintén
eltávolították a sorozatból, helyére pedig egy új női szereplőt, Harriet nénit
helyezték.

Az 1966-ban indult Batman című televíziós sorozat a képregényekre, így Schwartz
munkájára is nagy hatást gyakorolt. A sorozat az 1960-as években elterjedt
játékos, komolytalan és kétértelmű utalások által jellemzett camp stílust
képviselte, mely irányzatot a homoszexuális szubkultúrához is több szál fűzte.
Andy Medhurst megítélése szerint Wertham olvasata ekkorra már gyökeret vert az
olvasók és nézők tudatában, és ez alól a műsor alkotói sem képzetek kivételt. A
Batman alkotói, köztük az ABC és William Dozier producer nyilatkozataikban
azonban igyekezték elhárítani azokat a kritikákat, melyek homoszexuális
utalásokat véltek felfedezni a sorozatban. A heteroszexuális környezet erősítése
céljából bevonták a sorozatba a képregényben korábban feltűnt Harriet nénit,
valamint egy másik új női szereplőt, Barbara Gordont, Batgirlt. Will Brooker
megítélése szerint a televíziós sorozat nélkül a Wertham-féle homoszexuális
olvasat lassan elhalványult és eltűnt volna a köztudatból. Bár a műsor
kétértelműségét oktatók és kritikusok egyaránt bírálták, viharos népszerűségére
ez nem volt hatással. Batman és Robin kapcsolatának homoszexuális értelmezése a
20. század fennmaradó évtizedeiben is időről időre visszatérő téma maradt
különböző újságcikkekben, kritikákban és tanulmányokban. Az évszázad végén
elsősorban Joel Schumacher rendező 1995-ös Mindörökké Batman (Batman Forever) és
1997-es Batman és Robin (Batman and Robin) című filmjei kapcsán, melyek sokat
merítettek az 1960-as évek televíziós sorozatának camp stílusából.

A képregényalkotók általános álláspontja szerint Batman nem homoszexuális, és
egyetértenek abban is, hogy mindez értelmezés kérdése. Dennis O’Neil, aki
1986-tól 2000-ig volt szerkesztője Batman történeteinek, úgy nyilatkozott, hogy
ennek oka nem egyfajta konzervativizmusból következik, hanem csupán abból, hogy
egy ilyen megközelítés túl heves, és nem kívánt reakciókat váltana ki. „Nem
vagyok benne biztos, hogy ezt a harcot érdemes lenne-e megvívni.” – mondta
O’Neil. A DC Comics ugyanakkor hivatalosan igyekszik fellépni a szereplő
homoszexuális interpretáció ellen. Így például 2000-ben megtiltotta a Batman
79., 92., 105. és 139. számaiból négy panel illusztrációként való felhasználását
Christopher York, az International Journal of Comic Art nevű szaklapban
megjelenő All in the Family : Homophobia and Batman Comics in the 1950s című
írásához. A kiadó 2005-ben jogi lépések kilátásba helyezése mellett
felszólította a New York-i Kathleen Cullen képzőművészeti galériát, hogy vonja
vissza termeiből, valamint az Artnet művészeti weboldalt, hogy távolítsa el
oldalairól Mark Chamberlain festő egyes festményeit, melyeken a művész Batmant
és Robint explicit szexuális helyzetekben ábrázolta.

Batman első szereplése a képregényfüzeteken kívül a saját nevét viselő, 1943-ban
induló képsorban volt. Bár az újságokban napi rendszerességgel megjelenő néhány
paneles epizódok népszerűsége meg sem közelítette az antológiákban olvasható
kalandokét, Bob Kane, Batman megalkotója igen lelkesen fogadta az új médium
lehetőségeit, és teljes munkaidejét annak szentelte. Az 1943 és 1946 között
megjelenő képsoron Kane mellett más alkotók is dolgoztak, köztük Alvin Schwartz
és Don Cameron írók. Batman az évtizedek folyamán még számos alkalommal tért
vissza különböző képsorokban, így 1953-ban, 1966 és 1974, 1978 és 1985, valamint
1989 és 1991 között. Az újságok mellett az 1940-es évek Amerikájában, a
televízió széles körű elterjedése előtt, a rádió és a mozi szintén kiemelkedően
népszerű tömegszórakoztató és tájékoztatási médiumnak számított. Bár Batmannek
soha nem volt önálló rádiójátéka, vendégszereplőként több alkalommal is
visszatért Superman 1940 és 1951 között sugárzott The Adventures of Superman
című műsorában. A filmszínházak 1943-ban kezdték vetíteni a Columbia Pictures 15
epizódból álló Batman című filmsorozatát. A képregénnyel ellentétben a
filmsorozatot jóval intenzívebben áthatotta a második világháborús amerikai
hazafias propaganda. Cselekményében az álarcos igazságosztó és társa egy japán
kém ellen küzdöttek. A második, szintén 15 epizódos sorozat Batman and Robin
címen csak évekkel később, 1949-ben került a mozikba.

Batman addigi, képregényfüzeteken kívüli legsikeresebb szereplése az 1966 és
1968 között, az ABC-n sugárzott televíziós sorozatában volt. A műsor az Egyesült
Államokban a populáris kultúra egyik sokat idézett jelenségévé vált, mely egyben
az alacsony eladott példányszám miatt megszűnéssel fenyegetett Batman-füzeteket
is megmentette. A sorozatban Batman szerepében Adam West, Robinéban Burt Ward
volt látható. A camp stílust képviselő, kétértelmű és abszurd humorú műsor
viharos népszerűsége azonban már a második évad sugárzása idején csökkenni
kezdett, amit a harmadik évad végén, 120 epizód és egy mozifilm után meg is
szüntettek. A CBS a televíziós sorozat hatására 1986-tól kezdte sugározni a The
Batman/Superman Hour című animációs sorozatot. 1968 és 1977 között a Filmation
gyártásában készült, alacsony költségvetésű szombat reggeli rajzfilmsorozatnak
33 epizódja került adásba Batman főszereplésével. 1973 és 1986 között Batman
visszatérő szereplője volt a Hanna-Barbera stúdió által gyártott Super Friends
című animációs sorozatnak, és vendégszereplőként feltűnt a gyártó Scooby-Doo
újabb kalandjai (The New Scooby-Doo Movies) című rajzfilmjének két epizódjában
is.

Az 1980-as évek második felében a DC Comics egyre nagyobb kívánt biztosítani
bizonyos képregényalkotók számára, hogy azok szakítva a megszokott
ábrázolásmóddal saját elképzelésük szerint alakítsák szereplőik történeteit. Tim
Burton rendező Michael Keaton főszereplésével 1989-ben bemutatott Batman című
filmje szintén egy ilyen egyedi látásmódot képviselt. A film nem kifejezetten a
képregények olvasóit, hanem egy jóval szélesebb nemzetközi közönséget célzott
meg. Bár Burton műve korántsem aratott osztatlan sikert Batman hűséges rajongói
között, költségvetésének többszörösét termelte meg a Warner Bros. filmstúdió
számára, több díjat is elnyert, valamint az Egyesült Államokon és a
képregényolvasók táborán kívül is ismerttebbé tette a szereplőt. A film
folytatása Batman visszatér (Batman Returns) címen 1992-ben került a mozikba. A
sorozat két következő, utolsó darabjában, az 1995-ös Mindörökké Batmanben és az
1997-es Batman és Robinban Burtont Joel Schumacher, Keatont az előbbiben Val
Kilmer, az utóbbiban George Clooney váltotta le. Számos kritika Schumacher
filmjeit az 1960-as évek televíziós sorozatához, annak camp stílusához
hasonlította.

Batman kritikailag leginkább elismert animációs sorozata, a Batman: A
rajzfilmsorozat (Batman: The Animated Series) Bruce Timm és Eric Radomski
producerek nevéhez fűződik. A Fox 1992 és 1995 között sugározta a műsort,
melynek során az több Emmy-díjat is elnyert. Az új megközelítésű, a film noir
légkörében és az art déco környezetében játszódó animációs sorozat két további
jelentős közreműködője Paul Dini író és Kevin Conroy, Batman szinkronhangja
volt. A Batman: A rajzfilmsorozat sikere a képregényekre is hatással volt.
Stílusát követve a The Batman Adventures című, rendszeres megjelenésű füzet,
valamint Dini és Timm közös képregénytörténete, a Mad Love is, melyet 1994-ben
Eisner-díjjal tüntettek ki. Conroy a televíziós sorozatot követően szinte Batman
álladó szinkronhangjává vált, így például a szereplő szintén az ő hangján
szólalt meg a Batman: Arkham Asylum, a Batman: Arkham City és a DC Universe
Online nevű videojátékokban is. A sikeres Batman: A rajzfilmsorozat alkotói
csapata még több, nem kizárólag Batmanhez-kötődő animációs sorozaton
közreműködött a Warner Bros. Animation számára az 1990-es és 2000-es évek
folyamán, ők készítették a The New Batman Adventures, a Batman of the Future és
az Igazság Ligája (Justice League) című sorozatokat is. A 2004 és 2008 között
sugárzott Batman (The Batman) és a 2008 és 2011 között sugárzott Batman: A bátor
és a vakmerő (Batman: The Brave and the Bold) című sorozatok már más alkotói
csapattal, és Batman szerepében más szinkronhanggal készültek.

Batman a mozikba a 2000-es évek második felében, Christopher Nolan rendezésében
és Christian Bale főszereplésével bemutatott Batman: Kezdődik! (Batman Begins)
és A sötét lovag (The Dark Knight) című filmekkel tért vissza, melyekben kiemelt
fontosságúnak tartották, hogy Batman világát realistává tegyék. Üzleti
szempontból és kritikai megítélése tekintetében mindkét film kimagaslóan
sikeresnek bizonyult. A két film összbevétele 1.378,8 millió dollár volt. A
harmadik, egyben utolsó film a trilógiában a Sötét lovag - Felemelkedés volt.
Ennek az összbevétele 1.081,0 millió dollár, ezzel a világ 15. legsikeresebb
filmje.

2014-ben indult el a Gotham tv-sorozat a Fox csatornán, mely részben Batman,
részben Batman-hez kapcsolható karaktereknek előzményét mutatja be. A sorozatban
David Mazouz játssza az ifjú Bruce Wayne-t, aki minden eszközt megragadva
próbálja megtalálni szülei gyilkosát. A sorozatot máig gyártják.

2016-ban Batman visszatért a mozivászonra, hála a DC-moziuniverzumnak, mely
koncepcióját tekintve hasonlít a Marvel-moziuniverzumhoz. Egy crossoverekre
épülő világ, melyben a filmek cselekményei egymásra is hatással vannak.. Eme
szuperhős univerzum kiépítése Az acélember című Superman filmmel kezdődött,
melynek folytatása a Batman Superman ellen - Az igazság hajnala lett, melyben
Ben Affleck alakítja Batmant. A színész szerepeltetését a rajongók hatalmas
gyűlölettel fogadták, külön indítványozták, hogy ne ő kapja a szerepet. A film
kijövetele után, nem csak, hogy megváltozott a rajongók véleménye, de sokan a
legjobb Batmannek kiálltották ki. A moziuniverzumban fel fog még tűnni a Suicide
Squad - Öngyilkos osztag és Az Igazság ligája című filmekben.



https://hu.wikipedia.org/wiki/1001_film,_amit_l%C3%A1tnod_kell,_miel%C5%91tt_meghalsz

Az 1001 film, amit látnod kell, mielőtt meghalsz egy filmkritika-gyűjtemény,
amit Steven Jay Schneider szerkesztett, és számos kritikus írt a világ minden
tájáról. A könyv minden filmről rövid összefoglalót, kritikát és fotókat
tartalmaz. A filmeket megjelenésük sorrendjében sorolja fel, az első Georges
Méliès Utazás a Holdba című filmje 1902-ből, az utolsó film kiadásonként
változik (a 2011-es kiadásban az A félszemű a Coen testvérektől). A szerzők
között található Adrian Martin, Jonathan Rosenbaum, Richard Pena, David Stratton
és Margaret Pomeranz kritikus. Az első magyar nyelvű kiadás 2004-ben jelent meg
a Gabo gondozásában. Azóta még 2005-ben, 2007-ben és 2011-ben frissítették. A
2011-es kiadás borítóján Natalie Portman, míg a korábbiakon Janet Leigh látható.
Az alábbi lista a 2006-os kiadásban megjelentet tartalmazza.

A könyv főként Ausztráliában ért el nagy sikert, ahol 2004 áprilisában egy héten
keresztül a hetedik legkeresettebb kiadványnak számított.



https://hu.wikipedia.org/wiki/Skandin%C3%A1v_mitol%C3%B3gia

A skandináv mitológia az északi germán népek, svédek, dánok, norvégok és
izlandiak közös (kereszténység előtti) hitvilága. Az ősi, közös germán mitológia
legjobban megőrződött változata, amelyhez kapcsolódik az angolszász mitológia. A
germán mitológia gyökerei pedig a korai indoeurópai mitológiáig nyúlnak vissza.
A déli germán és a skandináv mitológia közös tőről fakad, de mivel a déli germán
népek aránylag hamar felvették a kereszténységet, ősi mitológiájuk nagy része
hamar a feledés homályába veszett. A skandinávok ellenben sokáig megőrizték
pogány hitüket és ezzel együtt mitológiájukat, amelyet a kereszténység első
évszázadaiban az izlandi történetírók lejegyeztek. A legfontosabb forrás a Régi
vagy Verses Edda (Edda-énekek) és a Prózai Edda, Snorri Sturluson műve. A norvég
királyok történetét elbeszélő sagájában, a Heimskringlá-ban is sok mitológiai
tárgyú utalás található. Saxo Grammaticus dán történetíró művében, a Gesta
Danorum-ban a mitológiai történeteket keresztény környezetbe helyezte. Más
íróktól is találhatunk a skandinávok mitológiájára utalásokat, leírásokat
vallásgyakorlásukról, mint például Brémai Ádám művében. De forrásként szolgálnak
a helynevek, amely képet ad az egyes istenek áldozati helyeiről, tiszteletük
elterjedtségéről. A régészeti ásatások során sok áldozati állat teteme került
elő. Találtak sziklarajzokat is, amelyek mitológiai utalásokat tartalmaznak. A
rúnaköveken is találtak istenekre célzásokat, a rúnajeleknek egyébként is
mágikus jellemzőket tulajdonítottak.

Úgy tartják, hogy kezdetben nem volt más csak a káosz, melyből szétvált két
ország, Niflheim, az északi jégország, és Muspellheim, a déli tűzország. A jég
és a tűz érintkezéséből keletkezett az első déróriás, a hímnős Ymir, aki képes
volt saját utódok létrehozására. Belőle keletkeztek az óriások. Ymir táplálója a
megolvadt jégből keletkezett tehén, Audhumla volt. Az ő nyelve nyalogatta ki a
kősziklából a másik óriást, Burit, akinek későbbi gyermeke született, Bur. Ő egy
óriáslányt vett feleségül, majd három fia született, először Odin, majd Vili és
Vé. Ezek a fiúk megölték az első déróriás Ymirt, és testéből megteremtették a
világot, a húsából jött létre a föld, csontjából a hegyek, véréből a tenger,
agyából a felhők, hajából a fák, szemöldökéből pedig az emberek lakta világ,
azaz Midgard. Ezt követően a tűzország szikráit feldobták az égre, és így
keletkezett a Nap, a Hold és a csillagok. A három fiúból lettek az első
Áz-istenek. A déróriások a vérből teremtett tengerbe vesztek, és mindössze egy
pár maradt csak életben, akik a világ peremére, északra menekültek, majd ott
családot alapítottak. Amikor a három isten egyszer a tengerparton sétált (más
változatokban Odin, Loki és Hönir), találtak két fatörzset. Az egyikük életet
lehelt beléjük, a másikuk értelmet és mozgáskészséget adott nekik, a harmadik
pedig megalkotta az arcukat. Így teremtették az első emberpárt, Askot és Emblát.
Az ő nevük jelentése „kőrisfa” és „kicsi szilfa”. Ezt követően az istenek csak
kevés figyelmet fordítottak az emberekre, akik így lassan benépesítették egész
Midgardot.

A germánok hite szerint az egész világ egy fa. Ez a fa az írások szerint egy
óriási kőrisfa, melynek neve Yggdrasil, és ez az alvilágtól egészen Asgardig, az
istenek lakhelyéig, azaz a mennyországig ér fel. Utóbbi a Bifröszt nevű
szivárványhídon átkelve közelíthető csak meg, itt található a Valhalla, azaz a
hősök csarnoka, ahol a csatában elesett harcosok lelkei gyűlnek össze, és
készülnek a végső összecsapásra, amely a Ragnarök alatt következik be. A
Valhallában él Heidrun kecske is, aki Odin harcosainak a mézsört adja, melyet a
lakomákon isznak. A világfa első gyökere vezet Niflheimbe, a holtak otthonába,
amelynek uralkodója Hél, Loki lánya, és a Prózai Edda szerint ez a végső
lakhelye az itt a Földön elhunytak többségének. A második gyökér az óriások
országába vezet, melyet jég és hó borít, ott van a Mimir-forrás is, azaz a tudás
forrása, melyből maga Odin is ivott. Végül a harmadik gyökér a Nornák
legokosabbjának, Urdnak forrásáig nyúlik. Ennél a forrásánál az istenek
mindennap találkoznak, hogy igazságot osszanak. Valahol délen található Muspell,
a tűzóriások birodalma. Az alvilág és a mennyország között található Midgard,
ahol az emberek élnek. Midgardot és az Utgardot körülöleli az óceán, ahol
Jormungand, a Midgard-kígyó tanyázik. A fa legmagasabb ágán egy arany kakas
figyeli a horizontot, hogy figyelmeztesse az isteneket, ha ősi ellenségeik, az
óriások támadásra készülnének ellenük. Asgard peremén figyel Heimdall isten is,
akinek kürtje egy napon a végső csatára hívja majd az Áz-isteneket azok ellen,
akik vesztüket akarják. Az olyan sárkányok (sárkánygyíkok), mint például Nidhogg
célja, hogy a világfát elpusztítsák, és ezért annak gyökereit rágják, a Nornák
ezt a szent forrásvízzel öntözik, hogy ki ne száradjon.

A skandináv mitológiában az isteneknek két fő „klánja” van: Áz-istenek és
Ván-istenek. Asgardot először az Áz-istenek népesítették be, a Ván-istenek csak
később jelentek meg, s ekkor kitört az istenek első háborúja, amely békekötéssel
és túszcserével végződött. Azontúl az istenek békében éltek együtt Asgardban.
Bár a békeszerető Ván-istenek később költöztek Asgardba, a kutatók szerint a
mitológiák legősibb rétegéből jöttek, hiszen ők a termékenységistenek skandináv
megszemélyesítői, ellentétben az Ázokkal, a harcos istenekkel, akiknek ősalakjai
az indoeurópai népvándorlások korában kerültek az északi mitológiákba.

A skandináv mitológia főistene, akinek sok csodás, bátor tettét örökítették meg
a sagák. Apja Bur, anyja Besztla, Odin pedig szinte az összes Áz-isten apja.
Csodálatos, félelmet keltő, démonikus alak. Pártfogolja a harcosokat, a harci
avatási és áldozati szertartásokat, s háborús viszályokat kelt, így hadistennek
tekinthető. A valkűrök segítségével a Valhallában gyűjti össze a bátor harcosok
lelkét, hogy az utolsó, végső összecsapáskor megfelelő serege legyen. Mivel
megszerezte a költészet mézét az óriásoktól, ő a költészet istene is, a szkáldok
pártfogója. Állandóan járja a világot, hogy mindent megismerjen és megtanuljon.
Tud alakot váltani, ismeri a jövendőt és a babonákat. De Odin a tudásért nagy
árat fizetett. Amikor ivott a Bölcsesség Forrásából, elveszítette a fél szemét.
Az Yggdrasil ágán függött dárdával átdöfve kilenc napig, hogy végül megszerezze
a bölcsességet jelentő rúnákat. A kilences szám ezért különös jelentőségű a
skandinávok vallási szertartásaiban. Odint tudása komorrá és melankolikussá
tette, de emellett ármányos volt és ravasz, mint fogadott testvére, Loki, akit
olykor ő bujtott fel különféle csínyekre. Odin állandó kísérői két farkasa (Geri
és Freki) és hollói (Hugin és Munin, azaz Gondolat és Emlékezet), nyolclábú
lova, Szleipnir, és híres dárdája, a Gungnir.

Thor, a legnépszerűbb isten, Odin és Jörd, a Föld fia, a mennydörgés, a vihar és
a vegetáció istene, akinek fő feladata az emberek védelme az óriások ellen.
Kecskék vonta szekéren jár, és csodás tárgyak tették félelmetes harcossá: egy
öv, mely megkétszerezi az erejét, egy pár vaskesztyű és híres kalapácsa, a
Mjölnir, amely villámokat szór, ha gazdája eldobja, és visszatér, mint a
bumeráng. A kalapácsot természetesen szintén a törpék készítették. Thor, Odinnal
ellentétben nem rosszakaratú, sem túl okos, ezért gyakran apja tréfáinak
céltáblája. De jóindulattal viseltet az emberek, főleg a parasztok iránt,
gondoskodik a gabonáról, a háziállatokról, az esőről és a termékenységről. Ő nem
a harcosok, hanem a fegyvert viselő parasztok istene. Lobbanékony, de jóságos,
akit gyakran lépre csaltak, ezért sokszor rászorult Loki segítségére.
Népszerűségét jelzi, hogy képét sokszor megörökítették a skandináv mesterek, a
nevéből képzett férfinevek pedig rendkívül gyakoriak voltak. Az uppsalai
templomban három óriási istenszobor állt: Odiné, Freyé és középen, a főhelyen
Thoré. Mikor Thor isten kalapácsát ellopta egy Trym nevű óriás, nem akarta
visszaadni, csak Freyja istennő kezéért. Thor menyasszonynak öltözve elment az
óriáshoz, aki nem vette észre a cselt, így Thor visszaszerezhette a jogos
tulajdonát.

Tacitus Germania című művében Mars istennel azonosítja mint hadistent. Bár ezt a
funkcióját Odin ténykedése elhalványította, Tyr mégis nagy tiszteletben állt a
skandinávok között mint bölcs, bátor isten. Ő az egyetlen, aki elég bátor ahhoz,
hogy megetesse a vad Fenrirt. Amikor az istenek elhatározták, hogy leláncolják a
farkast a törpék által készített eltéphetetlen lánccal, Tyr Fenrir szájába dugta
a karját, jelezve, hogy az állat megbízhat benne. De a farkas leharapta a
karját, amikor rájött, hogy becsapták. Mint a legbecsületesebb, ő elnökölt az
isteni thingben, így ő lett a földi thing-gyűlések pártfogója. Hozzá fordultak a
skandinávok szerződés- és házasságkötéskor, s neki mutattak be áldozatot a
törvényszegők és a hadifoglyok.

Loki, a csalfa, hitszegő isten nem volt született Áz, hanem Farbaute och Laufey
óriások sarja. Gyermekként kerül az Asgardba s később vérszerződést köt Odinnal
s annak fogadott testvéreként él az Ázok között. Angrboda óriásasszony három
szörnyet szült neki: Fenrir farkast, Midgard kígyóját és Hélt, az alvilág
uralkodóját. Loki, mint óriás, maga is képes volt utódok létrehozására. Ő
ellette Sleipnirt, Odin lovát. Loki a legsötétebb jellem az istenek között, aki
a rosszat önmagáért szereti. Csalással szerzi meg, vagy ellopja azt, amire
szüksége van, de olykor kényszer hatására cselekszik. Amikor Tjászi óriás kezére
játszotta Idunt, az ifjúság istennőjét, az istenek Idun aranyalmái nélkül
rohamosan elkezdtek öregedni. Végül kényszerítették Lokit, hogy lopja vissza az
istennőt, Tjászit pedig megölték. Odinhoz hasonlóan ő is tudott alakot váltani.
Mindent tudott, ami az istenek, az emberek és az óriások között történt, és
tudását fel is használta: rágalmazott és sebeket tépett fel, viszályokat
támasztott. Igazi Mefisztó volt, akinek az intrika a lételeme. De Baldr isten
meggyilkolásával túlment minden határon, és az istenek rettentő bosszút álltak
rajta: sziklához láncolták, és egy kígyó mérge csöpög rá állandóan.

Baldr, Odin és Frigg kedvenc fia, jó volt, tiszta és erényes, már-már nem is
illett az asgardi istenek közé. Frigg megeskette a világ összes lakóját, az
állatokat, a fákat, betegségeket és mérgeket, hogy nem tesznek kárt Baldrban,
csak a jelentéktelen fagyöngyág nem tett esküt. Amikor a rosszindulatú Loki ezt
megtudta, az ágból nyilat faragott, azt a vak Hodr isten kezébe csempészte, aki
lelőtte Baldrt. Váli megölte az ártatlan Hodrt, Hermod, Baldr másik testvére
pedig ellovagolt az alvilágba, hogy kiszabadítsa fivérét. Hél visszaengedte
volna, de csak akkor, ha a világon minden élő és élettelen elsiratja. De egy
óriás nem siratta meg Baldrt, ezért nem engedte vissza őt az élők közé. Loki
ármánykodásának eredményeként nem sikerült Baldr visszatérése. Bár az istenek
Lokit megbüntették, Baldr halálával a Földről eltűnt a jóság és véget ért az
aranykor. A Ragnarök előrevetítette árnyékát.

A legidősebb Ván-isten, Frey és Freya apja. A tenger istene, a halászok,
kereskedők pártfogója. Bár nagyon szerette lakhelyét, a madarak rikoltását, a
tenger zúgását, felesége, Szkádi, az erdők és hegyek Áz-istennője nem kedvelte.
Ezért egyezséget kötöttek: kilenc napot Njörd tengeri birodalmában, kilenc napot
Szkádi hegyei között töltöttek próbaképp, de így sem tetszett nekik a másik
lakhelye, s végleg különváltak.

A szerelem és a szépség mágiában jártas istennője, aki macskák vonta kocsiján
közlekedik. Könnyen osztogatta kegyeit: Loki szerint híres nyakékéért, a
Bríszingamenért négy törpével töltött el egy-egy éjszakát. Freya, mint a
valkűrök egyfajta vezetője, palotájában fogadja az elesett hősök felét, és
otthont ad nekik. Az ő áldását kérték a meddő asszonyok, és általában nagy
tiszteletnek örvendett a nők körében.

Az istenek a nornák figyelmeztetéséből tudták, hogy világuk nem állandó, egyszer
meg kell fizetniük mindazért a gonoszságért, bűnért, amit elkövettek. Ezért
hívta magához Odin a legkiválóbb harcosokat, és ezért alakította ki a Valhallát
úgy, mint egy kiképzőtábort. S amikor az égben az istenek között és a földön az
emberek között az erkölcsi káosz teljesen eluralkodik, eljön a világvége, a
Ragnarök. Heimdall, az őrszem megfújja a kürtjét, jelezve a csata kezdetét, az
óriások támadását. A csillagok lehullanak, a Nap elsötétül, az Yggdrasil
megremeg, a víz elárasztja a Földet. Fenrir letépi láncait, és megöli Odint.
Thor a Midgard-kígyóval végez, de annak nyála ráfröccsen és megmérgezi. Loki az
óriások oldalán száll a harcba, és megölik egymást Heimdallal. Tyr és Hél
kutyája hasonlóan járnak. Meghal csaknem minden isten, és az emberek világát is
elpusztítják a tűzvészek és a szökőárak. A káoszból azonban új világ sarjad.
Visszatér Baldr, az ártatlan Hodr, Odin fiai, Váli és Vidar, Thor fiai, Modi és
Magni, akik nem vettek részt az intrikákban és más bűnökben. És a földet újra
benépesítik az egyetlen életben maradt emberpár, Líf és Líftraszir utódai.

A germán istenek nyomai fellehetőek a modern angol és német szókincsben: ennek
egy példája a hét napjainak neve. Eredetileg a latin neveket vették át (Nap,
Hold, Mars, Merkúr, Jupiter, Vénusz, Szaturnusz), majd később a hét négy napját
a római istenek germán megfelelői váltották fel. Richard Wagner négy operájához
a skandináv hőseposzok egyes elemeit, témáit használta fel, amelyek együtt
alkotják a A Nibelungok gyűrűje operatetralógiát („Der Ring des Nibelungen”).
Európában és az Egyesült Államokban is vannak újabb keletű kísérletek az ősi
germán vallás felelevenítésére germán újpogányságként, különféle nevek alatt:
Ásatrú, Odinizmus, Wotanizmus, Forn Sidr. Izlandon az Ásatrú 1973 óta államilag
elismert hivatalos vallás, ahogy majdnem az összes északi országban (bár
Izlandot kivéve még eléggé új keletű). A skandináv mitológia hatása felfedezhető
a populáris kultúrában, például az irodalomban, és különösen a fantasy
szerepjátékokban, mint a World of Warcraft és a Ragnarok, ami teljesen a
skandináv mitológiára épült. Az írói világ egyik kiemelkedő alakja is a Ragnarök
utáni időkről ír Modi történetét elmesélve, ez a könyv Joanne Harris Rúnajelek
című könyve, de J. R. R. Tolkien „A Gyűrűk Ura” című könyvére is nagy
befolyással voltak az észak-európaiak mítoszai. A mű népszerűségének
eredményeként a fantáziavilág elemei lassan a fantasy műfaj részévé váltak.
Szinte az összes mai fantasy regényben találkozhatunk olyan északi lényekkel,
mint a tündék, törpök vagy jégóriások.

A skandináv hitvilágban nem olyan tisztázott egyes istenek szerepköre, mint
például a görög mitológiában. Olykor fedik egymást a feladatok, mint Odin, Tyr
és Thor esetében a hadisteni feladatkörök. Sok isten nevéről, létéről csak kevés
utalás áll rendelkezésre.



https://hu.wikipedia.org/wiki/M4_Sport

Az M4 Sport a Duna Média sportcsatornája, amely kéthetes promóciós adás után
2015. július 18-án indult el. Ezen a csatornán láthatók a 16 kiemelt magyar
sportág eseményei, továbbá nemzetközi sportesemények, kiemelkedő magyar
sportolóink bemutatása, versenyeik, bajnokságaik közvetítése. Mindez saját
gyártású műsorokat is magába foglal. Az M4 Sport nagyjából 10 óra élő
sportközvetítést szolgáltat naponta.

Jelenleg a bemondó Kőszegi Ákos, aki a Duna World és a (2015. március 15.
előtti) Duna csatornahangja is volt régebben. Eleinte a csatorna hangja Szabó
Sipos Barnabás, a Story4 egykori station voice-a volt.

A franciaországi első 24 csapatos Eb magyar érdekeltségű selejtezőit ma is
sugározza a Duna.

A 2015-ös hungaroringi nagydíjhétvégétől jelen állás szerint 2019 végéig, a
megszokott csapat prezentálja mindhárom szabadedzést, az időmérőt és a futamot
is minden versenyhétvégén (!). Amennyiben belefér az aktuális programtervbe, a
betétfutamokat is élőben közvetítik, vagy összefoglalót adnak:

Hasonlóra eddig mindössze a 2013-as és a tavalyi magyar futam alkalmával került
sor.

Michelisz Norbert versenyei is a Dunáról kerülnek át az M4-re. (Hazánkban az
Eurosport is közvetíti.)

Az M4 Sporté az első választás joga kedden és szerdán este, naponta egy
mérkőzést sugároznak élőben, a csoportkörben és a kieséses szakasz után egyet
felvételről. Természetesen napi és heti összefoglaló is lesz. A csatorna a több
mint 60 találkozót adó Sport TV-vel együttműködésben közvetít. A három finálé
csak az M4-en nézhető majd.

Az állami sporttévén látható majd a BL és az Európa Liga győztesének
összecsapása is.

A kazanyi vizes vb műugró-, vízilabda-, úszó- és nyíltvízi eseményei is az M4
Sporton lesznek láthatók.

Az M4 élő adásfolyama annyiban hasonlítható az M1 aktuális csatornáéhoz, hogy
egy nagy alapterületű, hipermodern stúdióból vezénylik, amelyet már a csatorna
adásának első órájában bemutattak az akkori napi házigazdák, Szujó Zoltán és
Petrovics-Mérei Andrea. Az ún. "off-tube" fülkék (két kommentátorállás)
egyedülálló módon a stúdió központi asztala mögött helyezkednek el, innen
közvetítik a nem helyszíni sporteseményeket. (Használaton kívül ezeket kivetítők
takarják.) További lényeges eleme még a stúdiónak a "főasztal" felett futó
karika alakú hírsáv; a balra lévő kisebb pult, ahol egy másik műsorvezető
kapcsolódhat bele a stúdióbeszélgetésekbe a legfrissebb információkat közölve;
illetve a jobbra lévő LCD-monitor, amelynek feladata bennfentes adatok közlése,
vagy például egy új sportszakember bemutatása. Az asztalba is beépítettek egy
65"-os érintőképernyőt, amelyet a műsorvezetők használnak videóelemzésre. Ezt
nemcsak a meghívott vendégek láthatják, hanem a nézők is, hiszen felülnézetből
az érintőképernyőt is kamera veszi.



https://hu.wikipedia.org/wiki/Keanu_Reeves

Keanu Charles Reeves (Bejrút, Libanon, 1964. szeptember 2. –) angol-kanadai
színész. Legismertebb filmjei a Féktelenül, Sandra Bullock-kal, az Az ördög
ügyvédje Al Pacino-val és a Mátrix. Pályafutása során többször is
megválasztották a világ egyik legszexibb férfijának.

Libanonban született. Édesanyja, Patricia angol származású revütáncos, később
divattervező; édesapja, Samuel Nowlin Reeves, kínai-hawaii származású geológus.
Keresztnevének jelentése hawaii nyelven Szellő a hegyek fölött. Születése után
nem sokkal szülei kapcsolata megromlott, így Reeves édesanyjával New Yorkba
költözött, majd Torontoba, ahol a fiú jégkorongozni kezdett. Édesapját, aki tíz
évet ült kábítószerbirtoklásért, 13 éves kora óta nem látta. Rövid ideig
mostohaapja volt Paul Aaron rendező, talán innen is ered színházi érdeklődése.
Iskolai évei alatt diszlexiával küszködött, 1983-ban otthagyta a középiskolát és
egy színiiskolába iratkozott.

Magánéletéről keveset tudni, szinte soha nem beszél róla a sajtónak. 1993-ban
kábítószer-túladagolásban elveszítette egyik legjobb barátját, River Phoenix-et.
1999 decemberében akkori barátnőjével, Jennifer Syme-mal közös kislányuk, Eva
Archer Syme Reeves halva született, 2001-ben pedig Syme halálos autóbalesetet
szenvedett. Reevesnek két húga van, Kim, aki leukémiában szenved, és Karina.
Szabadidejében Dogstar nevű együttesében basszusgitározik; szeret motorozni és
szörfözni. Saját bevallása szerint nem költ luxuscikkekre, hosszú évekig saját
háza sem volt, szállodákban lakott. A buddhizmus híve.

A színiiskolában több színdarabban is játszott, alakította többek között
Mercutiót a Rómeó és Júliában. 1986-ban jelent meg a filmvásznon Rob Lowe Friss
vér című filmjében, ahol a gimnázium óta meglévő jégkorong iránti szenvedélyét
is kiélhette. Még ebben az évben a River's Edge-ben szerepelt első hollywoodi
filmjében. Az 1988-as Veszedelmes viszonyok hozta meg számára a széles körű
elismerést és a világhírt. E filmben többek között Glenn Close és John Malkovich
oldalán játszott. 1989 -ben szerepelt a Vásott szülők című vígjátékban. A Bill
és Ted zseniális kalandja némiképp sztereotip figurává tette, az 1991-es
Otthonom Idaho azonban ismét hatalmas sikert jelentett számára. Sokszínű
színészi játékát kihasználják a rendezők. Az 1992-es Drakula-feldolgozásban még
Anthony Hopkins és Winona Ryder partnereként ügyvédet játszott, egy évvel később
a Sok hűhó semmiért Shakespeare-adaptációjában kosztümös szerepet kapott.

1993-ban A kis Buddha című filmjével tűnt ki, sztárrá azonban az 1994-ben
forgatott első akciófilmjével, a Féktelenül-lel vált. A Féktelen Minnesota
(1996) és a Johnny Mnemonic (1995) kevésbé sikeres filmjei voltak. Az ördög
ügyvédjében Al Pacino oldalán játszott. A Mátrix után olyan filmekben szerepelt,
mint a romantikus Édes november, a misztikus Constantine, a démonvadász vagy a
Ház a tónál, ami szintén romantikus és misztikus film volt. 2008-ban egy újabb
sci-fi filmet forgatott, Amikor megállt a Föld címmel.

Legjelentősebb sikerét egy újabb akciódús filmben aratta: az 1999-es, különleges
látványvilágú, mára kultuszfilmmé vált Mátrixban, valamint a folytatásaiban, a
Mátrix – Újratöltvé-ben és a Mátrix – Forradalmakban az emberiséget a gépek
uralmától megmenteni szándékozó hackert, Neót alakította. A forgatások során
Reevesnek különféle harcművészeteket kellett tanulna, saját elmondása szerint
ezzel kelt, ezzel feküdt hónapokon át, és Lawrence Fishburn-nel még az
„ebédszünetekben is hongkongi akciófilmeket” néztek. A Mátrix billentette vissza
a kritikusok szerint leáldozóban lévő karrierjét, melynek köszönhetően piaci
értéke 18 millió dollárra rúgott. A két folytatásért a színész összesen 30
millió dollárt és a bevételek 15%-át kapta. Kritikusok szerint bár Reeves nem
éppen kiváló arcmimikájáról híres, a „kiválasztott”, misztikus, visszafogottan
elegáns Neo szerepe tökéletesen illett a színész rejtélyes karakteréhez és
egzotikus vonásaihoz:

2005-ben a színész csillagot kapott a hollywoodi Walk of Fame-en, a „Hírességek
sétányán”.



https://hu.wikipedia.org/wiki/Jean-Claude_Juncker

Jean-Claude Juncker (IPA: ʒ̊ɑ̃ːkloːd ˈjʊŋ.kɐ, 1954. december 9. – ) luxemburgi
politikus, 1995 és 2013 között hazája miniszterelnöke, 2014 novemberétől az
Európai Bizottság elnöke. Az Európai Unió országaiban ő volt a leghosszabb ideig
szolgáló miniszterelnök és világviszonylatban a leghosszabb ideig szolgáló
demokratikusan választott kormányfő. 2005 és 2013 között az Eurócsoport elnöke,
1989 és 2009 között Luxemburg pénzügyminisztere volt.

1984-ben választották a Képviselőház tagjává a Keresztényszociális Néppárt
tagjaként, és kinevezték Jacques Santer kormányába munkaügyi miniszternek.
1989-ben követte Santert pénzügyminiszterként és 1995-ben miniszterelnökként,
amikor elődjét kinevezték az Európai Bizottság elnökének. 1999-ben, 2004-ben és
2009-ben is újraválasztották. 2013 júliusában felajánlotta lemondását az ország
hírszerzését érintő botrányt követően. Lemondása december 4-én hatályosult, a
2013-as választás megtartása után, amelyen Juncker is indult.

2014 márciusában az Európai Néppárt Dublinban tartott kongresszusán őt jelölték
az Európai Bizottság elnökének a 2014-es európai parlamenti választások utánra.
Június 27-én az Európai Tanács hivatalosan is jelölte a posztra, 26 támogató és
2 ellenszavazat mellett. David Cameron brit és Orbán Viktor magyar
miniszterelnök ellenezte a jelölését. Július 15-én az Európai Parlament 729
képviselőjéből 422 szavazott mellette, így erős többséggel választották meg. A
tisztséget 2004-től betöltő José Manuel Barrosót 2014 novemberében váltotta.



https://hu.wikipedia.org/wiki/Brazil_labdar%C3%BAg%C3%B3-v%C3%A1logatott

A brazil labdarúgó-válogatott Brazília nemzeti labdarúgó csapata, amelyet a
brazil labdarúgó-szövetség irányít (portugálul:Confederação Brasileira de
Futebol). A brazilok "seleção" néven tesznek említést a válogatottról, aminek
jelentése: "válogatás", "választék". A Brazil labdarúgó-szövetséget 1914-ben
alapították és 1923-ban lett a Nemzetközi Labdarúgó-szövetség tagja. A
futballról közmondássá vált: "Az angolok felfedezték, a brazilok pedig
tökéletesítették."

Brazília a labdarúgó-világbajnokságok történetének legsikeresebb válogatottja öt
világbajnoki címmel. Az egyetlen csapat a világon, amely valamennyi
világbajnokságon részt vett, és az első, amely ötször nyerte el a győztes címét
(1958, 1962, 1970, 1994, 2002). Kétszer nyertek ezüstérmet (1950, 1998) és
kétszer lettek harmadikok (1938, 1978). Mindemellett négyszeres Konföderációs
kupa és nyolcszoros Copa América győztesek.

A brazil nemzeti válogatott 1914-ben alakult meg Rio de Janeiro és São Paulo
közreműködésével. Első mérkőzésüket az angol Exeter City klubcsapata ellen
játszották, amit Oswaldo Gomes és Osman góljaival 2–0-ra megnyertek. A kezdeti
időszakban nem szerepeltek túl jól, részben a viták miatt, ami a profi futball
bevezetését övezte Brazíliában, amelyek abban is megakadályozták a Brazil
labdarúgó-szövetséget (Confederação Brasileira de Futebol, CBF) hogy a legjobb
összeállítású csapatot állítsa ki. A São Paulo és Rio de Janeiro közti vita
például azt eredményezte, hogy vagy az egyik, vagy a másik állam állíthatta ki a
nemzeti csapatot. A nézeteltérések ellenére 1919-ben megnyerték a Brazíliában
rendezett Dél-amerikai bajnokságot. 1922-ben ugyancsak hazai pályán ismét
megnyerték a tornát.

Részt vettek a labdarúgás történetének első világbajnokságán, melynek Uruguay
adott otthont 1930-ban. A csoportjukban a Jugoszlávia ellen elszenvedett 2–1-s
vereség után 4–0-ra megverték Bolíviát, de mindez kevés volt a továbbjutáshoz.
Az 1934-es világbajnokságon Spanyolországtól kaptak ki 3–1-re az első
fordulóban. Az 1938-as vb-n Lengyelország és Csehszlovákia kiejtésével az
elődöntőig jutottak, ahol a későbbi világbajnok Olaszország győzte le a
brazilokat 2–1-re. A harmadik helyért rendezett mérkőzésen 4–2-re verték
Svédországot, így megszerezték a bronzérmet. Leônidas da Silva 7 góljával a
torna gólkirálya lett.

1949-ben harmadik Dél-amerikai címét is megszerezte a brazil válogatott. Egy
évvel később 1950-ben Brazíliában rendezték világbajnokságot. Ez a vb különleges
volt abból a szempontból, hogy nem volt döntő, hanem ehelyett négycsapatos
körmérkőzést rendeztek. Az új szabály ellenére mégis a Brazília–Uruguay mérkőzés
vált a nem hivatalos döntővé. A Rio de Janeiro-i Maracanã Stadionban rendezték
199 854 néző előtt. Brazíliának nem volt szüksége többre, mint egy döntetlen
ahhoz, hogy világbajnok legyen, 1–0-s vezetés után mégis 1–2-re veszített; a
meccset azóta Dél-Amerikában "Maracanazo" (Maracana-csapás) néven emlegetik, ami
a brazil futball történetének egyik legszomorúbb napja volt.

A hazai pályán elveszített világbajnokság nemzeti katasztrófaként lett
aposztrofálva. Ezután megváltoztatták a csapat mezének színeit. A balszerencsét
hozó fehéret felváltotta a sárga és a kék szín. Az 1954-es világbajnokságon már
az új mezösszeállításban szerepeltek. A negyeddöntőig jutottak, ahol a torna
nagy esélyesétől Magyarországtól egy indulatoktól sem mentes mérkőzésen kaptak
ki 4–2-re.

Az első aranyéremre 1958-ig kellett várni. Az akkor nagyon erősnek tekintett
Szovjetunió, majd Wales és Franciaország legyőzése után, a mindössze 17 éves
Pelé vezényletével játszó brazilok a döntőben 5–2-re győzték le a házigazda
Svédországot. Ezzel Brazília lett az első olyan válogatott, amely saját
kontinensén kívül rendezett világbajnokságot tudott nyerni.

Az 1962-es világbajnokság sztárjátékosa – különösen Pelé sérülése után –
Garrincha, győztese pedig ismét Brazília lett. A döntőben Csehszlovákiát verték
3–1-re. Az 1966-os vb-n a brazil csapat története legrosszabb teljesítményét
nyújtotta, miután a felkészülést politikai befolyásolás és a brazil csapatok
közti vetélkedés nehezítette a kerethelyekért. A felkészülési időszak utolsó
hónapjaiban Vicente Feolának nem kevesebb, mint 46 játékossal kellett dolgoznia,
pedig csak 22-t vihetett Angliába.

A következő, 1970-es Mexikóban rendezett világbajnokságon harmadik vb-címüket is
megszerezték. A minden idők legjobbjának tekintett csapat állt össze. Ez volt
Pelé utolsó vb-döntője, ebben a csapatban játszott Carlos Alberto, Jairzinho,
Tostão, Gérson és Rivelino. Mind a hat mérkőzésüket megnyerték: Csehszlovákia,
Anglia, Románia ellen a csoportkörben, Peru, Uruguay és Olaszország ellen az
egyenes kieséses szakaszban győzedelmeskedtek. Miután harmadszor nyerte el,
Brazília örökre megtarthatta a Jules Rimet kupát. (A trófeát azonban 1983-ban
ellopták, és sohasem került elő.)

Az 1970-es vb után után Pelé és további nagynevű játékosok visszavonultak a
válogatottságtól. Az 1974-es világbajnokságon a Hollandia elleni 2–0-s vereség
azt jelentette, hogy lemaradtak a döntőről. A bronzmérkőzésen Lengyelországtól
kaptak ki 1–0-ra, így a negyedik helyen végeztek.

Az 1978-as világbajnokság második csoportkörében Lengyelországot 3–1-re
megverték, ennek eredményeként +5-s gólaránnyal álltak. A házigazda Argentína
+2-vel, de az utolsó mérkőzésén 6–0-ra verte Perut, így ők jutottak a döntőbe. A
braziloknak maradt a bronzmérkőzés, ahol 2–1-re győztek Olaszország ellen.
Brazília volt az egyetlen csapat, amelyik veretlenül hozta le a tornát.

Az 1982-es világbajnokságon a brazil csapat olyan nagynevű játékosokból állt,
mint: Zico, Sócrates, Falcão és Éder, így nem volt meglepő, hogy a végső
győzelemre is esélyes csapatok közé sorolták őket. A csoportkörben a
Szovjetuniót 2–1-re, Skóciát 4–1-re, Új-Zélandot pedig 4–1-re verték. A második
csoportkörben Argentínát 3–1-re győzték le, majd következett az Olaszország
elleni találkozó, amit 3–2 arányban elveszítettek. Ez a világbajnokságok
történetének egyik legemlékezetesebb mérkőzése. Az 1982-s csapatot minden idők
legerősebb brazil válogatottjaként tartják számon, amelyik nem nyert
világbajnokságot.

Néhány játékost, beleértve Zico és Sócrates játszottak a négy évvel későbbi
1986-os mexikói világbajnokságon is. A csoportjukat hibátlanul megnyerték, majd
a negyeddöntőben a Michel Platini vezette Franciaországgal találkoztak. A
találkozó 1–1-s döntetlennel végződött és a hosszabbításban nem esett további
gól, így következtek a büntetők, melyben 4–3-mal a franciák bizonyultak jobbnak.

Negyven év után 1989-ben ismét megnyerték a Copa Américat. A Dél-amerikai
kontinenstornán ez volt a negyedik győzelmük. Az 1990-es világbajnokságon
Svédországot 2–1-re, Costa Rica-t és Skóciát egyaránt 1–0-ra verték a
csoportjukban. A nyolcaddöntőben a Diego Maradona fémjelezte Argentína ellen
szenvedtek 1–0-s vereséget.

Huszonnégy év telt el azóta, hogy Brazília utoljára világbajnokságot nyert. Az
1994-es világbajnokságon megszerezték történetük negyedik világbajnoki címét.
tagja volt a keretnek: Romário, Bebeto, Dunga, Cláudio Taffarel, Jorginho és még
több kiváló játékos. A csoportkörben Oroszországot 2–0-ra, Kamerunt 3–0-ra
verték, Svédországgal 1–1-s döntetlent játszottak. A nyolcaddöntőben a házigazda
Egyesült Államokat 1–0-val, a negyeddöntőben egy fordulatos mérkőzésen
Hollandiát 3–2-vel, az elődöntőben Svédországot 1–0-val búcsúztatták. A döntőben
ismét Olaszországgal találkoztak. Maga a döntő nem hozott magas színvonalat és
0–0-s döntetlennel zárult, így az elsőségről a büntetők határoztak. Az olaszok
közül többen is hibáztak, így Brazília megszerezte a világbajnoki címet.
1997-ben első alkalommal nyerték meg a konföderációs kupát és begyűjtötték az
ötödik Copa América elsőségüket.

Az 1998-as világbajnokságra címvédőként utaztak, ezért nem kellett selejtezőt
játszaniuk. Az A csoportban szerepeltek Skócia, Norvégia és Marokkó
társaságában. A torna nyitómérkőzését Skócia ellen játszották, amit 2–1-re
megnyertek. Ezt követte a Marokkó elleni 3–0-s siker és a Norvégia ellen
elszenvedett 2–1-s vereség. A nyolcaddöntőben Chilét verték 4–1-re, majd a
negyeddöntőben Dániát egy fordulatos mérkőzésen 3–2-re. Az elődöntőben
Hollandiával találkoztak. A rendes játékidő és a hosszabbítás után 1–1-re álltak
a felek, így következhettek a büntetők, amiben 4–2 arányban jobbak voltak a
brazilok. Megint eljutottak a döntőig, de ezúttal 3–0-s vereséget szenvedtek a
házigazda Franciaország ellen. Az 1999-es Copa América döntőjében Rivaldo és
Ronaldo góljaival 3–0-ra legyőzték Uruguayt. Ez volt a brazil válogatott hatodik
győzelme a sorozatban.

A 2002-es világbajnokságon a Ronaldo, Rivaldo és Ronaldinho fémjelezte brazil
válogatott az ötödik világbajnoki címét is megszerezte. A csoportkörben
mindhárom ellenfelüket legyőzték. A nyolcaddöntőben Belgiumot 2–0-ra, a
negyeddöntőben Angliát 2–1-re, az elődöntőben Törökországot 1–0-ra verték. A
jokohamai döntőt Németország ellen játszották és Ronaldo két góljával 2–0-s
győzelmet arattak. Ronaldo 8 góllal az aranycipőt is elhódította.

Brazília megnyerte a 2004-es Copa Américat, egy évvel később a 2005-ös
konföderációs kupán is megszerezték az első helyet. A szövetségi kapitány Carlos
Alberto Parreira 4–2–2–2-s formációban küldte pályára csapatát. A támadóalakzat
a Ronaldo, Adriano, Kaká és Ronaldinho négyesre épült.

A 2006-os világbajnokságon az F csoportban szerepeltek. Első két mérkőzésükön
Horvátországot 1–0-ra, Ausztráliát 2–0-ra győzték le. Japán ellen 4–1-s
győzelmet szereztek. Ronaldo kétszer is betalált ezzel a világbajnokságok
történetének legeredményesebb játékosa lett. A legjobb 16 között Ghánát
búcsúztatták 3–0-val. A negyeddöntőben Franciaország ellen kaptak ki 1–0-ra és
kiestek.

A 2006-os vb után a korábbi válogatott játékost Dungat nevezték ki a kapitányi
posztra. Irányításával megnyerték a 2007-es Copa Américat, ahol Robinho kapta az
aranycipőt és a torna legjobb játékosának is megválasztották. Két évvel később
Brazília megnyerte a 2009-es konföderációs kupát is, ami a harmadik győzelmük
volt a kupa történetében. Kaká lett a torna embere, Luís Fabiano pedig a
gólkirálya.

A 2010-es világbajnokságon Észak-Koreát 2–1-re, Elefántcsontpartot 3–1-re
verték. A harmadik csoportmérkőzésükön Portugáliával 0–0-s döntetlent
játszottak. A nyolcaddöntőben Chilét 3–0-ra győzték le. A negyeddöntőben
Hollandia ellen szenvedtek 2–1-s vereséget.

2010. júliusában Mano Menezest nevezték ki a szövetségi kapitányi posztra. A
2011-es Copa Américan Paraguaytól kaptak ki a negyeddöntőben és kiestek. A
2014-es világbajnokság házigazdájaként a brazilok nem játszottak
tétmérkőzéseket, ezért 2012. júliusában a FIFA-világranglista 11. helyén álltak.
Először fordult elő az 1993 óta, hogy a brazil válogatott nem fért be az első
tízbe. 2012. Menezest menesztették és a helyére visszatért a korábbi kapitány
Luiz Felipe Scolari. 2013. június 6-án a 22. helyen volt a brazil válogatott,
ami története leggyengébb eredménye. A 2013-as konföderációs kupát hazai
közönség előtt nyerték meg. Spanyolországot a döntőben 3–0-ra verték. Neymart a
torna emberének választották, Júlio César pedig megkapta az aranykesztyűt, a
legjobb kapusnak járó díjat.

A 2014-es világbajnokságon Brazília Horvátország, Kamerun és Mexikó társaságában
automatikusan az A csoportba került. A torna nyitómérkőzését Horvátország ellen
játszották. Marcelo öngóljával a horvátok jutottak előnyhöz, de Neymar és Oscar
révén brazilok fordítani tudtak és 3–1-re nyertek. A sikeres kezdést a Mexikó
elleni 0–0 követte. utolsó csoportmérkőzésükön Kamerunt verték 4–1-re. A
nyolcaddöntőben Chilével találkoztak. David Luiz góljával megszerezték a
vezetést, amit Alexis Sánchez nem sokkal később kiegyenlített. Végül büntetőkkel
dőlt el a továbbjutás sorsa, melyben a brazilok bizonyultak jobbnak 3–2
arányban. A negyeddöntőben újabb Dél-amerikai ellenféllel, Kolumbiával kerültek
szembe. A brazilok Thiago Silva és David Luiz góljaival 2–1-re győztek, de
elveszítették a legjobb emberüket Neymart, aki Juan Camilo Zúñiga belépője után
sérült le és a torna hátralévő részében már nem állhatott csapata
rendelkezésére. Thiago Silva szintén kihagyta az elődöntőt, miután megkapta
második sárga lapját a kolumbiaiak ellen. Az elődöntőben Németországgal
találkoztak és súlyos 7–1-s vereséget szenvedtek. Ez Brazília történetének
legsúlyosabb veresége világbajnokságon és az első veresége volt hazai pályán
1975 óta. A találkozót Mineirazo néven emlegetik, a "Maracanazo" mintájára,
amikor 1950-ben szintén hazai pályán elveszítették a világbajnokságot. A
hatalmas kudarc és sokkhatás után azonban még hátravolt a bronzmérkőzés, melyen
3–0-s vereséget szenvedtek Hollandia ellen és így végül a negyedik helyen
zártak.

A brazil labdarúgó-válogatott első hivatalos meze fehér színű volt, kék
gallérral. Az 1950-es labdarúgó-világbajnokság végéig a kék és a fehér alkotta a
válogatott szerelésének fő színeit. Ekkor azonban hazai pályán a brazilok
elveszítették a világbajnokságot és a mezt rengeteg kritika érte. a Brazil
Sport-szövetség ezért engedélyezte a Correio da Manhã nevezetű újságnak, hogy
egy pályázatot írjon ki az új mez megtervezésére. Feltétel volt, hogy az új
meznek tartalmaznia kell a brazil zászló 4 hivatalos színét. A győztes tervet
egy 19 esztendős pelotasi férfi, Aldyr Garcia Schlee készítette.

A következő 24 játékos lett nevezve a 2018-as vb-selejtezőben: 2016. november
10-i Argentína és november 15-i Peru elleni mérkőzésre. A mérkőzések és gólok a
Venezuela elleni 11-i meccs utáni állapotnak megfelelőek



https://hu.wikipedia.org/wiki/Bitcoin

A bitcoin egy nyílt forráskódú digitális fizetőeszköz, amelyet 2009. január 3-án
egy ismeretlen (fórumos nevén Satoshi Nakamoto) bocsátott ki, közvetlenül a
2008-as amerikai bankválság kirobbanása után. Az elnevezés vonatkozik továbbá a
fizetőeszközt kezelő nyílt forráskódú szoftverre, és az azzal létrehozott
elosztott hálózatra is.

A többi elektronikus fizetőeszköztől eltérően a bitcoin nem függ központi
kibocsátóktól és hatóságoktól. A bitcoin a peer-to-peer hálózat csomópontjai
által tárolt elosztott adatbázisra támaszkodik. Az adatbázis tartalmazza a
fizetések adatait, garantálva az elektronikus fizetőeszközökkel szembeni
alapvető követelményeket. A biztonságot digitális aláírások és proof-of-work
rendszer adja.

A bitcoinok biztonságosan tárolhatók egy pénztárcafájlban, személyi
számítógépen, mobiltelefonon, külső adathordózókon vagy felhő alapú
szolgáltatóknál, küldésükhöz és fogadásukhoz pedig csak a küldő illetve a fogadó
bitcoincíme szükséges. A peer-to-peer felépítés és a központi irányítás hiánya
megakadályozza bármilyen hatóság számára, hogy a forgalomban levő
pénzmennyiséget és tranzakciókat kontrollálja vagy befolyásolja, ami
lehetetlenné teszi a manipulációt és infláció gerjesztését.

A bitcoint számos, erre specializálódott devizatőzsde-weblapon lehet amerikai
dollárra és néhány más devizára átváltani, illetve vissza, fizetésnél online es
"offline" kereskedők/szolgáltatók egyaránt elfogadják, számuk jelentősen nő.
Egyes szolgáltatók lehetővé teszik kereskedők számára bitcoin elfogadását olyan
módon, hogy a kereskedő azonnal dollárban vagy egyéb szokásos devizában kapja
meg a bevételt. Ezen kívül használható közérdekű felajánlásokra egyes
szervezeteknél.

Ellentétben az országok által kibocsátott fizetőeszközökkel, a bitcoinnak nincs
központi kibocsátója, amely az árfolyam stabilitás vagy egyéb érdekek szerint
intervenciót vagy egyéb akciót hajtana végre. 2013 novemberéig valamivel több
mint 12 millió bitcoin jött létre, ezt a számot a hálózat algoritmikusan
határozza meg, ahogy azt Nakamoto cikkében leírta. A monetáris bővülés mértéke
előre ismert és bárki számára követhető, az összes bitcoinok száma idővel 21
millióhoz tart, 2013-ra a teljes mennyiség fele, 2017-re háromnegyede fog
rendelkezésre állni. A határ közeledtével a bitcoinok értéke növekedni kezdhet,
deflációhoz vezetve, amennyiben a pénzre a kereslet tovább nő. Ugyanakkor a
bitcoinok 8 tizedesjegyig oszthatóak, így ez technikai akadályt nem jelent,
szemben a megszokott pénzeszközökkel.

A bővülés csökkenő üteme ösztönzi a korai elfogadókat, akik még alacsonyabb
korai árfolyam mellett jutnak bitcoinokhoz, így segítve a rendszer sikerre
vitelét. A korai elfogadóknak ez a kedvezményezése számos kritikát
eredményezett, gyakran piramisjátékhoz hasonlítva a rendszert, ám a támogatók
szerint ez az ösztönző szükséges ahhoz, hogy a hálózat és az infrastruktúra
beinduljon, egy arányosabb részesedés nem ellensúlyozná megfelelően azt a
kockázatot amit egy új, nem tesztelt fizetési rendszer használata jelent.

Mivel a tranzakciókat az egész hálózat felé szétküldik a csomópontok, azok
teljesen nyilvánosak. Szemben a hagyományos pénzügyi intézetekkel, amelyek az
ügyfelek magánszféráját a tranzakciókra vonatkozó információk visszatartásával
védik, ezt a Bitcoin rendszerében az biztosítja, hogy a címek tulajdonosára
vonatkozó információk nem ismertek. Ha például Alíz küld Bobnak 12 BTC összeget,
akkor a nyilvános adatok között csak az látszik, hogy két cím között 12 BTC
összeg mozgott. Hacsak valamilyen oknál fogva a résztvevők nem hozzák
nyilvánosságra, hogy az adott címeknek ők a tulajdonosai, szinte lehetetlen őket
összekapcsolni. Ugyanakkor ha egy címről egyszer már kiderült, hogy kihez
tartozik, az ahhoz tartozó korábbi tranzakciók is visszakereshetőek.

A hálózaton és az elosztottan tárolt adatbázisban a tranzakcióknál a kifizető és
a kedvezményezett kizárólag a bitcoincímével jelenik meg. Ez a cím nem más, mint
egy kriptográfiai kulcspár publikus fele, amely lehetővé teszi a cím
tulajdonosának (aki a privát kulcsot egyedül birtokolja), hogy a címén lévő
egyenleg terhére kiadott tranzakciókat aláírja. Mivel egy személy bármennyi
címet létrehozhat magának, amelyekről nem derül ki, hogy egy emberhez tartoznak,
a pénz mozgásának követése szinte lehetetlen.

Az anonimitást és a központi kontroll hiányát előnyösnek találhatják az
illegális üzletet folytatók is. A rendszerrel szembeni egyik leggyakoribb
kritika szerint működése elősegíti a törvénytelen üzletek lebonyolítását, és
emiatt az egész fizetési rendszert illegálisnak kell tekinteni. A törvényességi
aggályokra egy Bitcoint használó drogkereskedő weblap irányította rá a
figyelmet.

A Bitcoin protokoll a Nakamoto Satoshi cikkében leírt és általa közzétett
kliensben megvalósított elveket követi.

A nyilvános kulcsú digitális aláírás segítségével lehetőség van ellenőrizni,
hogy egy adott cím tulajdonosa valóban hozzájárult-e a címhez tartozó egyenleg
terhére történő fizetéshez. Az egyenleg ellenőrzése az adott címre korábban
beérkező, hasonlóképpen aláírt tranzakciók lekérdezésével oldható meg. A
hálózatban részt vevő felhasználók mindegyikének van legalább egy pénztárcája,
amelyben helyben generált nyilvános-privát kulcspárok találhatóak. Tranzakció
aláírásához a kliensprogram a privát kulcsot használja. Fizetés fogadásához a
nyilvános kulcs egy olvasható formáját kell a másik félnek megadni. Ez az
olvasható forma általában 33 körüli számú karakterből áll, és mindig egyessel
kezdődik, mint például 15VzdkAvVpZsVAhw84esj14GVXbzUm9VTk.

Nakamoto elképzelése szerint ha az adatbázis nagyobbá válik, olyan kliensekre
lesz szükség, amelyek az adatbázisnak csak a releváns részét tárolják. Erre a
célra egy olyan Merkle fa szolgál, ami lehetővé teszi, hogy a kliens az
adatbázisnak olyan részeit eldobja, amikről tudja, hogy a jövőben nem lesz rá
szüksége, miközben a megmaradó rész kriptográfiai integritása megmarad.

Az eredeti nyílt forráskódú kliens minden nagyobb platformra lefordított
változatban is elérhető, a bitcoinok küldéséhez és fogadásához szükséges minden
funkciót tartalmaz, folyamatosan fejlesztik. A blokkok generálására azonban csak
a CPU használatával képes, GPU-alapú generáláshoz külön szoftver szükséges.

A C++-ban írt kliensen kívül elérhetőek más kliensek is, a projekt központi
oldalán az érdeklődők áttekintést kaphatnak az elérhető alternatívákról. Az
újabb kliensek egy része nem igényli a teljes blokklánc letöltését, ehelyett egy
távoli gépen futó teljes bitcoin kliensre támaszkodik, így lényegesen
egyszerűbben használható. (pl. Multibit, electrum)

A Bitcoin fő fejlesztője Satoshi Nakamoto álnéven publikálta a szoftvert. Később
Craig Steven Wright azt állította, hogy ő Satoshi, de később hitelt érdemlően
nem támasztotta ezt alá. Sokáig hitték, hogy Satoshi Nakamoto egy japán
programozó, de ennek ellentmondott precíz brit formai angolsága, amivel leírta a
rendszert, és az amerikai szlengje, amivel fórumozott, ami azt engedi
feltételezni, hogy inkább egy csoport áll a Bitcoin kibocsátása mögött mintsem
egy konkrét személy. A Bitcoin szoftverét Satoshi Nakamoto eredetileg Windowsra
írta csak meg, a linuxos változat létrehozásában nagy szerepet játszott Martti
Malmi.

Ez a szócikk részben vagy egészben a Bitcoin című angol Wikipédia-szócikk ezen
változatának fordításán alapul. Az eredeti cikk szerkesztőit annak laptörténete
sorolja fel.



https://hu.wikipedia.org/wiki/ABBA

1972-ben alapította Agnetha Fältskog (Anna), Björn Ulvaeus, Benny Andersson és
Anni-Frid Lyngstad (Frida). 1974-ben váltak világszerte ismertté, amikor
Waterloo című dalukkal megnyerték az Eurovíziós Dalfesztivált, és attól kezdve
éveken át uralták a különböző országok toplistáit. Legnagyobb slágereik, melyek
a kezdeti sikert követték: „S.O.S”., „Mamma Mia”, „Fernando”, „Dancing Queen”,
„Money, Money, Money”, „Knowing Me, Knowing You”, „Voulez-Vous”, „The Winner
Takes It All”. Az ABBA nevet Stig Anderson találta ki a tagok nevének
kezdőbetűiből (Agnetha, Björn, Benny, Anni-Frid). Az első "B" tükörképként írva
összetéveszthetetlenné tette, könnyen megjegyezhető, s bárki számára könnyen
kimondható, rögtön le is védették.

Pályafutásuk során több mint 100 dalt jelentettek meg és kb. 400 millió lemezt
adtak el. Az együttes tagjai 1982 végén elhatározták, hogy szünetet tartanak,
ami elhúzódott, és az ABBA végét jelentette.

1966 júniusában Björn Ulvaeus megismerkedett Benny Anderssonnal. Míg Björn egy
népszerű folk stílusú együttesben, a Hootenanny Singersben játszott, addig Benny
Svédország első számú pop együttesében, a Hep Starsban zenélt abban az időben.
Következő találkozásuk alkalmával megbeszélték, hogy közösen írnak egy dalt,
aminek eredménye az Isn't It Easy To Say című dal lett, melyet később a Hep
Stars játszott.

1969-ben mind a két csapat népszerűsége kissé csökkent. Benny és Björn is
otthagyta addigi életét és a két barát együtt folytatta a dalok írását és
felvételeket készítettek. A második Björn és Benny felvétel a Hej gamle man
lett, amiben már két nő is énekelt: Agnetha Fältskog és Anni-Frid "Frida"
Lyngstad. Ez volt az első alkalom, hogy együtt énekeltek. Agnetha és Björn,
Frida és Benny régebbről ismerték egymást így a választás telitalálat lett. Az
együtt töltött idő szerelemmé szövődött közöttük, 1971-ben Björn és Agnetha
összeházasodott.

A sikertörténet 1972-ben kezdődött, amikor úgy döntöttek, hogy csapatban
próbálnak betörni a svéd zeneiparba. Az első album munkálatait még abban az
évben megkezdték, aminek eredménye első slágerük, a People Need Love. Első
nagylemezük, a Ring Ring felvételeit 1972. szeptember 26-án kezdték meg. A
címadó dallal menedzserük, Stig Anderson tanácsára részt vettek a
Melodifestiválon, ahol harmadik helyezést értek el. 1973 elején már ABBA-ként
hivatkoztak rájuk, az együttes tagjai keresztnevének kezdőbetűjéből álló
mozaikszóval. Első emblémájukat Rune Söderqvist tervezte News Gothic
betűtípussal, Benny tükrözött B betűje 1976-ban jelent meg először, és később ez
a verzió az együttes hivatalos márkajelzésévé vált.

1974-ben kijutottak az Eurovíziós Dalfesztiválra, amit április 6-án meg is
nyertek Waterloo című számukkal. Ekkor vette kezdetét az ABBA nemzetközi
karrierje. Innentől már Svédországon kívül is ismertté váltak, a Waterloo betört
az angol és a német piacra is.

1974 őszétől kezdve 1975 elejéig Európában turnéztak, szinte mindenhol telt
házas koncerteket adtak. Közben készült a harmadik album, ami ABBA címmel 1975
tavaszán adtak ki. Az S.O.S. szám nagy sikert ért el Angliában, első helyen volt
18 egymást követő top 10-es listán. Majd következtek a Dancing Queen és a Mamma
Mia című számok, amik a Waterloo sikeréhez hasonlóan a toplista élén landoltak.
1975 nyarán piacra dobták az I Do, I Do, I Do, I Do, I Do című számot, majd 1976
márciusában elkészült a Fernando, ami az egyik legsikeresebb számuk lett.

Negyedik sorlemezük, az 1976-ban megjelent Arrival, ami első számú bestseller
lett Európában és Ausztráliában. Erről az albumról először a Money, Money, Money
című szám jött ki, ami hatalmas sikert aratott, majd a Knowing Me, Knowing You
című szám, ami 5 hétig volt az első az angol toplistán.

1977-ben nagyobb koncertturnéra indultak, Ausztráliában is adtak 11 koncertet.
Ugyanebben az évben forgatták az ABBA: A film című filmet, melyet Lasse
Hallström rendezett. Ez egy időben jelent meg következő sorlemezükkel, a The
Albummal, melyről a Take A Chance On Me című dal, ami szintén jelentős sikereket
ért el.

1979-ben a Chiquitita című számuk, amit a New York-i UNICEF gálán mutattak be,
10 országban első helyezést ért el a toplistákon. Hatodik sorlemezük, a
Voulez-Vous szintén 1979-ben jelent meg, a címadó dalt Miamiban vették fel.

1980-ban Japánban jártak, ahol 11 koncertet adtak, ezután jelent meg Super
Trouper címmel következő sorlemezük. Ugyanebben az évben legsikeresebb számaikat
spanyol nyelven is felvették, ezek Gracias por la Música címmel jelentek meg. A
Chiquitita spanyol változata nagy népszerűséget hozott számukra immár
Latin-Amerikában is.

Eközben mind a két pár házassága megromlott. 1979-ben Björn és Anna, 1981-ben
Benny és Frida is elváltak. A nézeteltérések miatt nehezen tudtak együtt
dolgozni, plusz a '80-as évek elején kezdődő új hatások és hullámok sem
érintették jól a diszkóban és popban mozgó zenekart. Ez a dolog az ABBA végét is
jelenthette volna, de megegyeznek, hogy a magánéleti szétválás ellenére tovább
folytatják a munkát. Gőzerővel dolgoztak, aminek eredménye a Gimme! Gimme!
Gimme! (A Man After Midnight), az I have a Dream, a Super Trouper, a The Winner
Takes It All című sikerszámok.

1981 januárjában Stig Anderson menedzserük 50. születésnapjára készítették Hovas
Vittne című felvételüket, amely csak 200 példányban látott napvilágot színes
hanglemezen. Ezt az anyagot a rendezvényre ellátogató vendégek között osztották
szét. Az év decemberében a One Of Us és a The Visitors albumuk egyszerre készült
el, ami Európában nagy sikert hozott nekik.

1982 volt az ABBA utolsó éve. Kiadták az addigi 10 évet átfogó dupla albumukat:
The Singles - The First Ten Years címmel. Tavaszra még egy új album volt
tervben, azonban a májusi és június felvételek nehézkesen zajlottak, csupán
három dalt rögzítettek: You Owe Me One, I Am the City és Just Like That. Benny
Andersson és Björn Ulvaeus nem voltak megelégedve az eredménnyel, így az
együttes nyári szünetet tartott. A további dalok rögzítését augusztus és
november között folytatták, de ezek már csak kislemezeken jelentek meg, az új
nagylemez már nem készült el. Az ABBA tíz évvel a megalakulás után abbahagyta a
zenélést, így vége lett a '70-es évek legsikeresebb popcsapatának.

A svéd kiadó 1992-ben úgy határozott, hogy kiadja az ABBA Gold albumot, ami a
legsikeresebb számokat tartalmazta. Az album robbanásszerűen a világ toplistái
élére került, és az egyik legnagyobb sikere volt az együttesnek. 1993-ban ennek
folytatásaként megjelent a More ABBA Gold, ami az addig kiadatlan I Am The Cityt
is tartalmazta.



https://hu.wikipedia.org/wiki/Kassa

Kassa (szlovákul: Košice  kiejtése✩, németül: Kaschau) Szlovákia második
legnagyobb városa, az egykori Abaúj-Torna vármegye székhelye, ma a róla
elnevezett kerület és járás központja, katolikus érseki és evangélikus püspöki
székhely. Népessége 2011-ben 240 688 fő volt, ebből 6382 magyar (2,65%).
Abaszéplak, Bárca, Hernádtihany, Kassaújfalu, Kavocsán, Miszlóka, Pólyi, Saca,
Szentlőrincke, Szilvásapáti és Zsebes községeket csatolták hozzá.

Nevét puszta személynévből, valószínűleg a Kasa vagy valamely Ka- kezdetű
személynévből kapta. A szlovák Košice (= Kosáék) párhuzamos szlovák névadás
eredménye.

A város neve más nyelveken: németül Kaschau, latinul Cassovia vagy Cassoviae,
horvátul Kašava, lengyelül Koszyce, oroszul Кошицы / Košicy.

A település ősidők óta lakott hely, ahol 13. században hospesek telepedtek le. A
várost először 1230-ban, erődítményeit 1312-ben említik, amikor Károly Róbert
vezére, Görgey Jordán ostrom alá veszi a Csák Máté-párti várost. 1347-től szabad
királyi város.

„Mi Lajos, Isten kegyelméből Magyarország királya, ezen oklevelünkkel tudtára
adjuk mindenkinek, akit illet, hogy királyi kegyünk által, tekintettel hű kassai
polgáraink és vendégeink hasznára, azt akarván, hogy ugyanezek felemelkedjenek a
kegyelem ajándékai által, alázatos folyamodványukra személyes jóindulatunkból
engedélyeztük ugyanezen kassai polgáraink részére, hogy ettől fogva városuk
titkos és nyilvános pecsétjén és zászlóján joguk legyen és örökké használhassák
a királyi címerünkből kivett pajzsformát, melyben felül kék színű sáv három
liliom ábrájával húzódik, és oldalt lentről négy vörös és ugyanannyi fehér
vonal. Titkos pecsétünk alatt ezen oklevél igazolására, kiváltság formájában
fogjuk kiadni ugyanazon polgáraink hasznára nagypecsétünk alatt, amennyiben ezt
elénk fogják terjeszteni. Kelt Diósgyőrben, az Úr mennybemenetele előtt két
nappal 1369. május 7.”

1374-ben Nagy Lajos király országgyűlést tart itt, ezen a rendek elismerik a
leányági örökösödést. 1441-ben sikertelenül ostromolta Perényi Miklós, majd I.
Ulászló is. 1449-ben a város alatt verte meg Giskra cseh serege Székely Tamás
magyar seregét, s a csatában a magyar hadvezér elesett. 1491-ben Albert lengyel
herceg fél évig ostromolta eredménytelenül. 1526-ban I. Ferdinándnak meghódolt,
1536-ban Szapolyai János foglalta el, de 1551-ben ismét Ferdinándé. 1604-ben
Bocskai szállta meg, innen szólította fel a nemességet az alkotmány és a
vallásszabadság védelmére. Basta sikertelenül ostromolta, de 1606-ban ismét a
királyé lett. 1606. december 29-én itt halt meg Bocskai István fejedelem, itt is
temették el. Hívei szerint megmérgezték, de valószínűleg vízkórban hunyt el.

A város a 17. században hosszabb ideig az Erdélyi Fejedelemséghez tartozott.
1619. szeptember 5-én Bethlen Gábor foglalta el, innen adta ki kiáltványát, és
itt tartotta esküvőjét 1625. március 2-án Brandenburgi Katalinnal. 1644. január
18-án itt kiáltják ki a rendek I. Rákóczi Györgyöt Magyarország fejedelmévé.
1657-ben a jezsuiták főiskolát és nyomdát alapítottak itt. Az 1670-es években
többször eredménytelenül ostromolták a kurucok. 1677. november 26-án a
császáriak a lázadó várost elfoglalva a vezetőket kegyetlenül kivégezték. A
császáriak a várostól délre 1670 és 1676 között ötszögű citadellát építettek,
amelyet Thököly 1682-ben elfoglalt, majd 1685. október 25-én Caprara generális
foglalta vissza. 1596 és 1700 között az egri püspök székhelye volt. 1703-ban
Rákóczinak hódolt, 1706-ban Rabutin sikertelenül ostromolta, végül 1711. április
27-én foglalták el a császáriak. 1713-ban lebontották a citadellát, nyoma sem
maradt.

1788-ban itt jelent meg az első magyar nyelvű folyóirat, a Magyar Museum.
1802-től püspöki székhely. A városfalakat a 18. század végétől 1856-ig
fokozatosan lebontották, csak a Hóhér-bástya és kisebb falszakaszok maradtak
fenn. 1848. december 8-án és 1849. január 4-én is a közelében verte meg Schlik
császári tábornok a magyar honvédsereget (kassai ütközet). 1849. február 15-én
vonultak be a honvédek a városba, de június 24-én az oroszok megszállták.

1906-ban épült meg Rákóczi rodostói házának másolata, amikor a fejedelmet a dóm
kriptájába temették el. 1910-ben 44 211 lakosából 33 350 magyar (75,4%), 6547
szlovák, 3189 német, 453 lengyel, 227 cseh és 210 ruszin volt. 1918-ban
elfoglalták a csehek, 1919. június 6-án a magyar Vörös Hadsereg visszafoglalta,
majd a Clemenceau-jegyzék értelmében kiürítette. 1920. június 4-én trianoni
békeszerződéssel hivatalosan is Csehszlovákiához került. Regionális központi
szerepét Magyarországon Miskolc vette át. 1935-ben megtalálták a híres kassai
arany éremleletet.

1938-ban az első bécsi döntés értelmében visszakerült Magyarországhoz. A város
lakossága 1938. november 11-én ünnepélyesen fogadta a bevonuló magyar csapatokat
és Horthy Miklós kormányzót. 1941. június 26-án bombatámadás érte, három
felségjel nélküli bombázó összesen 29 db százkilós bombát vetett a városra. 32
halálos és 82 sebesült áldozat mellett tetemes anyagi kár is keletkezett. Egy
bomba nem robban fel és cirill-betűs feliratokat találtak rajta, ennek alig várt
ürügyén Magyarország deklarálta hadiállapotát a Szovjetunióval. Egyik verzió
szerint a közeli, Kassára nagyon hasonlító Eperjes német hírközpontja lehetett a
céljuk, amely a fasiszta szlovák bábállam területén maradt. Hazánkat nem is volt
célszerű bevonni az eszkalálódó háborúba. Szerencsétlen navigációs hiba
okozhatta tehát ezt a számunkra tragikus végű konfliktust, amit a lassacskán
megnyíló orosz levéltárak adatai sem cáfolnak. Kassáról 1944. május 15-én
indítottak két vonatszerelvényt Auschwitzba. Ezeken 7684 kassai zsidót
szállítottak a haláltáborba. Május folyamán még két, június 3-án pedig még egy
szerelvény indult el, további 9013 kassai és környékbeli zsidóval. 1945. január
19-én foglalta el a szovjet hadsereg, ekkor újra Csehszlovákia része lett. 1945.
április 4-én itt hirdette meg Beneš elnök a hírhedt kassai kormányprogramot. Ma
Szlovákia keleti részének központja.

A várost légi úton a Kassai repülőtéren keresztül lehet elérni, amely a város
déli részén fekszik. Regionális járatok indulnak a pozsonyi, a bécsi és a prágai
repülőtérre. Jelentősebb légitársaságok a Cseh Légitársaság, az Austrian
Airlines és a Danube Wings. A 2008-as szezonban 590 919 utast szolgált ki.

A 2001-es népszámlálás adatai alapján 236 093 lakosából 210 340 szlovák (89,1%),
8940 magyar (3,8%), 5055 cigány (2,1%), 2803 cseh (1,2%), 1279 ruszin, 1077
ukrán és 398 német volt. Közel negyedmillió lakosával Kassa az ország második
legnépesebb városa. A középkorban magyar, német és a szláv elem is jelen volt a
városban, a magyarok aránya a török hódoltság éveiben kezdett nőni, majd a
18-19. században újra csökkent a szlovákok javára. A dualizmus éveiben
fokozatosan nőtt a magyarság aránya. 1880-ban a lakosok 39,5%- a szlovák
anyanyelvűnek vallotta magát, 38,4% magyarnak, 16,2% pedig németnek. 1891-ben a
lakosok 49,1%-a magyar anyanyelvűnek vallotta magát, 33,6% szlováknak, 13,5%
pedig németnek. 1910-ben már a város lakosságának 75,4%-a volt magyar, 14,8%
szlovák és 7,2% német. A két világháború között az etnikai arányok megfordultak,
a többség szlováknak vallotta magát, 1941-ben újra magyar többségű volt a város.
A második világháborút követően erőteljes szlovákosítás indult meg, a
kitelepítéseknek, illetve a nagyarányú iparosításnak betudhatóan radikálisan
megváltozott a város nemzetiségi összetétele – a magyarok arányszáma
minimalizálódott, a németek száma pedig a mérhetőség határára esett.

1919-ben 46 820 lakosából 17 991 magyar, 22 858 csehszlovák, 2477 német, 86
ruszin és 3414 egyéb nemzetiségű volt.

A városhoz tartozó egykori önálló települések a városhoz csatolás évével:
Abaszéplak (1976), Bárca (1968), Buzinka (Sacához 1943), Hernádtihany
(1968/1969), Kassaújfalu (1968/1990), Kavocsán (1976), Miszlóka (1968), Peres
(?), Pólyi (1968), Saca (1968/1970), Szentlőrincke (1976), Széplakapáti
(Abaszéplakhoz 1945), Szilvásapáti (1968), Zsebes (1976).

A városban 1903-ban alakult meg az első futballcsapat, KAC (Kassai Athlétikai
Club) néven. 1952-ben jött létre a város legismertebb és legeredményesebb
labdarúgóklubja, a VSS. A VSS a Kelet-Szlovákiai Gépgyár klubja volt, mint ahogy
a csapat nevét alkotó rövidítés is mutatja (VSS – Východoslovenské Strojárne,
Kelet-Szlovákiai Gépgyár). Az üzemet a 70-es évek végén egy átszervezés után
átnevezték ZŤS-re, ezután a csapat neve is ez lett. 1989 után újra VSS név alatt
futott, mígnem 1992 májusában egyesült a Kelet-Szlovákiai Vasgyár (VSŽ)
együttesével és így létrejött az 1. FC Košice. Az 1. FC 2005-ben anyagi gondok
miatt megszűnt, helyét az MFK vette át (MFK – Mestský futbalový klub, magyarul
Városi Futball Klub).

A klub játékosa volt többek közt Strausz János (Ján Štraus [1]), aki a
csehszlovák liga 100-as góllövőklubjának a tagja. 1997-től 1999-ig az 1. FC-ben
játszott Telek András válogatott magyar labdarúgó is.

Kassa a szlovákiai jégkorong egyik bástyája, a HC Košice klub a szlovák hoki
extraliga állandó tagja, többszörös bajnoka. Az első hokiklubok a 20. század
20-as éveiben alakultak a városban (1. ČsČK, KAC, KSC, Törekvés, Slávia). A II.
világháború után visszaesett a jégkorong iránti érdeklődés a városban, mígnem
1962-ben a vasutasok addigi csapatából megalakult a Dukla Kassa
jégkorongegyüttes. 1964-ben a csapat feljutott a legfelsőbb csehszlovák
hokiligába s azóta egyedüli szlovák klubként megszakítás nélkül állandó
résztvevője az I. liga küzdelmeinek (az 1993/94-es szezon óta szlovák liga).
1967-ben az addigi katonaegyüttest átvette a helyi vasgyár (VSŽ) és – rövid
megszakításokkal – a 90-es évek végéig ez a tény a csapat nevében is olvasható
volt. A klub a 80-as években élte fénykorát, egyedüli szlovák csapatként kétszer
nyerte meg a csehszlovák bajnokságot (egy-egy bajnoki címet szerzett még a
pozsonyi Slovan és a trencséni Dukla, a többit cseh csapatok nyerték) – az
1985/86-os és az 1987/88-as szezonban. Szlovákia önállósulása (1993) után a
legeredményesebb egyesületek közé tartozik: 1995-ben, 1996-ban, 1999-ben és
2009-ben szerzett bajnoki címet. Otthona a 8340 férőhelyes Ladislav Troják
Stadion (marketingnevén Steel Aréna), amely a legnagyobb ilyen célú
sportlétesítmény az országban – 2006 márciusában adták át.



https://hu.wikipedia.org/wiki/Bipol%C3%A1ris_zavar

A bipoláris zavar (bipolar disorder (BD)) – úgy is ismert, mint mániás
depresszió (manic depression (MD)) – pszichiátriai kórkép, utalva a mánia (vagy
hipománia, vagy kevert fázis) és a klinikai depresszió (depressziós, vagy
egykedvű/levert hangulat) váltakozásaira, egy hosszabb időtartamon keresztül.

Az egészséges átlagemberek által időnként tapasztalható feldobott jókedvvel, és
levert hangulattal szemben egy bipoláris zavarban szenvedő beteg rendkívül
szélsőséges hangulatingadozásokon megy keresztül, melyek akár hónapokig is
eltarthatnak.

A legtöbb páciens már tizenéves kora vége felé mutatja a betegség egyes
tüneteit. Ezeket a panaszokat gyakran pubertáskori zavaroknak tudják be. Nem
ritka, hogy a helyes diagnózis felállítására akár 8 évet is várni kell, ami
általában a 25–40 éves kor között történik meg.

A bipoláris zavar a teljes népesség kb. 1%-át érinti, így egyes becslések
szerint Magyarországon 100 ezren, az Amerikai Egyesült Államokban mintegy 3
millióan szenvednek e betegségben.

A betegek megfelelőn beállított gyógyszeres kezelés mellett teljes értékű életet
élhetnek.

A bipoláris zavar megállapításához legalább egy mániás vagy kevert epizód
előfordulása szükséges, de hipomániás vagy klinikai depressziós epizód
megjelenése is lehetséges.

Mániás diagnózis akkor állítható fel, ha a következő tünetek közül egyidejűleg
legalább három, legkevesebb egy hétig fennáll:

A Depressziós diagnózis felállításához szükséges, hogy az alábbi tünetek közül
legalább öt, legalább két héten keresztül fennálljon.:

A bipoláris zavar depresszív fázisának jelei és tünetei többek között a
szomorúság, nyugtalanság, ok nélküli bűnösségérzet, dühös kedélyállapot,
elhagyatottság-, magányosságérzet, alvási és evési zavarok, fáradtság,
érdeklődésvesztés a napi tevékenységek iránt, koncentrálási problémák,
lehangoltság, önutálat, apátia vagy nemtörődömség, deperszonalizáció (a saját
személyiségre vonatkozó tudat zavara), érdeklődés elvesztése, a szexuális
tevékenységek iránt érzett vágy csökkenése, vagy hirtelen felfokozódása,
félénkség vagy szorongás társaságban, ingerlékenység, krónikus fájdalom (ismert
okkal vagy anélkül), a motiváció hiánya és halállal, öngyilkossággal kapcsolatos
gondolatok.

A hipomániás emberek általánosan úgy jellemezhetőek, mint energikus, euforikus
személyek, túláradó ötletekkel, akik sokszor igen magabiztosak és
karizmatikusak. A kiteljesedett mániával ellentétben képesek az összefüggő,
logikus gondolkodásra, így képesek megállni a helyüket a mindennapi életben.

A Duke Egyetem kutatói kiegészítették Emil Kraepelin mánia-osztályozását, ami
így magában foglalja a hipomániát (főként eufória), a súlyos mániát (ide értve
az eufóriát, az abszurd túlzásokat, a szexuális ösztön, az ingerlékenység, a
változékony hangulat, a pszichózis, az üldözési mánia, az ellenséges érzelmek és
az agresszió magas szintjeit), a szélsőséges mániát (erősen rossz közérzet,
örömérzet megszűnése), a diszforikus (boldogtalan) mániát, és a kevert mánia két
formáját (ahol a depresszív és a mániás tünetek egyszerre vannak jelen).

A Mayo Klinika és egyéb források megemlítik még mint a mánia lehetséges
tüneteit: az áradozó jókedvet, a túlzott optimizmust, a gyors, megállíthatatlan
beszédet, a hevesen cikázó gondolatokat, az izgatottságot, a gyenge
ítélőképességet, a meggondolatlanságot vagy olyan kockázatok vállalását,
melyeket az egyén normális esetben nem vállalna, a túlzott aktivitásra való
hajlandóságot, az alvászavarokat vagy a szükséges alvás csökkenését, a figyelem
könnyű elterelhetőségét (folyamatosan vált egyik témáról a másikra), a
koncentrálásra való képesség elvesztését, a szertelen és hivalkodó vagy
túlzottan színes öltözködést, az ellentmondást nem tűrő modort, és a
hajlamosságot abban a hitben, hogy kifogástalan szellemi állapotban vannak.

A mániás betegek fáradhatatlanul, mértéktelenül és megfontolás nélkül kerülnek
olyan szituációkba, amelyekben nem képesek felmérni a bennük rejlő, vagy a
társadalom által rájuk háruló veszélyeket.

A pszichózis tünetei a hallucinációk (hallani, látni vagy egyéb módon érzékelni
olyan dolgok jelenlétét, amelyek valójában nincsenek jelen) és a delúziók (téves
személyes meggyőződések, melyeknek nincs valós alapja vagy nyilvánvalóan
ellentmondásosak és nem magyarázhatóak az illető kulturális körülményeivel).
Üldözési mánia érzete is kialakulhat, amely során a beteg úgy gondolja, hogy őt
ellenséges szervezetek vagy földöntúli erők üldözik vagy megfigyelik. Erőteljes
és szokatlan vallásos hit szintén jelen lehet, mely során a beteg például erős
meggyőződéssel lehet az iránt, hogy Isten-adta szerepe van a világban, nagy,
sorsdöntő küldetése van, vagy természetfeletti képességeket tulajdonít magának.
A delúziók a hangulattól függhetnek, de lehetnek attól függetlenek is.

A kevert fázisok többnyire a legkevésbé stabil fázisok (negatív hangulatok
könnyen megjelenhetnek, de hamar el is múlhatnak) magukban foglalhatnak pánik
rohamokat, rombolási hajlamot és öngyilkossági kísérletet. Egy hosszabban tartó
kevert fázisban a beteg érzelmi fájdalma olyannyira súlyosbodhat, hogy egy pont
után fizikai fájdalommá válik, mely sok beteget öncsonkításra késztet, mint
vágás, égetés, vagy más önmaguknak fájdalmat okozó tett, kizárólag azért, hogy
elvonja a figyelmüket az érzett fizikai vagy érzelmi fájdalomtól. Az
öngyilkossági arány a kevert fázisban a legnagyobb.

Az állandó fluktuáció a mániás depresszió alapvető természete. Az erőnlét, a
hangulat, a gondolkodás, az alvás és az aktivitás mind a folyamatosan változó
biológiai jegyek között van, melyet a mániás depresszióban szenvedő páciensek
tapasztalnak.

A BNO szerint a bipoláris I. zavar esetén egy vagy több mániás vagy kevert
epizód állt fenn. A depresszív epizód megléte nem szükséges a bipoláris I.
diagnózishoz, habár a bipoláris I. betegségben szenvedők túlnyomó többsége
depressziós epizódon is átesett.

A bipoláris II. a sokkal gyakoribb, de nem kevésbé súlyos diagnózis, ekkor
rendszerint egy vagy több hipomániás epizód és egy vagy több súlyos depressziós
epizód állt fenn.

Egy hipomániás epizód fennállása is elég a diagnózis felállításához. Ez a
kikötés különbözteti meg az unipoláris depressziótól.

Bipoláris II. esetén nincs súlyos mániás epizód, ez különbözteti meg a bipoláris
I.-től.

Nagyon enyhe bipoláris zavar, a depresszió, illetve mánia csak nagyon gyenge
formájában van jelen, kezelést többnyire nem igényel. Talaján könnyen alakulhat
ki bipoláris I, vagy bipoláris II.

A hangulatingadozások fázisainak gyakorisága szerint megkülönböztetünk normál
vagy klasszikus, rapid, ultra rapid és ultradián ciklusú lefolyást.

A bipoláris zavart gyakran diagnosztizálják félre unipoláris depressziónak,
szorongásos zavarnak, kényszerképzetes/rögeszmés zavaroknak és a személyiség
zavar különböző formáinak, például borderline személyiségzavarnak.

A bipoláris zavar súlyos mániás, súlyos depressziós és súlyos kevert fázisaiban
előfordulhatnak a pszichózis tünetei, vagy pszichotikus tünetek lehetnek. A
bipoláris zavarral küzdő betegeket, akiknél előfordulnak ezen szimptómák, néha
helytelenül skizofréniával, vagy egyéb súlyos mentális betegséggel
diagnosztizálják.

A mániás depressziót jelenleg nem lehet gyógyítani, de lehet megfelelően
kezelni. A mániás depresszió kezelésével kapcsolatban a fő hangsúly a betegség
hosszútávú megfelelő kontrollálásán van. A kezelés magában foglalja a
gyógyszertani és pszichológiai eljárásokat.

Az úgynevezett hangulatstabilizáló gyógyszerek a mániás, illetve depressziós
epizód megelőzésére, illetve súlyosságuk enyhítésére használatosak. A
bizonyítottan hatékony hangulatstabilizáló gyógyszerek a lítium és az
antikonvulzív szerek, mint a valproát sav, a carbamazepin és a lamotrigin. Az
atípusos antipszichotikumok (neuroleptikumok) a mánia akut kezelésében
elfogadottak. (quetiapin, olanzapin, risperidon) Általánosságban elmondható,
hogy a hangulatstabilizáló gyógyszerek sokkal hatékonyabbak a mánia kezelésében,
azonban néhányuk (például a lamotrigin) a depresszió megelőzésére javallott.

A lítium gyomor-bél működési zavarokat (hányinger, hasmenés), súlygyarapodást és
egyéb mellékhatásokat okozhat. A magasabb dózisoknak több mellékhatása van, míg
az alacsonyabbnak (a még hatásos tartományon belül) kevesebb, vagy nincs.

Az antipszichotikumok mellékhatás-profilja széleskörűen változik a hatóanyagok
tekintetében. A leggyakoribb mellékhatás a nyugtató hatás, illetve az
anyagcserezavarok (mint súlygyarapodás, kóros vérzsírösszetétel, tartósan magas
vércukorszint). Extrapiramidális (különböző mozgási) rendellenességeket, illetve
nyugtalanságot is okozhatnak. Az antipszichotikumok tardív diszkinéziát (TD) is
okozhatnak, ami egy akaratlan mozgásokkal jellemezhető betegség, leggyakrabban a
száj, ajkak, nyelv, néha a törzs és a végtagok mozgását idézi elő. E betegség
előfordulásának valószínűsége már sokkal kisebb az újabb atípusos hatóanyagok,
mint a régebbi szerek (például haloperidol) esetében.

Mivel a hangulatstabilizálók általában hatékonyabbak a mánia, mint a depresszió
esetében, a depressziós fázisokat néha antidepresszánsokkal (például fluoxetin)
kezelik. Ez utóbbi esetben fennállhat a mánia kiváltásának veszélye, melyet úgy
lehet csökkenteni, ha csak hangulatstabilizálókkal megfelelően kiegyensúlyozott
beteg kap antidepresszánst.

A gyógyszerelés hatása személyenként változhat, és jelentős időt vehet igénybe,
hogy kiderüljön az adott szer hatásos-e, tekintve, hogy a mániás depresszió
ciklusosságából adódóan az állapotban jobbulás következhet be kezelés nélkül is.
Ebből kifolyólag nem várható azonnali egyértelmű hatás, habár a pszichotikus
mánia gyorsan reagál az antipszichotikumokra, a bipoláris depresszió pedig
gyorsan enyhíthető elektrokonvulzív terápiával (ECT) (köznapi szóhasználatban
elektrosokk). Teljes stabilizálódás nem érhető el három-négy hétnél rövidebb idő
alatt (némely antidepresszáns hatásának kifejlődéséhez például négy-hat hét
szükséges).

Ez a szócikk részben vagy egészben a Bipolar disorder című angol
Wikipédia-szócikk fordításán alapul. Az eredeti cikk szerkesztőit annak
laptörténete sorolja fel. Ez a szócikk részben vagy egészben a Bipolare Störung
című német Wikipédia-szócikk fordításán alapul. Az eredeti cikk szerkesztőit
annak laptörténete sorolja fel.



https://hu.wikipedia.org/wiki/K%C3%B6v%C3%A9r_porcsin

A kövér porcsin (Portulaca oleracea) a porcsinfélék családjába tartozó
növényfaj.

Ázsiában őshonos, de Afrika és Amerika mérsékelten meleg területein is
előfordul.

Csupasz, 30 cm magas, egynyári növény, húsos, kúszó szárral. Pozsgás, fényes
levelei sötétzöld színűek, tojásdad alakúak. Virágainak 5-6 szirma van.
Kellemesen savanykás íze miatt főzve fogyasztják.

Belsőleg a kövér porcsin a szívproblémák, illetve a szív- és érrendszeri
betegségek megelőzésére ajánlott. Mint megelőző szert az öregedés folyamatának
lassítására alkalmazzák. Külsőleg izomgörcsök fellazítására használatos.

A kövér porcsin az omega-3 zsírsavakban leggazdagabb növény. E zsírsavak
egyébként még a halolajban fordulnak elő. Innen származik gyulladásgátló és
véralvadást gátló (vérkeringést serkentő, érelmeszesedés kialakulásának
veszélyét mérséklő) tulajdonsága. Magas C- és E-vitamin, valamint béta-karotin
és glutationtartalmának köszönhetően antioxidáns és immunerősítő hatást fejt ki.
A vér koleszterin- és cukorszintjére kifejtett hatásával védi az artériákat.
Ásványi sókat is tartalmaz: kalciumot, káliumot, magnéziumot, foszfort. Mézgája
lágyító hatású, frissítő, sebgyógyító, víz- és féreghajtó. Elrágva erősíti a
foggyökereket és megszünteti a fogínyvérzést.



https://hu.wikipedia.org/wiki/H%C3%A1zi_rozsdafark%C3%BA

A házi rozsdafarkú (Phoenicurus ochruros) a madarak osztályának a verébalakúak
(Passeriformes) rendjéhez és a légykapófélék (Muscicapidae) családjához tartozó
faj.

Európa nagy részén, a Brit-szigeteken és Skandináviában csak délen fészkel.
Ázsiában Kínáig, körülbelül a Sárga-folyó középső lefolyásáig terjed
költőterülete. Kis foltokban fészkel Északnyugat-Afrikában is. Sziklás területek
lakója, ennek megfelelően költ a kőbányákban, az ezek közelében levő
szőlőhegyeken, de a városokban és a falvakban is. A nagyvárosok belső
kerületeiben is rendszeresen fészkel. Kedveli az új lakótelepeket, különösen az
építkezések környékét.

Testhossza 13-14,5 centiméter, szárnyainak fesztávolsága 23-26 centiméter,
farkhossza 13-19 centiméter, testtömege 13-19 gramm. Karcsú testű, egyenes
tartású madár, rozsdavörös farkát sűrűn rezegteti. Elég félénk, ideges mozgású,
táplálékát gyakran felröppenve szerzi meg. Az idős hím Európában koromfekete,
feltűnő fehér szárnyfolttal, a fiatal, első nyarát élő hímnek nincs fehér
szárnyfoltja, (némelyeken egy halvány, vékony csík látható). A teste színe
változó, sokszor olyan szürkésbarna, mint a tojó, mások szürkésfeketék, mint az
idős hím. Az első téli tojó feje és teste kormos barnásszürke, egyértelműen
sötétebb a kerti rozsdafarkú tojónál.

Elsősorban rovarokat és pókokat eszik. Gyakran kiemelkedő ponton ülve les
zsákmányára, de a talajon ugrálva is táplálkozik. Néha repülő rovarokat is fog.
A Gellért-hegyen Schmidt Egon őszi időszakban gyakran látta, amint fatörzsekről
kapták le az ott mászó rovarokat. A budapesti magas épületeken fészkelők az
egész költési időszakban gyakran odafent tartózkodnak, az utcákra, terekre nem
szállnak le. Zsákmányukat az épületeken, tetőteraszokon szerzik. A fiókák
táplálását Rékasi J. Pannonhalmán vizsgálta. Az életkor növekedésével emelkedett
a bogarak és csökkent a hártyásszárnyúak és a lepkék aránya. A 6-10 napos, első
költésbeli fiókák táplálékát a vetési pattanóbogár, és az áprilisi cserebogár
lárvája, valamint a mezei tücsök jellemezte. A 11-14 napos fiókák táplálékában a
gabonafutrinka, a májusi cserebogár, a széles szipoly és a sároshátú bogár volt
a leggyakoribb . Őszi vonulása idején a fekete bodza bogyóit fogyasztják, a
novemberig maradó példányok gyakran a gyalogbodzára járnak. Balatonalmádi
környékén 1988 novemberében a kanadai som termését fogyasztották .

Vonulás: Az első példányok csaknem mindig hímek, többnyire márciusban érkeznek
vissza telelőhelyükről. Kedvező időjárás esetén a tavaszi vonulás korábban is
kezdődhet. Egy hím Bakonycsernyén 2011. február 12-én már énekelt. Az őszi
vonulás ideje szeptember-október (november). Jellemző, hogy szeptember második
felében a hímek újra énekelnek (Schmidt 1992c). Kis számban akadnak áttelelők
is. A nálunk fészkelők feltehetőleg Dél-Európában telelnek. Egy 1981. szeptember
29-én Budakeszin jelölt példány 1983. január 2-án Olaszországban került kézre. A
költőhelyeken először a hímek jelennek meg és nyomban kialakítják a revíreket.
Az öregebb példányok gyakran a korábbi fészkelőhelyekre térnek vissza. A tojók
gyakran néhány nappal a hímek után érkeznek. Párba állás után ők választják ki a
fészek helyét. Csak a tojó épít, sziklafal alkalmas résébe, fali üregbe,
gerendára, üres füstifecskefészekbe, tág szájú mesterséges fészekodúba. A
Komárom megyei Bélapusztán 1987-ben homokbányában, partifecsketelepen költött 1
pár . A viszonylag nagy fészek építése 6-8 napig tart, de figyeltek már meg egy
nap alatt elkészült fészket is. Anyaga növényi részek, fűszálak, gyökerek, a
csészét tollakkal, szőr és gyapjúszálakkal béleli. Egy részletesebben
megvizsgált áprilisi fészek 3-4 cm-es szőlővenyige darabkákból és annak
háncsából, fehér libatop szárrészeiből, kukoricabajuszból, mohából, levelekből,
damil- és lószőrszálakból, tollakból állt . Bali J. Veszprémben egy villanyórán
talált fészek anyagaként szőlővenyigeháncsot, falevelet és fűszálakat említ.
Elsősorban a hajnali és reggeli órákban építenek. A csésze kiképzésekor a tojó
miután bedolgozta az éppen hozott anyagot, gyakran beül a fészekbe és forgolódva
alakítja annak belsejét.

A tojó csűrök gerendázatára, fali lyukakba, párkányok kövei közé rakja
viszonylag nagy, csésze alakú fészkét. Elhagyott füsti fecske fészket is
elfoglalhat, fészkelését segíthetjük "C" típusú odú eresz alá való
kihelyezésével. Évente rendszerint kétszer költenek áprilisban és júliusban, de
előfordul, hogy háromszor nevel fiókát ( Bakonycsernye 2011). Szombathelyen egy
pár 1990. szeptember 27-én még fészekben levő fiókát etetett (Ambrus 1991). A
tojások száma rendszerint 5, a második költéskor általában 4. A kotlási idő az
időjárástól függően 12-17 nap között változik. Csongrádi megfigyelések szerint a
tojó április 25-30 között rakta le 5 tojását, a kotlás május 1-17 között, a
kirepülés június 1-jén történt. Június 17-étől a tojó a régi fészekre ráépített.
Újabb 5 tojásán június 26. és július 9. között kotlott. A fiókák július 23-án
repültek ki . Egy Hajdúböszörményben figyelt pár esetében, a fészek gyökerekből,
belül tyúktollakból állt, a tojó április 14-15-én építette. A kirepülések
időpontja: 1980. május 27.; július 11.; augusztus 14. volt. 4, 3, illetve 2
fióka hagyta el a fészket (Sóvágó 1981a). A költést követő első napokban a hím
hordja a táplálékot, melyet a tojó etet meg a fiókákkal. Később mindkét szülő
etet, a legsűrűbben a kora reggeli és a késő délutáni órákban. Az 1-2 napos
fiataloknak naponta 80-100, az 5-13 napos fiókáknak akár 380 alkalommal is
visznek eleséget . A fiatalok 14-17 napos korukban hagyják el a fészket, de
zavarás esetén ez az idő 11-12 napra is lerövidülhet. Az első napokban csak
nagyon gyengén repülnek, bokrok sűrűjében, sziklák, kövek között rejtőznek el.
Bécsben 1990 májusában nyolc tollasodó fiókát 2 tojó és egy hím etetett. A
fészekben még két záptojás volt. A második költés 6 fiókáját júliusban ugyancsak
a 3 madár etette .

Az egész Kárpát-medencében gyakori, rendszeres fészkelő március–október
hónapokban, egyes egyedek áttelelnek. Pontos állománynagysága nem ismert.
Hazánkban az állomány az utóbbi 40 évben növekedett. A Hortobágyon korábban csak
átvonult, de 1985-ben már költött Nagyivánon. 1989-ben ugyanott már 7 pár
fészkelt egyidejűleg a környéken. A városi állományok felmérésére a legjobb
módszer az éneklő hímeknek hajnalban történő megszámlálása.

Magyarországon védett, természetvédelmi értéke: 25 000 Ft. Hazai és európai
állománya stabil. Fennmaradását egyebek mellett az ember létesítette élőhelyek –
bányák és épületek is elősegítik. Mivel elfoglalja az elöl félig nyitott (C-
típusú) mesterséges fészekodút is, ezek épületek eresze alá, oldalára,
présházakra való kihelyezésével segíthetjük megtelepedését. Kedveli az épületek
oldalában kiképzett fészkelőüregeket is. Az épületbontás vagy más okokból
fészkestől a közelbe áthelyezett fiókákat a szülők tovább etetik .



https://hu.wikipedia.org/wiki/Alzheimer-k%C3%B3r

Az Alzheimer-kór (angolul Alzheimer's disease, rövidítve AD) a gondolkodás és a
megismerési (kognitív) funkciók beszűkülésével, magatartásválto­zással,
elbutulással (demencia), majd gyors biológiai leépüléssel járó neurodegeneratív
kórkép. Nevét a német Alois Alzheimerről kapta, aki ideggyógyászként 1907-ben
elsőként írta le a betegség jellemzőit.

2005-ben világszerte több mint 24 millió ember szenvedett demenciában, ennek kb.
70 százalékát az Alzheimer-kór tette ki, gyakorisága azonban rohamosan
emelkedik, 2010-ben már 35 millió demens beteg élt a Földön, ez a szám nagyjából
20 évente meg fog duplázódni, így 2030-ra előreláthatólag mintegy 65 millió
ember szenved majd demenciában. Előfordulása az életkor előrehaladtával
növekszik, a 65 év felettiek kb. 5 százalékát, a 80 év felettiek kb. 20
százalékát érinti, Magyarországon kétszázezren szenvednek ebben a betegségben.
Az Alzheimer-kór pontos kiváltó oka lényegében ismeretlen, ugyanakkor a
genetikai hajlamnak jelentős szerepet tulajdonítanak, és számos génváltozatról
ismert, hogy fokozhatja a betegség kialakulásának valószínűségét. A genetika
mellett a környezeti tényezők is fontosak lehetnek, például a korábbi
fejsérülések, cerebrovaszkuláris történések, a magas vérnyomás, cukorbetegség és
a depresszió. Kialakulásáért nemcsak immunológiai eltérést és anyagcserezavart,
de szocio-ökonómiai tényezőket is felelőssé tettek, mint­hogy
iskolázottabbaknál, jobb jövedelmi helyzetben lévőknél ritkább. Még bizonyos
étkezési szokások is „gyanúba keveredtek”, a betegek ugyanis kielégítő
kalóriabevitel mellett is jelentősen fogynak. Előfordul családi halmozódás,
ilyenkor egyes prekurzor fehérjék génmutációja igazolható.

A betegség hátterében az agy bizonyos területein kialakuló plakkok és zárványok
állnak. A biztos diagnózist csak az agy szövettani vizsgálata jelenti, az esetek
többségében csak valószínűsíthető a kórkép fennállása a beteg és a családtagok
beszámolói, a különböző kognitív funkciókat vizsgáló tesztek, a képalkotó- és
laborvizsgálatok alapján.

Bár kezelése nem megoldott, és előbbi jelentések szerint nincsenek olyan szerek,
melyekkel meg lehetne akadályozni a betegség súlyosbodását, bár némelyik
gyógyszer átmenetileg csökkentheti a tüneteket. és a betegek az őket ellátók
segítségére szorulnak, ami jelentős pszichés, testi és anyagi terhet jelent a
velük foglalkozók számára. és a pszichotikussá váló betegek esetében
antipszichotikumok adása is szükségessé válhat. és a kórkép az egyes betegekben
változó sebességgel progrediál, a várható túlélés a demencia megjelenésétől
számítva kb. 3-10 év.

Amerikai (USA) kutatók lényeges kezelési eredményekkel tanúskodnak, ilyen
például Dale Bredesen professzor munkája a kaliforniai egyetemen) A jelenlegi
vélemény az, hogy a betegség kezelhetőségére vonatkozó vélemények most láthatóan
meg fognak változni Bredesen kutatási eredményei alapján.

A fejlett nyugati világban az Alzheimer-kór az egyik legköltségesebb kórképnek
számít.

A betegség első jele rendszerint a rövidtávú memória zavara, a beteg a frissen
történt eseményeket nehezen jegyzi meg, illetve elfelejti. Emellett enyhe
kognitív hanyatlás jelentkezik, a beteg absztrakt gondolkodása, térbeli
tájékozódása, tervezési és problémamegoldó képessége csökkenni kezd. Ezek
mellett már ekkor jelentkezhet a betegben személyiségváltozás, depresszió,
illetve apátia, érdektelenség is. Ezeket a korai tüneteket sokszor az öregedés
vagy a stressz számlájára írják. Fontos fogalom az enyhe szellemi hanyatlás
(angolul: mild cognitive impairment, MCI), mely az életkorhoz képest fokozott
mértékű feledékenység és szellemi hanyatlás, ami még nem zavarja jelentősen a
beteg mindennapi életvitelét és nem teljesíti a demencia kritériumait sem, a
beteg az ún. mini mentál skálán 24 pont felett teljesít. Bár az MCI hátterében
sok egyéb állapot is állhat, ezen betegek kb. 10-20 százalékában később
manifeszt Alzheimer-kór alakul ki.

Az Alzheimer-kóros betegekben a tovább romló memória és gondolkodóképesség
előbb-utóbb olyan szintet ér el, ami miatt orvosi kivizsgálásra kerül sor. A
memória károsodása nem egyenletesen érinti a különböző funkciókat, jellemzően a
rövid távú memória károsodik erősebben, a hosszú távú kevésbé. A beteg képtelen
megjegyezni új információkat, ugyanakkor az életének korábbi történéseit képes
feleleveníteni. Jellemző a nevek elfelejtése. Az explicit memóriával ellentétben
az implicit memória viszonylag megkímélt, a beteg a korábban megtanult
cselekvéseket, mozdulatsorokat nehezebben felejti el (pl. hogyan kell teát
főzni, evőeszközzel enni, stb.). A korábbi lexikális tudás felelevenítésének
képessége (szemantikus emlékezet) a betegség korai szakában nagyjából ugyancsak
megtartott, de az idő előrehaladtával progresszívan károsodik, például a
betegnek egyre nehezebb képeken látható tárgyak megnevezése. A szókincs is egyre
szegényesebbé válik, emellett szótalálási nehézségek támadhatnak, amik mind a
szóbeli, mind az írott kommunikációban nehézségeket okozhatnak. Ezek mellett az
érzékelés (agnózia), vagy a motoros funkciók is károsodhatnak (apraxia).
Összességében a beteg még képes önálló életvitelre, bár számára idegen
környezetben már nehezen boldogul és segítségre van szüksége.

A betegség előrehaladtával a korábban említett tünetek súlyosbodnak, a beteg az
önálló életvitelre fokozatosan képtelenné válik. A beteg nem emlékszik szavakra,
nevekre, a beszéde emiatt sokszor akadozó, sokat ismétel, a szóhasználata nem
megfelelő (parafázia). Az olvasás és az írás képessége fokozatosan romlik, majd
teljesen elvész. A memóriazavar tovább súlyosbodik, a beteg esetleg nem ismeri
fel ismerőseit, hozzátartozóit. Ekkor már a korábban viszonylag megkímélt
hosszútávú emlékezet is súlyosan károsodik. Viselkedésbeli változások is
kialakulnak, a beteg könnyen elkóborol, érzelmileg labilissá válik, ami
megnehezíti az őt ápoló személyzet munkáját. Könnyen, kézzelfogható külső ok
nélkül is ingerlékeny lehet, sírva fakadhat vagy agresszívvá válhat.
Megjelenhetnek egyéb pszichiátriai tünetek, például érzékcsalódások, vagy
téveszmék. A beteg cirkadián ritmusa is zavart szenvedhet, napfelkeltekor vagy
napnyugatkor zavarttá válhat. A betegek elveszítik a betegségbelátásukat,
nincsenek tisztában betegségük súlyosságával és a korlátoltságukkal
(anozognózia). Romlanak a motoros funkciók is, a beteg mozgáskoordinációja
károsodik, egyensúlyzavar léphet fel, emiatt nő az elesés és az abból adódó
sérülések kockázata. Az előbbi tünetek mellett vizelet és széklettartási
nehézségek, illetve inkontinencia is kialakulhat. Mindezek miatt az
Alzheimer-kórban szenvedők ápolása komoly lelki terhet ró az őket ellátó
családtagokra vagy egészségügyi személyzetre, ami ronthatja az életminőségüket.
A betegeket otthon ápoló családtagok körében gyakoribb a szorongás,
koncentrációzavar, illetve a depresszió.

A betegség utolsó stádiumában a beteg mentálisan és testileg is teljesen leépül,
az őt ápolók segítségére szorul. A beszéd vagy eltűnik, vagy csak egyszerű
szavakra és kifejezésekre korlátozódik. A beteg érdektelenségbe, apátiába
süllyed, magától nem mozog, nem eszik, a legegyszerűbb cselekvések elvégzésére
is csak segítséggel képes. A halál végül rendszerint valamilyen külső tényező
miatt következik be (pl. fertőzés, felfekvés).

Életkor szerinti csoportosítás alapján beszélhetünk szenilitás előtti
(praesenilis) típusról, mely 65 éves kor előtt, és szenilis (senilis) típusról,
mely 65 éves kor után jelentkezik.

Az Alzheimer-kórra az agykéregben és néhány kéreg alatti területben található
idegsejtek és szinapszisok számának progresszív csökkenése jellemző. A
sejtpusztulás miatt az érintett agyterületek elsorvadnak (atrófia). Jellemzően a
halántéklebeny (lobus temporalis), a falcsonti lebeny (lobus parietalis), a
homloklebeny (lobus frontalis) sorvad, a nyakszirti lebeny (lobus occipitalis)
viszonylag megkímélt. Makroszkóposan a sorvadás miatt az agytekervények (gyrus)
elkeskenyednek, a közöttük található barázdák (sulcus) kiszélesednek. Képalkotó
vizsgálatokkal (pl.: MRI, PET) az érintett agyterületek sorvadása kimutatható.
Idős, de egészséges emberek agyával összehasonlítva a fenti eltérések
kifejezettek, illetve a vizsgálat alkalmas lehet az enyhe szellemi hanyatlás
(MCI) és az Alzheimer-kór elkülönítésére is.

Szövettanilag amiloid plakkok és neurofibrilláris kötegek láthatók a betegek
agyában. A plakkok az idegsejtek körül láthatóak, zömmel oldhatatlan β-amiloid
peptidből és az elpusztult sejtekből kiszabaduló egyéb anyagokból állnak. A
kötegek a sejteken belül találhatóak, főként a mikrotubulus rendszerhez
kapcsolódó hiperfoszforilált tau proteint tartalmaznak, mely kórosan
felhalmozódik a sejtekben. Bár az öregedéssel az egészséges emberek agyában is
látni időnként ilyen, ún. szenilis plakkokat és kötegeket, az Alzheimer-kóros
betegekben ezek nagy számban fordulnak elő a betegségre jellemző agyterületeken.
A Parkinson-kórban gyakori Lewy-testek szintén előfordulhatnak Alzheimer-kóros
betegek agyában is.

Az Alzheimer-kórt a kóros fehérje feltekeredés (angolul: protein folding)
következtében létrejövő proteopátiák közé sorolják. A két felhalmozódó fehérje a
β-amiloid peptid és a tau protein. A sejtek körül található plakkokat a
β-amiloid aggregátumai alkotják. A β-amiloid 39-43 aminosavból álló
peptidszakasz, mely az ún. amiloid prekurzor fehérjéből (APP) keletkezik
enzimatikus hasítás útján. Az APP normálisan egy, az idegsejtek membránjában
helyet foglaló transzmembrán fehérje, mely fontos szerepet játszik a neuronok
normális működésében, a szinapszisok kialakításában. Az APP-t számos különböző
enzim képes hasítani, eltérő méretű peptidszakaszokat eredményezve. A membránban
helyet foglaló β-szekretáz enzim hasítását követően egy kisebb peptid lehasad,
míg egy 99 aminosavból álló fragment továbbra is a sejtmembránba ágyazottan
található. Ezt a 99 aminosavas peptidet a γ-szekretáz képes tovább hasítani,
létrehozva a β-amiloidot. Utóbbi enzim pontatlan, a keletkező β-amiloid változó
méretű, az esetek 80-90 százalékában 40 aminosav hosszúságú. A betegekben
többnyire a 42 aminosavas változat halmozódik fel, mely hidrofób és
összecsapzódásra hajlamos. Az amiloid képződés ütemét meghatározó enzim a
β-szekretáz, mely azonban csak 10 százalékban az első hasító enzim, az APP első
hasítását 90 százalékban az α-szekretáz végzi, mely azonban nem vezet kóros
β-amiloid felhalmozódáshoz. Utóbbiak miatt a β- és γ-szekretáz enzimek
aktivitását központi jelentőségűnek tekintik a betegség patogenezisében,
különösen, hogy számos, az Alzheimer-kórra hajlamosító gén ezen enzimek
alegységeit kódolja.

A tau fehérje sejten belüli felhalmozódása miatt a kórképet ún. taupátiának is
tartják. A tau fehérje normálisan a sejtek mikrotubulus rendszerének része,
ezáltal az idegsejtek axonális transzportjában fontos, mivel a sejtek ezek
mentén szállítják a különböző anyagokat az idegnyúlványtól (axon) a sejttesthez,
illetve onnan vissza. A foszforilált tau fehérje a mikrotubulusokat
stabilizálja. Alzheimer-kórban a tau fehérje kórosan hiperfoszforilálódik, majd
pedig aggregátumokat képez, károsítja a mikrotubuláris rendszert és tönkreteszi
az axonális transzportot, mely végül a sejtek pusztulásához vezet. A tau
fehérjének 6 izoformája ismert, melyek alternatív splicing révén keletkeznek a
sejtekben. Alzheimer-kórban mind a 6 izoforma kóros módosítása bekövetkezik. A
taupátiákban közös a fehérje abnormális foszforilációja, mely minden esetben
sejteken belüli kötegek és demencia kialakulásával jár (pl.: Pick-kór,
Fronto-temporális demencia, stb.).

A kutatás fontos lépésének tekinthetjük egy a kanadai McGill Egyetemhez kapcsolt
Douglas Mental Health University Institute (Agy–egészségi Egyetemi Intézet)
kutatási programm eredményének nyilvánosságra hozatalát, ami arra mutat, hogy
mindkét fehérje hibás felszaporodásának kulcsszerepe van a betegség
kifejlődésében, vagyis a végső, teljes leépüléshez vezető betegség a két fehérje
kölcsönhatásának közvetlen eredménye.

Bár Dale Bredesen professzor (University of California, Los Angeles) főleg
fizikai aktivitáson és táplálkozáson alapuló stratégiával végzett munkáját még
nem nagyszámú beteg kezelésével végezte, betegei állapota két év leforgása alatt
jelentősen javult. A kezeléssel a betegség okozta gyulladás lecsökkentése volt a
cél. A táplálkozásban lecsökkentette a tápanyagok monoszacharin tartalmát és
állati zsírtartalmát. Azon az alapon, hogy feszült idegállapot káros a
szervezetnek és a kortizol ilyen állapotot segít elő, a test kortizol-termelését
rendszeres, nyugtató, jóga-kúrával és meditációval ellensúlyozta. A munka, ami
az amerikai 'Aging' folyóiratban jelent meg azt jelenti, hogy: 1. Egy 69-éves
vállalkozó, akit feledékenysége munkája megszüntetésére kényszerített, ismét
munkába kezdett, 2. egy másik betegnél a hypocampus IRM vizsgálata annak
jelentős visszanövekedését mutatta és 3. az általános javulásnak nincs
precedense.

A betegséget rendszerint a beteg anamnézise, a családtagok beszámolói és a
különböző neuropszichológiai tesztek, illetve képalkotó vizsgálatok alapján
diagnosztizálják. Utóbbiak közül az MRI, a PET, a CT, illetve a SPECT
vizsgálatok használatosak, melyek sok esetben alkalmasak lehetnek az
Alzheimer-kór és az egyéb, szintén demenciát okozó betegségek elkülönítésére.

Az Alzheimer-kór diagnózis felállítása nemzetközileg elfogadott módon történik.
Fő elemei: a progresszív demencia szindróma (DSM vagy BNO rendszer szerint) és
az Alzeheimer-kór biztos, valószínű, és lehetséges formáinak megállapítása. A
klinikai diagnosztika eszközei:

A fenti kockázati tényezők figyelemben tartásával az Alzheimer-kórral szembeni
magatartásunk szempontjából nagyon fontos annak a felismerése, hogy még ha az
Alzheimer-kórral való megbetegedés minden egyes okozatát nem is tudjuk pontosan,
megfelelő előrelátással és magatartással a betegség megjelenését elkerülhetjük,
vagy legalábbis késleltethetjük. Az itt idézett cikk tanácsainak mindegyike egy
tanulmány eredménye. Általános tanács: Ne várj a betegség (esetleges)
megjelenésére! Olyan életmódra kell törekedni, ami nem segíti elő a kór
megjelenését; ennek bevezetése ajánlatos már húszéves kortól kezdve.

A gyomor és belek hatásos működését biztosító gyümölcs és főzelékfélék,
gabonafélék, hal, magas omega-3-dús étolaj jótékony lehet. Az amerikai (USA)
Rush Institute által jelentett kutatási eredményei szerint különösképpen a
spenót, kelkáposzta, és hasonló zöldfőzelékfélék jók. A kutatás körülményei
közötti eredmény azt mutatja, hogy napi egy-két adag spenót fogyasztása az
Alzheimer-kór és ezzel rokon betegségek megjelenését átlagban 11 évvel
késlelteti. A túlságosan magas zsírtartalmú marha-, disznó-, és birkahús
mértéktelen fogyasztása káros. Kutatások alapján a mértékletes vörösbor
fogyasztással enyhén csökken az időskori demencia, így az Alzheimer-kór
előfordulási gyakorisága is, a hatásért elsősorban a vörösborban található
rezveratrolt tartják felelősnek.

A hozzátartozó számára a demencia súlyossága fokozódásával egyre nagyobb teher
hárul. Ő is áldozata a betegségnek, éppúgy, mint a beteg. A krónikus lefolyású,
évekre kiterjedő betegség óriási erőfeszítést igényel. Ezért folyamatosan
elérhető, egyéni igényeihez igazított segítség szükséges. De ez egyelőre csak
néhány USA-beli Alzheimer központban megoldott. Az USA-ban az Alzheimer-kór a 3.
legköltségesebb betegség, a kiadások pedig a betegség súlyosbodásával egyre csak
nőnek.

Az 1984-ben Chicagóban megalapított Alzheimer’s Disease International
hozzátartozók vezette szervezet, mely fő célja az információáramlás biztosítása.
Már több mint 70 ország csatlakozott hozzájuk. Magyarországot a FELEDÉKENY
(Alzheimer-kórral és más emlékezetzavarral élő) EMBEREK HOZZÁTARTOZÓINAK
TÁRSASÁGA (FEHT)[1] képviseli a nemzetközi szervezetben. A FEHT 1999-ben
elkötelezte magát, hogy minden rendelkezésére álló módon támogatja és segíti az
Alzheimer-kórban és más demenciában szenvedőket, illetve gondozó
családtagjaikat.

Magyarországon 1997 óta a Memória Alapítvány működik hasonló célkitűzéssekkel,
heti egy alkalommal Budapesten napközis otthont működtet. Örvendetesen
gyarapszik az interneten hozzáférhető információk száma. Különösen sokoldalú
folyamatosan frissített tájékoztatást lehet a healthandage.com [2] oldalról
kapni.



https://hu.wikipedia.org/wiki/B%C3%A9cs

Bécs (németül: Wien, bajor nyelvjárás szerint: Wean) Ausztria fővárosa és egyben
legnagyobb városa, valamint az ország kilenc szövetségi tartománya közül az
egyik. Bécs az ország politikai, kulturális, kereskedelmi, ipari és közlekedési
központja. 2013-ban a regisztrált lakónépessége meghaladta az 1,75 millió főt,
és ezzel Ausztria legnépesebb, valamint az Európai Unió 7. legnépesebb városa. A
20. század elejéig Bécs volt a világ legnagyobb német ajkú települése, mára a
második a német főváros, Berlin után. A város közel fekszik a cseh, a szlovák és
a magyar határokhoz, és közel két nagyobb városhoz, Pozsonyhoz és Győrhöz.

Bécset már a kelták is lakták, majd a rómaiak alapítottak itt egy jelentős
várost, Vindobona néven. A város a középkorban sem vesztett jelentőségéből, majd
később az Osztrák-Magyar Monarchia fővárosa lett Budapest mellett, egészen a
Monarchia első világháborút követő felbomlásáig. Központi szerepe napjainkban is
meghatározó, ez az ENSZ harmadik székhelye New York és Genf mellett, továbbá itt
székel még az EBESZ, az OPEC és számos egyéb nemzetközi és társadalmi szervezet,
továbbá több nemzetközi rangú kongresszusi helyszínként is szolgál, valamint
elismert vásárváros is. Itt székel az Osztrák Köztársaság szövetségi kormánya,
az államfő, a Legfelső Bíróság és az Alkotmánybíróság is.

Történelmének, számos kulturális és művészeti értékeinek köszönhetően egyike
Európa legkedveltebb idegenforgalmi célpontjainak, a 2011-es adatok alapján Bécs
a világ 31. és a kontinens 11. leglátogatottabb városa. Az Economist
Intelligence Unit 2013-as rangsora szerint európa első számú, és a világ második
legélhetőbb városa a kanadai Vancouver után.

Bécs, eredeti német nyelven: „Wien”, több ezer éves folyamat során alakult ki,
egy kelta település nevéből. Egyes kutatók szerint a város neve az i. sz. 4.
század kelta La-Téne-korszakának Vedunia, azaz „erdei patak” elnevezésből
vezethető le. Ennek bizonyítékaként a Wien folyó jobb partján, a 3. kerületben
elhelyezkedő településre hivatkoznak. A gondolatmenetet folytatva a Vedunia
elnevezésből alakult ki a Veidina név, majd ebből a későbbi Venia, Wenia vagy
Wennia, és végül Wienne. Ha ezt a nézetet fogadjuk el, akkor a Vindobona, azaz a
rómaiak által itt létrehozott város névnek semmi köze sincs Bécs ma használatos
elnevezéséhez. A másik magyarázat ennek némiképp ellentmond, hiszen azt állítja,
hogy a Leopold-hegyen lévő kelta kisváros viselte a Vindobona nevet, melynek
jelentése „fehér föld” vagy „fehér birtok”, és amely több névváltozáson ment
keresztül (Vindovona, Vindovina, Vindomina, Videnica, Vidunji, Viden, Weinne és
végül a ma használatos Wien).

Körmendi Ferenc szerint a város magyar neve avar eredetű: becs jelentése
őrzőhely. Kiss Lajos szerint az ómagyar „bécs” (szénégető kemence) szóból
származik, ami a maga részéről egy régi török nyelvű, azonos jelentésű szó
átvétele volt.

Bécs a Duna két partján, a Bécsi-medence (Wiener Becken) északnyugati végében
fekszik.

Nyugati peremén kezdődik az Alpok vonulatához tartozó Bécsi-erdő (Wienerwald). A
város ősi kereskedelmi utak találkozásánál épült: itt keresztezte egymást a Duna
mentén futó kelet–nyugati út, mely a Kárpát-medencét kötötte össze
Bajorországgal és az észak–déli borostyánút, amely kapocs volt a Baltikum és az
Adria közt. Bécs mindössze 40 km-re fekszik a szlovák, 60 km-re a magyar és
90 km-re a cseh határtól, ennek jelentősége különösen az 1989-es változások után
növekedett meg.

A város legmagasabb pontja a Hermannskogel (543 m), a legalacsonyabb pedig Lobau
(151 m). A 414,9 km²-en elterülő városnak 98,6%-a szárazföld, 1,4%-a pedig
vízfelület.

Bécs természetes utak csomópontjában alakult ki. A rómaiak előtti időben
Vianomina néven volt ismert, a római korban Vindobona néven légiós tábort
alapították itt. A Duna menti Pannonia-limes, valamint a Borostyánút
csatlakozási pontjaként hadászati jelentősége mellett politikai, közlekedési,
kereskedelmi jelentősége révén folyamatosan lakott polgári településsé
fejlődött.

Wien nevén csak 1030-ban említik először. A 12. században a Babenberg hercegek
székhelyükké tették. II. Jasomirgott Henrik 1114-ben tette le a Szent
István-székesegyház (Stephansdom) alapkövét, 1160-ban pedig megépíttette az első
hercegi palotát. Városi kiváltságokat 1221-ben nyert, 1237-ben szabad német
birodalmi várossá emelték. IV. Rudolf herceg 1365-ben alapította meg a bécsi
egyetemet. 1480-ban Bécs püspöki székhely lett. 1485-ben Mátyás király foglalta
el, az ő haláláig a magyar király székhelye volt, I. Ferdinánd pedig a német
császárok székhelyévé tette.

Bécs 1529. évi ostroma szeptember 27-től október 16-ig tartott. Az főváros ekkor
szenvedte el az első török ostromot, amely osztrák győzelemmel végződött. A
védőket Wilhelm von Roggendorf és Niklas Salm irányította. Salm a harc közben
megsebesült, és az ostromot követően meghalt.

A város csak a 16. századtól kezdett rohamos fejlődésbe, amikortól a Habsburgok
lakhelyükké választották.

1683-ban Kara Musztafa vezérlete alatt a törökök másodszor is ostrom alá fogták;
Ernst Rüdiger von Starhemberg 13 000 katonával és 7000 polgárral addig tartotta
magát a várban, amíg V. Károly lotaringiai herceg és Sobieski János lengyel
király seregeikkel Bécs segítségére nem jöttek. Irtóztató vereség után a török a
várost elhagyta. 1704-ben épültek a még a 19. század végén is fennállt külvárosi
sáncok, melyeket a kurucok támadásai miatt emeltek. A török fenyegetések
elmúltával ragyogó barokk korszakát élte a város egészen az 1770-es évekig.
Legendás kulturális központtá vált.

Bécs a történelemben sokszor játszott fontos szerepet azzal, hogy
békekötéseknek, szerződéseknek, kongresszusoknak adott helyet. 1809-ben a
franciák vették be Bécset, s itt írtak alá egyezményt például Napóleon 1809-es
győztes ausztriai hadjárata után, de a legjelentősebb minden bizonnyal az
1814–1815-ös bécsi kongresszus volt, ahol Európa újrafelosztására került sor.
1848. október 6-án Bécsben forradalom tört ki és Windischgrätz ostrommal vette
be a várost.

A „manufaktúrák időszaka” után, az 1840-es évektől Bécs újabb, addigi legnagyobb
fejlődése indult meg. 1858-ban kezdték a glacis lerombolását és a Ringstrasse
kiépítését. 1866-ban a poroszok fenyegették Bécset. Ugyanebben az évben Bécs
megszűnt a német birodalom fővárosa lenni. 1873-ban tartották a Bécsi
világkiállítást; végül 1890-ben olvasztottak be Bécsbe 51 közeli falut és
helységet. A 20. század elejére a lakossága már meghaladta a kétmillió főt.

2013-ban népszavazáson a lakosság 72%-a utasította el a 2028. évi nyári olimpiai
játékok megrendezésére vonatkozó pályázat elkészítését. A fejlesztésre
fordítandó költségeket inkább az élhetőbb város kialakítására kívánják
fordítani.

Az osztrák tartományok közül a legnépesebbnek számító Bécs lakossága 1 775 843
fő (2014) +/-, elővárosokkal együtt 2 165 357 fő (2005).

2007-ben a város lakosaiból 538 246 fő volt külföldi származású, közülük 293 448
külföldön született külföldi állampolgár, 38 752 Ausztriában született külföldi
állampolgár, valamint 206 056 külföldön született osztrák állampolgár. Az összes
külföldi származású közül 434 787 európai, 61 512 ázsiai, 22 137 afrikai, 12 322
amerikai, valamint 941 fő óceániai származású. A legtöbben a következő
országokból származnak:

2006-ban a legtöbb külföldi Fünfhaus kerületben élt (31,8%), majd Leopoldstadt
(27,5%), Margareten (26,4%), Brigittenau (26,2%) és Ottakring (25,8%)
következett.

A város központja az Innere Stadt, amely a Duna-csatorna (Donaukanal) és a
várfal között (középületek, bankok, műemlékek) terül el. A központban húzódik a
Ring félgyűrűje. A belvárost a belterületi elővárosok veszik körül, itt
igénytelenebb negyedek is vannak. A Gürtelen túl helyezkednek el a külső
elővárosok (lakások, villanegyedek, munkásnegyedek).

1857–58: lerombolták a Ring helyén álló bástyákat és megkezdődött a várfalak
előtti füves tér beépítése. Maga a Ring (Ringstraße) kb. 3,5–4 km hosszú, 57 m
széles körút, két végénél a Duna-csatorna (Donaukanal) zárja le. Az épületeket a
nemesi és pénzarisztokrácia tagjai építtették a kor jelentős művészeivel.
Stílusuk: romantika, eklektika, neoreneszánsz, neoklasszicista, azaz
Ringstraßen-stílus (Ringstraßenstil).

Bécs híres bevásárlórésze a Mariahilfer Straße, ami egy szélesebb főút a
belváros és Schönbrunn között, de a frekventált része csak Wien Westbahnhofig
(Nyugati pályaudvar) tart. Az út két oldalán üzletek, áruházak sorakoznak, de
sok környező utcában is nagyszámú kiskereskedelmi egység, bolt található. Ezen
kívül a belváros is rengeteg üzlettel, étteremmel, kávéházzal várja a
látogatókat, de a várostól távolabb több nagy bevásárlóközpont is létesült,
széles árukínálattal. Az üzletek átlagosan reggel fél tíztől este hétig tartanak
nyitva, szombaton hatig vagy ötig. Fontos tudni, hogy vasárnap viszont (ahogy
egész Ausztriában) egész nap minden zárva tart!

Bécsben a legtöbb ember a helyi tömegközlekedéssel utazik, és számuk évről évre
nő. Ennek elsődleges oka a szolgáltatás magas színvonala. 2013-ban a
megkérdezett utasok 98%-a volt elégedett a Wiener Linien (Bécsi Közlekedési
Vállalat) szolgáltatásaival. A másik vonzó tulajdonsága az alacsony ár: Bécsben
egyéves bérlet 365 euróba kerül. 2010-ben 838,7 millióan utaztak a Wiener Linien
járatain. Ez a szám 2014-re 931,2 millióra emelkedett. A nagy utasszám ellenére,
mint minden városi tömegközlekedés, ez is veszteséges. A jegybevétel körülbelül
a működési költség ⅔ részét fedezi. Bécsnek egy repülőtere van, ami a várostól
22 km-re található. A Bécs-Schwechati nemzetközi repülőtér, német nevén
Flughafen Schwechat, amely mind utas-, mind pedig teherforgalom szempontjából
fontos légikikötő. Bécs legfontosabb vasútállomása Wien Hauptbahnhof, mely a
korábbi Südbahnhof vasútállomás helyén épült. Ez az állomás nem fejállomás, így
komoly átmenőforgalma van. A Budapest felől érkező Railjet vonatok áthaladnak a
Hauptbahnhofon, továbbá a Debrecen felől érkező vasútjáratnak is ez a
végállomása. További fontos vasútállomás még a Westbahnhof és Meidling.

Bécsben eleinte csak gőzvasút közlekedett, ami nem érintette a belvárost. Ezt a
hálózatot 1898-1901 között adták át. A vonalak népszerűsége egyre jobban
csökkent, ezért 1918 decemberében leállították, és csak 1922.június 1-jén indult
újra. Ezeket a vonalakat 1925-ben villamosították, ám a 70'-es évekre elavult.
Az egyik ilyen Stadtbahn vonalat metró alakították így jött étre az U4-es metró.
Az U6-os metrót így építették, de itt nem alakították ki a harmadik sínt.
1980-ban épült ki az U2 első szakasza földalatti villamosból. 1978-ban az U1,
1991-ben az U3 nyílt meg. [forrás?] A hálózat összhossza 78,4 km.

A város emellett felnőtt képzési intézmények központja. (Verband Wiener
Volksbildung, ún. Volkhochschulék, azaz népfőiskolák)

Bécs mint a „zene városa” vált világhírűvé. E hírét az Állami Operaház
(Staatsoper), a Bécsi Filharmonikusok (Wiener Philharmoniker) és a Bécsi
Szimfonikusok (Wiener Symphoniker) öregbítik. A Népszínház (Volksoper) a
klasszikus bécsi operett hagyományait őrzi. Koncerteket tartanak még a
Konzerthaus (Konzerthausgesellschaft) és a Musikverein (Gesellschaft der
Musikfreunde) intézményeiben. A művészek utánpótlásának neveléséről olyan
oktatási intézmény gondoskodik, mint a Konzervatórium vagy a Wiener Sängerknaben
iskolája, ahol a világhírű bécsi fiúkórus tanul. Híres még a bécsi újévi
koncert.

A színházi, zenei élet csúcspontja a Bécsi Ünnepi Hetek (Wiener Festwochen)
rendezvénysorozata.

A bécsi Max Reinhardt-Seminar, a színművészeti főiskola a Hochschule für Musik
und Darstellende Kunst tagintézménye, Európában igen nagy hírű színiiskola.

A Bécsi Ünnepi Hetek (Wiener Festwochen) rendezvényein számos színház vesz
részt. Ilyekor járulékos helyszínként a Museumsquartierban is láthatóak
előadások.

Bécsben a filmszínházak fénykorához képest visszaesést jelent a jelenlegi 97
mozi. A Ringen található a Burg-mozi, amely állandóan műsorán tartja A Harmadik
ember (Der dritte Mann, The third Man) c. filmet angol nyelven.

Az osztrák rádió és televízió (ORF) csatornájának a központjai a Funkhaus az
Argentinierstraßén és az ORF-Zentrum a Küniglberg dombján. A 23. kerületben nagy
filmváros (Filmstadt Wien) stúdiói szolgálnak több népszerű sorozat helyszínéül.
Híres bécsi televíziós személyiség Thomas Brezina, aki több műsort is forgat
ezeken a helyszíneken.

A Viennale minden évben megrendezett nemzetközi filmfesztivál. Ősszel
gyermekfilmfesztivált is rendeznek. Híres bécsi filmrendező Michael Haneke.



https://hu.wikipedia.org/wiki/Nap

A Nap a Naprendszer központi csillaga. Körülötte kering a Föld, valamint a
Naprendszerhez tartozó bolygók, törpebolygók, kisbolygók, üstökösök, stb.. A
Földtől körülbelül 150 millió km távolságra van, ami fénysebességgel 8,3 perc. A
Nap tartalmazza a Naprendszer anyagának 99,8%-át, átmérője 109 földátmérő.
73,5%-ban hidrogénből áll, amely a központjában zajló magfúzió során héliummá
alakul. Az ennek során felszabaduló, majd a világűrbe szétsugárzott energia
nélkülözhetetlen a legtöbb földi élőlény számára: fénye a növények
fotoszintézisét, hője pedig az elviselhető hőmérsékletet biztosítja. Éltető
ereje miatt a Nap kiemelkedő kulturális és vallási jelentőséggel bír. Fénye és
hője mellett különböző tudományágak szempontjából is rendkívül fontos, mert
bizonyos jelenségeket nem tudunk mesterségesen előállítani, csak a Napon
megfigyelni. Ezek a tudományágak: plazmafizika, magnetohidrodinamika,
atomfizika, részecskefizika.

A Nap egy G2V színképtípusú csillag, a mintegy 10 milliárd évig tartó
fősorozatbeli fejlődésének a felénél jár. A fűtőanyagát jelentő hidrogén
elhasználása után, 5 milliárd év múlva vörös óriássá duzzad, majd a külső
rétegeiből planetáris köd képződik, magja pedig magába roskadva fehér törpévé
alakul.

Mivel anyagát képlékeny plazma alkotja, a különböző szélességi körön levő
területei eltérő sebességgel forognak; az egyenlítői területek 25, míg a
sarkvidékek csak 35 naponként fordulnak körbe. Az eltérés miatt erős mágneses
zavarok lépnek fel, amelyek napkitörések és – különösen a mágneses pólusok 11
évente bekövetkező felcserélődésének idején megszaporodó – napfoltok
kialakulásához vezetnek.

A Nap asztrológiai és csillagászati jele egy kör, középen ponttal: . Ez a jel Ré
ókori egyiptomi napisten hieroglif jele is.

A Nap élete első ciklusában lévő csillag, a G2V színképosztályba tartozik,
valamivel nagyobb és forróbb, mint a legtöbb csillag. A G2 jelölés lényegében
egy felszíni hőmérsékleti tartományra – az 5800–5900 kelvin körüli felszíni
hőmérsékletre – utal, amely egyben meghatározza fehér színét is, továbbá az
adott felszí­ni hő­mér­sék­le­té­re ér­zé­keny abszorpciós vo­na­lak
in­ten­zi­tá­sa­ira, lényegében arra, hogy a színképében ionizált és semleges
fémek színképvonalait lehet felismerni, nagyon gyenge hidrogénvonalak jelenléte
mellett. A V jelölés pedig luminozitásának jelölése, amely a Napot a
fősorozatbeli csillagok közé sorolja: a belsejében zajló folyamatok egyensúlyban
vannak, nincs összeomló vagy felfúvódó állapotban.

Színe érdekes paradoxont rejt, míg a köztudat szerint a Nap sárga színű, a róla
érkező fény valójában fehér, akár a fehér szín etalonjának is tekinthető. A
jelenségre több magyarázat is született:

A Nap közel tökéletes gömb alakú égitest, amely saját tengelye körül forog, így
a hidrosztatikai egyensúlyban levő gömb fizikai megtestesülése. Lapultsága igen
kicsi: az egyenlítő mentén csak 10 km-rel szélesebb, mint a sarkokon. A
viszonylag lassú tengelyforgás miatt – az átlagos forgási periódusa 28 nap – az
egyenlítőn a centrifugális erő 18 milliószor kisebb a felszínen ható gravitációs
erőnél, emiatt a centrifugális erő alaktorzító hatása minimális. A bolygók
gravitációs ereje sem befolyásolja mérhetően a Nap alakját, mert egyrészt
túlságosan is távol vannak a Naptól - a tömegközéppontok távolsága a nap
átmérőjének sokszorosa, így az alakot befolyásoló gravitációs erőkülönbség
elhanyagolható -, másrészt azok tömege még együtt is elenyésző a Napéhoz képest
(a Nap tömege kb. 750-szer nagyobb, mint a gravitációs terében mozgó valamennyi
bolygó és más égitest össztömege). Csillagunk az egyenlítőjén nézve nyugatról
keletre, az északi pólusa felől vizsgálva az óramutató járásával ellentétes
irányú tengely körüli forgást végez. Ez a tengely körüli forgás azonban nem
hasonlít a Földnél tapasztaltakra, hanem bonyolult rendszert alkot. Különböző
módon forognak például az égitest belseje és külső régiói. A sugara kb. 70%-áig
lényegében merev testként forog, míg a felette levő régiókban a szélességi körök
mentén „szétcsúszik” a forgás, az egyenlítői régiók előbb tesznek meg egy kört,
míg a sarki régiók lemaradnak. Az átlagos forgási sebesség 2000 m/s, míg az
egyenlítői és sarki régiók sebességkülönbsége ± 100 m/s. A nap forgástengelye 7°
15' szöget zár be az ekliptika síkjával. A Föld Nap körüli keringésének iránya
megegyezik a Nap forgásának az irányával, így a Nap tengelyforgása a Földről
nézve a valóságosnál lassúbbnak látszik, ezért kétféle forgási periódust szokás
megkülönböztetni:

Csillagunk plazma állapotban levő anyagból áll. Ebben a halmazállapotban az
anyagot alkotó atomokról egy vagy több elektron leszakad és így a plazma ionok
és szabad elektronok keveréke. A nagyobb sűrűségű régiók anyaga kétkomponensű
folyadékként viselkedik, melynek összetevőit (az elektron- és az ion-folyadékot)
elektromágneses erők kötik össze. A kisebb sűrűségű külső régiók esetén
különösen furcsa jelenségek tapasztalhatók, mivel az egyes részecskék mozgása és
a folyadékszerű viselkedés keveredik. A folyadékszerű viselkedés okozta
legfontosabb jelenség a R. Carrington által felfedezett differenciális rotáció.
A Nap a különböző szélességi körei mentén eltérő sebességgel forog, egyenlítői
területei a centrifugális erő hatására gyorsabban forognak, mint a sarki
területek. Az egyenlítői területek kb. 25, míg a sarkok környékén fekvők csak
kb. 35 naponként fordulnak körbe. A Napon megfigyelhető jelenségek szinte
mindegyike a differenciális rotációhoz kapcsolható, amely az ezen jelenségeket
létrehozó mágneses tevékenység létrejöttének fő mechanizmusa.

Csillagunk tengely körüli forgása nem stabil, az idők során lassul. A kezdetekor
a Nap gyorsabban forgott a saját tengelye körül, majd az
impulzusmomentum-megmaradás elve szerint lelassult és perdülete a bolygókba
adódott át.

A Nap második vagy harmadik generációs csillag, mivel a Naprendszer korábbi –
szupernóvaként elpusztult – csillagok maradványaiból jött létre. Ezt bizonyítja
a nehéz elemek (vas, arany, urán stb.) jelenléte a Napban, ugyanis ezek az
anyagok jellemzően szupernóva-robbanások során, vagy első generációs
csillagokban alakulnak ki.

A Nap életciklusára ma csak elméleti modelljeink vannak, amelyek más csillagok
megfigyeléséből, valamint holdkőzetek kormeghatározásaiból származó adatokból
épülnek fel. (A Nap keletkezésére vonatkozó korábbi hipotéziseket a tudományos
megfigyelések meghaladták, ezekkel a „A Naprendszer keletkezése és története” c.
cikk foglalkozik.) Ezek alapján ma a csillagászat tudomány úgy gondolja, hogy
csillagunk 4,57 (± 0,11) milliárd évvel ezelőtt keletkezett, és életpályája két
fő szakaszt fog bejárni, egy aktív és egy passzív szakaszt. A választóvonal a
két szakasz között a magban lejátszódó energiatermelés fennmaradása, vagy
leállása lesz.

A Nap élete egy kiterjedt molekulafelhőben kialakuló protocsillagként kezdődött.
A Tejútrendszerben számos gigantikus molekulafelhő fordult elő és fordul elő a
mai napig, amelyek ún. csillagbölcsők is egyben. Egy-egy nagyobb külső behatásra
(pl. a galaxisunk spirálkarjait alkotó lökéshullám-frontokon való áthaladáskor,
vagy közeli szupernóva robbanások hatására), a felhőkben levő viszonylag sűrű
anyagban inhomogenitások, anyagcsomók jöttek létre, és az ilyen anyagcsomókban
összeomló gáz- és poranyag elkezdett még inkább összecsomósodni. Az egy pont
felé zuhanó, sűrűsödő anyag melegedni kezdett, a gravitációs összehúzódás során
egyre több hő szabadult fel, extrém módon felmelegítve az anyagot. Egy ilyen
egyre jobban összezsugorodó anyagcsomóból, ún. globulából kb. 500 000 év alatt
jött létre a proto-Nap. Ez a protocsillag még vörösen fénylett, ám
középpontjában elérte a hőmérséklet a néhány millió fokot és elkezdődött benne a
hidrogénfúzió. Ehhez a folyamathoz mindössze néhány millió év kellett.

A proto-Nap megszületése után még tovább zsugorodott és melegedett, ám csak
további pár ezer év kellett, hogy létrejöjjön a gáznyomás és a gravitáció
egyensúlya. Amikor ez az egyensúly stabilizálódott, a Nap belépett az ún.
fősorozati állapotba. Ez csillagunk köznapi értelemben vett működésének
szakasza: a magban a hidrogén héliummá alakul át. Élete során a Nap mintegy 10
milliárd évig számít fősorozatbeli csillagnak, és ebből 5 milliárd év már
eltelt.

Várhatóan 4–5 milliárd év múlva vörös óriássá duzzad: az üzemanyagként szolgáló
hidrogén mennyiségének csökkenése miatt megbomlik a gáznyomás és a gravitáció
évmilliárdos egyensúlya, a nyomás lecsökken, a Nap teste elkezd összehúzódni.
Amikor az összehúzódás során felszabaduló gravitációs energia miatt a
hőmérséklet tovább emelkedik a magban és elegendő lesz a hélium „égetéséhez”
(további, szenet eredményező fúziójához), a más típusú fúzió még több energiát
szabadít fel a magban – nagyjából 100 milliárd fokra hevíti a magot – és a
nyomás ismét megnövekszik, a felszabaduló energia felfújja a Napot. A Nap külső
határa különböző modellek szerint ekkorra a Föld jelenlegi pályáján túl fog
kinyúlni. A Nap vörös óriássá válik, mivel felszíne jóval nagyobb lesz, így a
magban termelődő energia sokkal nagyobb felületen oszlik szét, kevésbé melegítve
fel ezt a nagyobb felszínt, ami miatt a fénye gyengébb, „vörösesebb” lesz. Ez a
fázis a fősorozati léthez képest nagyjából egy nagyságrenddel kevesebb ideig, 1
milliárd évig tart majd.

A Nap a vörös óriás fázisban el fogja veszíteni anyagának nagy részét (és így –
a gyengülő gravitáció miatt – addigra a Föld már egy távolabbi pályán fog
keringeni, elkerülve a megsemmisülést.) Csillagunk héliumégető fúziója nem lesz
olyan stabil folyamat, mint a fősorozati energiatermelésé volt, így ezek az
instabilitások felfúvódások és összehúzódások sorozatát váltják ki (amilyeneket
a csillagászat az ún. változócsillagokon figyel meg napjainkban is), amelyekben
a Nap gázanyagának külső héjai leválnak, ezzel okozva az említett tömegvesztést.

Miután a Nap az összes üzemanyagát eltüzelte, leáll a fúzió, a gáznyomás
megszűnik, teret engedve az egyedül fennmaradó gravitációs erőnek és csillagunk
belseje összeroskad, és fehér törpévé válik. Eközben a pulzálások során korábban
leszakadt külső rétegeiből planetáris köd képződik, amely lassan tágul és végül
elenyészik. Az összeroskadó mag egy rendkívül kompakt égitestként, voltaképpeni
fehér törpeként marad fenn: a fennmaradó, nagyjából 0,6 naptömegnyi anyag egy
Föld méretű gömbben sűrűsödik össze. A mag összeroskadása ismét energiát termel,
ám az nem elegendő a szén további, még nehezebb anyagokat létrehozó fúziójához,
így minden további energiatermelésnek vége szakad, a Nap csak a maradék
energiáját sugározza ki. Ez a hősugárzó fázis ismét milliárd-tízmilliárd év
hosszú folyamat lehet (az Univerzum jelenlegi, kb. 13,7 milliárd éves koránál
fogva lényegében még nincs olyan fehér törpe, amely ennek a fázisnak végére
érhetett volna).

Legvégül az összes energia kisugárzását, az égitest lehűlését követően a Napból
egy fekete törpe válik majd. Ez egy kihűlt, passzív „csillagtetem”, amely
mindössze gravitációs hatást gyakorol majd a környezetére. A jelenlegi
kozmológiai modellek szerint ez az égitest akár végtelen hosszú élettartamot is
megérhet, hiszen az Univerzum legvégsőbb koráig is fennmaradhat, amely kor mai
ismereteink szerint végtelen. Ezt a fennmaradást egyedül egy kozmikus karambol,
valamely csillagnak, vagy fekete lyuknak ütközés akadályozhatja meg (igaz, ez
bekövetkezhet a csillagfejlődés korábbi fázisaiban is).

A Nap nem lesz vörös törpe, hisz a csillagkeletkezéskor több anyagot kebelezett
be.

A mi Napunk nem fog szupernóvává alakulni, mert a tömege alatta marad az ehhez
szükséges Chandrasekhar-határnak. Ebből következően sem neutroncsillag, sem
fekete lyuk nem válhat a Napból.

A Nap aktivitása 11,2 éves periódust mutat, azaz átlagosan ennyi idő telik el
két napfoltmaximum között. A napciklus elején a napfoltok a 30–45°-os
szélességen jelennek meg, később az egyenlítő felé egyre közelebb. Új
napfoltciklus során a vezető és követő napfoltok polaritása felcserélődik. A
napfoltciklus felfedezése H. Schwabe csillagász nevéhez fűződik. Az első
napciklust a csillagászok 1760-tól számítják.

A Napot megfelelő szűrőkön keresztül megfigyelve láthatóvá válnak a napfoltok.
Feltűnően sötét színüket az okozza, hogy hűvösebbek – bár csak 1-2 ezer fokkal –
az őket körülvevő anyagnál, mert a körülöttük levő igen erős mágneses tér
megakadályozza a hőátadást. A napfoltok belső részén sötétebb terület (umbra)
található, ezt övezi a világosabb zóna, a penumbra. Átmérőjük a több tízezer
kilométert is elérheti (általában 2-3 földátmérő), gyakran kiindulópontjai
intenzív flereknek és a koronában látható hatalmas napkitöréseknek.

A megfigyelhető napfoltok száma nem állandó; a tizenegy évig tartó napciklus
során változik az intenzitásuk. A napciklus minimumán csak néhány látható, de
időnként megesik, hogy egy sem. Később az egyenlítő két oldalán szimmetrikusan,
magas szélességi körökön jelennek meg, és az egyenlítő felé vándorolnak,
miközben újabbak alakulnak ki. A két féltekén található napfoltok általában
párokban jelennek meg, és környezetükben ellentétes előjelű a mágneses töltés. A
napciklus végén, az északi és déli mágneses pólusok felcserélődésekor látható a
legtöbb napfolt.

A mágneses pólusok legutóbbi felcserélődése 2001 nyarán volt, amit az egy teljes
napcikluson át működő Ulysses űrszonda is megfigyelt. Sikerült megállapítani
továbbá, hogy a Nap déli mágneses pólusa instabil; valójában több pólus létezik,
egy nagyobb területen szétszórva.

A napfolttevékenység erőssége szintén szabálytalanul változó intenzitást mutat;
az 1600-as évek során például a ciklusoktól függetlenül is rendkívül kevés
napfoltot figyeltek meg, egyes feltételezések szerint részben ez okozta az
akkori hűvösebb időjárást.

Bár a Nap 24. napciklusa hivatalosan 2008. január 4-én megkezdődött (ekkor
észlelte a SOHO űrszonda az első napfoltot), a 2008-as és 2009-es év az elmúlt
50 év egyik leghosszabb napfoltmentes időszakának számít. A következő
napfoltmaximum 2013-ban volt várható.

A szilárd felszín hiánya miatt nem lehet pontosan meghatározni, hogy hol húzódik
a Nap határa: a középpontjától kifelé haladva folyamatosan csökken a sűrűsége. A
Nap sugarát a középponttól a fotoszféráig mérik, mert ez a legkülső olyan réteg,
ami még elég sűrű ahhoz, hogy ne legyen átlátszó. A Nap anyagának többsége a
központból mérve a sugarának 70%-án belül található és bár ezeket a belső
területeket nem lehet közvetlenül megfigyelni (ugyanis a Nap anyaga nem enged át
semmilyen elektromágneses sugárzást), fizikai modellekkel és az égitest
rezgéseit vizsgáló helioszeizmológia módszerével mégis pontos képet alkothatunk
a belső szerkezetéről, rétegeiről.

Tisztán elméleti úton (fizikai modelleken keresztül) is fontos információkhoz
lehet jutni a Nap belsejében uralkodó viszonyokkal kapcsolatban, olyan adatokból
kiindulva, mint a tömege, átmérője, fényessége stb. Egy, a Naphoz hasonló
gázgömbnek a felépítését három erő határozza meg; a gáznyomás, a sugárzási vagy
fénynyomás és a gravitáció. A gáznyomás és a fénynyomás önmagukban a Nap
felfúvódását, szétszóródását okoznák. A fénynyomás a fénykvantumok
abszorpciójakor jön létre, azonban a Nap esetében ez az erő a gáznyomáshoz
képest csekély, csak az óriáscsillagok esetében van nagy jelentősége. A
gravitáció az előbbi két erővel ellentétes hatású, de önmagában azt
eredményezné, hogy az egymáson elhelyezkedő gázrétegek saját súlyuk alatt
összeroskadnának, a Nap önmagába omlana. Mivel egyik szélsőséges eset sem
következik be, nyilvánvaló, hogy a három erő mechanikai egyensúlyban van; a Nap
belsejének minden pontjában a gáznyomás és a fénynyomás erejének összege
megegyezik a gravitációéval. Továbbá sugárzási egyensúly is jelen van; a belső
rétegekben termelődött sugárzásnak el kell hagynia a Napot, a felszínből a
központ felé haladva pedig folyamatosan nő a felsőbb gázrétegek vastagsága és
ezzel együtt a tömege, az egyensúlyi állapot miatt viszont a gáznyomásnak is
növekednie kell. Ezen alapelvek segítségével a Nap belsejében uralkodó
állapotokat jellemző adatok kiszámíthatóak. Az ezt az egyensúlyt, annak
összetevőit, hatásmechanizmusát és matematikai leírását Standard Napmodell néven
említi az asztrofizika.

Az elméleti számítások mellett a gyakorlati megfigyelések is nélkülözhetetlenek,
segítségükkel több, részletesebb és pontosabb adatot lehet megtudni. Ahogyan a
földrengések természetéből szeizmológiai módszerekkel lehet következtetni a Föld
belsejében zajló folyamatokra, úgy ehhez hasonlóan a napszeizmológia
(helioszeizmológia) a Nap felszínén tapasztalható jelenségek tanulmányozásával
következtet a mélyebb rétegek szerkezetére. Fontos szerephez jutnak ebben a
munkában a napkutató űrszondák.

A mag a sugár 20%-án belül eső teret jelenti, és ez a Nap egyetlen olyan része,
amelyet közvetlenül a magfúzió fűt, a többi réteg az innen kiáramló energiának
köszönheti hőmérsékletét. A magban keletkezett összes sugárzás áthalad a felette
levő rétegeken, mielőtt elérné a fotoszférát és kijutna a világűrbe. A Nap
középpontjában a sűrűség eléri az 1,5·105 kg/m³, a hőmérséklet pedig a 15·106
(15 millió) kelvin értéket. Hogy jobban érzékelhető legyen: a csillagunk
központjában levő gáz (plazma) 150-szer sűrűbb a víznél és kb. fél liternyi Nap
anyag tömege annyi, mint egy átlagos emberé. A rendkívül magas hőmérséklet és
nagy sűrűség hatására termonukleáris reakció (magfúzió) jön létre, melynek során
minden négy hidrogénatom egyesüléséből egy héliumatom keletkezik, miközben
energia szabadul fel. Másodpercenként átlagosan 8,9·1037 hidrogénatom (600
millió tonna hidrogén) egyesül, ami 383·1024 watt teljesítmény felszabadulásával
jár.

A nagy energiájú fotonok (gamma- és röntgensugárzás) számára hosszú időt vesz
igénybe ez az út; a mag anyaga elnyeli és – alacsonyabb energiával – újra
kisugározza őket. A fotonok utazási idejére vonatkozóan a számítások igen eltérő
eredményeket adnak; 17 ezer – 50 millió év között. Miután sikerül a magból
kijutniuk és a konvekciós rétegen is áthaladtak, a fotonok látható fény
formájában távoznak; minden egyes gamma részecske több millió látható fény
fotonra bomlik a Napból történő kilépése előtt.

A neutrínók szintén a magfúzió során keletkeznek, de nagy áthatoló képességüknek
köszönhetően ritkán lépnek kapcsolatba a környező anyaggal, ezért szinte azonnal
távoznak a Napból. A neutrínók kísérleti kimutatása szolgáltatta a végső
bizonyítékot a Nap magjában zajló magfúziós elmélet valós voltára. Az évekig
tartó mérések során viszont elméletileg várható neutrínómennyiség harmadát
sikerült csak kimutatni, és csak a közelmúltban született meg a
neutrínóoszcilláció jelenségének felfedezése, amely megmagyarázta a
neutrínóhiányt. (Lásd: A napneutrínók rejtélye).

A Nap energiájának forrását az 1930-as években értették meg, amikor Hans Bethe,
George Gamow és Carl von Weizsäcker azonosította a lényeges nukleáris
reakciókat.

Az energiatermelés termonukleáris reakciók révén folyik, amelyekben hidrogén
alakul át héliummá. A termelődő energia 98,5%-át az úgynevezett „p-p lánc”, a
fennmaradó 1,5%-ot pedig a CNO-ciklus adja (CNO = szén-nitrogén-oxigén). Ezen
reakciók során a tömeg 0,7%-a sugárzássá alakul (amit Albert Einstein E = mc²
tömeg-energia-ekvivalencia egyenlete ír le).

A fő energiatermelő folyamatként azonosított p-p lánc lefolyása két
hidrogén-atommag (proton) egyesülésével kezdődik (erre az egyesülésre átlagosan
5 milliárd évet kell várniuk az atommagoknak), így deutérium (nehézhidrogén)
képződik. Melléktermékként egy pozitron és egy neutrínó keletkezik. A pozitron
azonnal összeütközik egy elektronnal, és energiává (fotonná) alakul. Ezután csak
1,4 másodpercet kell várni, hogy a deutérium egy újabb protonnal egyesüljön és
hélium-3 (³He) jöjjön létre. Ezután átlagosan 240 000 év telik el, míg két
hélium-3 egyesül, létrehozva a folyamat végtermékét, a héliumatomot (4He),
valamint felszabadítva két hidrogénatomot (protont). A folyamatnak létezik egy
másik ága, amelyben láncreakciók során berillium (7Be) és lítium (7Li) is részt
vesz végül természetesen ebből is hélium (4He) keletkezik.

Francis William Aston muatta ki 1920-ban, hogy megmérve 4 hidrogénatom és 1
héliumatom tömegét, a kettő között nem áll fenn egyenlőség (a hidrogénatomok
valamivel nehezebbek), a kettő közti különbség, nagyjából 0,7%, az a tömeg,
amely energiává, fotonokká alakul át. Jelenleg a Napban másodpercenként 600
millió tonna hidrogén lép reakcióba, és 596 millió tonna hélium keletkezik, a
különbözetet jelentő 4 millió tonna anyagból teljes egészében energia lesz.

A fúzió jelenlegi paramétereivel számolva a Nap 10 milliárd éves várható
életkorának felénél járunk, mivel nagyjából még 5 milliárd évre elegendő a
hidrogénkészlet a fúziós reakció táplálására.

Körülbelül a sugár 20–70%-a közötti gömbhéjban helyezkedik el a sugárzási zóna.
Ez a régió az energiaáramlás módjáról kapta a nevét: ebben a rétegben az anyag
még elég sűrű és forró ahhoz, hogy a magban keletkezett energia sugárzás, nem
pedig hőáramlás formájában haladjon át rajta (ezt az ionizált formában jelenlévő
hidrogén teszi lehetővé). A hőmérséklet a magtól kifelé haladva folyamatosan
csökken, de még így is rendkívül magas, az alsó „zónahatáron” 7 000 000 K, míg a
felsőn 2 000 000 K. A hőmérséklet-csökkenés rátája alacsonyabb, mint a magasság
növekedésével arányos hőcserementes hőmérséklet-csökkenés rátája, ezért
nincsenek konvekciók az anyagban. Az anyag sűrűsége a hőmérséklethez hasonlóan
csökkenő karakterisztikát mutat, csak sokkal erőteljesebb mértékben. A sűrűség
20 g/cm³-ről (hozzávetőleg az arannyal megegyező értékről) 0,2 g/cm³ értékre ( a
víz sűrűségének ötödére) csökken, azaz a hőmérséklet harmadnyira csökkenésével
szemben 100-szoros a csökkenés rátája.

A sugárzási zóna egyik érdekes tulajdonsága, hogy „feltartja” a fotonokat. A
magban keletkező energia fotonok és neutrinók formájában megy végbe, amelyek
kifelé indulnak a magból, át a napbelső többi részén, majd szabadon tovább az
univerzumba. A nagy áthatoló képességű neutrínók gyakorlatilag szinte akadály
nélkül jutnak ki a Napból, ám a fotonok a sűrű sugárzási zónában sorozatos
ütközéseken mennek keresztül. Az egy foton által megtehető ún. közepes szabad
úthossz, mindössze 2 cm (azaz 2 cm-nyi mozgás után a foton beleütközik egy másik
atomba, vagy ionba), amely után a foton visszapattan, szóródik. A foton ide-oda
pattogása nyomán átlagosan kb. 1 millió év telik el, mire végül az általa
hordozott energia kijut a Napból.

A helioszeizmológia legfrissebb felfedezése, egy vékony átmeneti réteg a
sugárzási és a konvektív zóna között. Ez a réteg jelenti az átmenetet a merev
testként forgó belső régiók és a differenciális rotáció jellemezte külső
tartományok között. A korábbi feltételezések úgy tartották, hogy a
differenciális rotáció átmenete a merev forgásba egy széles tartományt érintő
folyamat, ám a legújabb helioszeizmológiai mérések egy meglepően vékony, a Nap
sugarának mintegy 4%-át kitevő gömbhéjat mutattak, amelyben mindez végbemegy.
Ráadásul az új mérési eredmények arra is rámutattak, hogy valószínűleg ez a
réteg a napdinamó, azaz a Nap mágneses mezejének forrása, mivel itt fordulnak
elő a különböző rétegek közötti legnagyobb sebességkülönbségek. Mivel a napbelső
övekre osztását az energiatranszport módja alapján szokták meghatározni, a
tachoklínát szokás a sugárzási zóna részének is tekinteni, mivel az
energiaáramlás itt is még sugárzás formájában történik.

A konvekciós zóna a napbelső legkülsőbb tartománya, értelmezéstől függően a
sugár 70%-ától kifelé elterülő, a felszín alatti mintegy 200 000 km vastag
gömbhéjat jelenti. Ez a réteg már nem elég sűrű és forró ahhoz, hogy az energia
sugárzás formájában haladjon át rajta, mivel az alsóbb rétegektől eltérően itt
már nem elég magas a hőmérséklet az anyag ionozáltan tartásához, a gázok csak
részlegesen ionizáltak, amelyek így elnyelik a sugárzás egy részét. Az energia
hővezérelt anyagáramlások, konvekciók formájában terjed tovább a napfelszín
felé. A konvekciók a folyadékoknál megfigyelt Rayleigh-Bérnard hatás révén
jönnek létre úgy, hogy a gázok legkülső rétegét a hőmérsékleti szempontból
homogénnek tekinthető alsóbb rétegek folyamatosan fűtik, míg a réteg külső
határán hűtő hatás érvényesül. Emellett az anyagban hőmérséklet-különbségek
jönnek létre a hő elnyelődésének kisebb különbözőségeiből. Egyes tartományok
jobban felmelegszenek, mások kevésbé, így a melegebb részek sűrűsége a
környezeténél kisebb lesz, ezért ez a hígabb, melegebb anyag felfelé kezd
emelkedni, konvektív cellákat (feltörekvő anyagáramlatokat) alkotva. Az anyag
egészen a felszínig emelkedik, a bennük levő energia szétsugárzódik, míg maga az
anyag lehűl, átadva a helyét az újabb, feltörekvő hőoszlopnak, míg maga a kihűlt
anyag az áramlat szélén lefelé süllyed. A gáz ilyen módon való fel-le
„liftezése” a konvekció, míg maguk a belül forró, kívül hideg „buborékok”
okozzák a fotoszféra granulációját (lásd lejjebb).

A konvekciós zóna fő sajátossága, hogy a benne levő anyag a csökkenő sűrűség
miatt elveszti szilárdtestkénti viselkedését és a Nap tengely körüli forgása
ebben a gömbhéjban átmegy differenciális rotációba. Ez a forgás kétféle
differenciálódását is jelenti, egyrészt hogy csillagunk egyenlítői és sarki
régiói eltérő sebességgel tesznek meg egy-egy fordulatot (ez az ún. szélességi
differenciális rotáció), másrészt azt, hogy a felszín anyaga és a mélyebben levő
anyag is eltérő sebességgel tesznek meg egy fordulatot (ez pedig az ún. mélységi
differenciális rotáció).

A meridionális cirkuláció, vagy népszerű nevén a „nagy szállítószalag” egy
hatalmas, forró plazmaáramlás a Nap felszínén. A plazma cirkulációja az
egyenlítőre merőleges síkban, azaz a meridiánsíkban jön létre, összekeverve az
egyenlítői és a sarki régiók anyagát (hasonlóan a Föld Golf-áramlatához, csak
attól természetesen teljesen más mechanizmusok hatására). A Nap felszínén a
meridionális áramlás igen gyenge (összehasonlítva a differenciális rotáció
nagyságával csak kb. 20 m/s). Irányát tekintve a felszínen az egyenlítőtől a
pólus felé tartó áramlás a Nap belsejében visszafordul, mélysége eléri a
200 000 km-t és ott egy a pólustól az egyenlítő felé tartó áramlás alakul ki. A
Nap belsejében, ahol a sűrűség jóval nagyobb, az áramlás már lassabb, kb.
1–2 m/s körüli érték. Az áramlásrendszernek két ága van, egy északon és egy
délen. Sebességét 1996 óta mérik a SOHO műhold segítségével, mindegyik mintegy
40 év alatt tesz meg egy kört. A kutatók szerint a szalag mozgása befolyásolja a
napfoltciklust, illetve a napfoltok megjelenését. 2000 és 2010 között a
sebessége megnőtt, a kutatók ezt összefüggésbe hozzák az ugyanebben az
időszakban tapasztalható eddigi legnagyobb napfolt-minimummal.

Mivel a Nap egy ionizált gázgömb (plazmagömb), nincs éles felszíne, a rendkívül
nagy sűrűségű mag és a végtelenül ritka napkorona között folyamatos a
sűrűségbeli átmenet. A napfelszín és a légkör határának mégis létezik egy
fizikailag jól definiálható meghatározása, értelmezése: a Nap „felszínének”
egyezményesen azt a felületet tekintjük, ahonnan egy 500 nm hullámhosszú (ez kb.
a látható színtartomány közepének felel meg) foton függőlegesen felfelé mozogva
1 / e ≃ 0 , 37 {\displaystyle 1/e\simeq 0,37} valószínűséggel még elnyelés
nélkül kijut a Nap anyagából. Ez a meghatározás összecseng azzal az
értelmezéssel, amely szerint a légkör és a felszín közötti határt az
„átlátszóság” jelenti. A látható fény tartományában átlátszatlan gömbhéj még a
Nap testének része, az efölötti rétegek alkotják a Nap légkörét (atmoszféráját).
A légkör megfelelő eszközökkel a teljes elektromágneses spektrumban közvetlenül
is tanulmányozható; a látható fény mellett rádiósugarakat is kibocsát. Sűrűsége
jóval kisebb, mint a mélyebben található rétegeké, hőmérséklete viszont
rendkívüli szélsőségeket mutat.

A Nap atmoszféráját három fő rétegre osztjuk: a fotoszférára, a kromoszférára és
a koronára. Olykor a koronától elválasztják még a korona és a kromoszféra között
átmenetet képező ún. átmeneti tartományt.

A fotoszféra (görög: a fény gömbje) a Nap látható felszíne, a naplégkör legalsó
rétege, ahonnan a Nap látható fényének túlnyomó része – több mint 90%-a –
származik. Lényegében a csillagunkban termelődött energia ebben a rétegben
sugárzódik szét fény formájában. Ez a réteg egy rendkívül vékony (a napbelső és
-légkör messze legvékonyabb egysége), mindössze néhány száz kilométer vastag
réteg, alsó határa a Nap fentebb – a Kromoszféra fejezetben – definiált
felszíne, felső határa a naplégkör azon szintje, ahol a hőmérséklet minimális.
Más megközelítésben ez a Nap, mint gázgömb első olyan rétege, amely átlátszó az
elektromágneses spektrum látható fény tartományában.

A Nap sugarának kevesebb mint egy ezrelékét kitevő vékonyságának köszönhetően a
napkorongot éles pereműnek látjuk. A fölötte elhelyezkedő rétegek már annyira
ritkák, hogy a Nap látható összsugárzásához nem járulnak számottevően hozzá. A
fotoszféra átlátszósága a levegőéhez hasonló, bár kissé kisebb annál. Az
átlátszósághoz kapcsolódó optikai jelenség a „peremsötétedés” vagy
„szélsötétedés”: a Nap (és más csillagok, óriásbolygók) pereme kevésbé fényes,
mint a közepe. A napkorong közepén a merőleges rálátás miatt mélyebb, ezáltal
melegebb, fényesebb rétegekbe látunk le, míg a szélén a lapos szögű rálátás csak
kevésbé mély, ezáltal kevésbé meleg és fényes rétegekig hatol le. Az
átlátszóság, így a benne megjelenő jelenségek miatt ez a Napnak az a része,
amely szabad szemmel, illetve távcsővel (biztonsági okokból speciális fényszűrő
alkalmazásával), megfigyelhető, így ez jelenti a Napmegfigyelés fő területét.

A fotoszféra alsó határától a felsőig a hőmérséklet 6500 kelvinről 4400
kelvinre, a sűrűség 10 − 6 {\displaystyle 10^{-6}} g/cm 3 {\displaystyle ^{3}}
-ről 10 − 8 {\displaystyle 10^{-8}} g/cm 3 {\displaystyle ^{3}} -re, a nyomás 10
4 {\displaystyle 10^{4}} pascalról 600 pascalra csökken. (A sűrűség még a
fotoszféra alján sem éri el a levegő sűrűségének egy ezrelékét.) A kilépő
sugárzás összességében ugyanannyi energiát szállít, mintha egyetlen, 5785 K
hőmérsékletű felületről származna, ezért ezt tekintjük a Nap effektív
hőmérsékletének. A színképelemzések során kiderült, hogy ebben az alacsony
hőmérsékletű rétegben olyan bonyolultabb molekulák is jelen vannak, mint a
szén-monoxid vagy a víz.

A fotoszféra megfigyelései számos, főként a mágneses mezőhöz köthető jelenséget
azonosítottak. Ilyenek a napfoltok, a granuláció, a napkitörések.

Bár a szabadszemes megfigyelők számára a Nap homogénnek látszik, csillagunk
felszínének jellegzetes szemcsés megjelenése van, amelyet – megfelelő biztonsági
rendszabályok betartása mellett – már kis távcsöveken keresztül is
megpillanthatunk. A Nap felszíne lényegében úgy néz ki, mint egy fazék forrásban
levő víz. A fotoszféra jellegzetes szemcsés szerkezetét, a granulációt a
konvekciós zónából hőoszlopok formájában feltörő, majd lehűlve visszaáramló gáz
hozza létre. Egy ilyen granula, azaz szemcse tipikusan 500 km átmérőjű. A
granulák jellemzően kerek vagy sokszög alakúak, bennük a feláramlás sebessége
5–7 km/s, közöttük pedig a lehűlt, süllyedőben levő gáz található. Átlagos
élettartamuk 10–20 perc, folyamatosan változtatják az alakjukat keverednek más
granulák anyagával. Ezek a felszíni alakzatok a Földről – tudományos igényű
vizsgálatok számára – nehezen figyelhetők meg a légkör zavaró hatása miatt,
alapos tanulmányozásukra csak az űrkorszakban nyílt lehetőség, majd a 21. század
távcsőfejlesztései, a számítógép-vezérelt adaptív optikák fejlődése teremtette
meg a lehetőséget a földi megfigyelésekre is.

A granulák képesek óriási szerkezeteket is alkotni, ezek a szupergranulák. A
szupergranuláció több száz granulákból létrejött, akár 100 000 km átmérőjű
ugyancsak rövidebb életű rendszer, 1–2 napos élettartammal. Ez azonban nem
figyelhető meg optikai úton, a szupergranulákat a vízszintes sebességeloszlás
mérésével lehet kimutatni. A szupergranulákban a plazma áramlási sebessége
0,5 km/s körüli.

A napfelszín talán legrégebben felfedezett jelensége a napfolt-tevékenység. A
csillagászattörténet főként az európai kultúrkör történeti emlékeire
támaszkodik, így kevéssé ismert tény, hogy az i. e. 4. században történt az első
napfolt-megfigyelés, kínai csillagászok által. Gan De és két társa, Si Sen és Vu
Csian írták le először a napkorongon látható sötét foltokról. Kétszáz évvel
később pedig már a napfoltok formájáról is születtek leírások. A
megfigyelésekkel kapcsolatos feljegyzések sajnos nagyrészt elvesztek, így az
első tudományos értékű – jól dokumentált – megfigyelések valóban Galilei első
távcsöves eredményei lettek. A távcső csillagászati alkalmazása a jelenség
részletes megismerését is lehetővé tette.

A napfoltok a fotoszférában található, a környezetüknél 1–2 ezer kelvinnel
alacsonyabb hőmérsékletű – jellemzően 4000 K hőmérsékletű –, sötét területek. A
napfoltok általában csoportokban jelentkeznek, melyek ellentétes mágneses
polaritású vezető és követő részekre oszthatók, polaritásuk a Nap északi és déli
féltekéjén ellentétes. Egy különálló napfolt mérete jellemzően a Földdel
összemérhető nagyságú. Két jól megkülönböztethető részük van: a belső, sötétebb
terület, az umbra és az ezt övező a világosabb, szálas szerkezetű zóna, a
penumbra. Azonban a napfoltok nemcsak optikai jelenségként értelmezhetők, hanem
„kézzelfogható” objektumok, a napfelszín „gödrei” is egyben. Az ún.
Wilson–effektus elmélete szerint a lehűlt gáz összezsugorodik, ezért közelebb
kerül a Nap belsejéhez, azaz a hidegebb napfolt a felszínen mélyedésként jelenik
meg. A napfoltok élettartama általában néhány nap, de a nagyon nagy példányok
élettartama több hét is lehet. Alakjuk legtöbbször közelítőleg kör, ám
változatos skálán változik, ovális, vagy csepp alakú foltok is bőven akadnak. A
jelenség magyarázata a mágneses mező és az energiaszállítási rendszer
kölcsönhatásából vezethető le: a napfoltoknál a felszínt áttörő mágneses
erővonal-kötegek a hőt szállító áramlások ellen hatnak a konvektív zónában és
akadályozzák az energia szállítását a felszínre. Ennek eredményeképpen alakulnak
ki az alacsonyabb hőmérsékletű foltok, amelyek kevesebb fényt bocsátanak ki.

A napfolttevékenység hosszútávú megfigyelése ciklikusságot mutatott ki a
napfoltok számának alakulásában. Átlagosan 11 év alatt zajlik le az a folyamat,
amelyben először erőteljesen megnövekszik, majd ugyanilyen erőteljesen lecsökken
a napfoltok előfordulása. A ciklus során nemcsak a foltok száma, hanem
elhelyezkedése is változik. A napciklus kezdetén a foltok a 35–45°-os
heliografikus szélességeken jelennek meg (általában a 45° szélességnél
magasabban nem fordul elő napfolt). A napciklus előrehaladtával a felbukkanó új
foltok az egyenlítőhöz egyre közelebb tűnnek fel. Ha a foltok vándorlását egy
diagramon ábrázoljuk, egy jellegzetes mintázatot, az ún. pillangódiagramot
kapunk. A 11 éves ciklus összefügg a Nap ugyanilyen időközönként bekövetkező
mágneses pólusváltásával, ám ennek mechanizmusát még nem ismerjük pontosan. Az
egyes ciklusokban nem egyforma a napfolt aktivitás változása, vannak olyan
ciklusok (vagy ciklus-sorozatok), amelyekben mégsem növekszik meg a napfoltok
száma drasztikusan. Ilyen gyengébb ciklust figyeltek meg 1650 és 1710 között, az
ún. Maunder–minimum idején. Ebben az időszakban a Földön egy átmeneti globális
lehűlés volt megfigyelhető, az ún. „kis jégkorszak”, amelyet kutatók szoros
összefüggésbe hoznak a nap aktivitásának csökkenésével. Bár a tudomány akkori
fejlettségi szintje (főként a mérési adatok hiánya) nem teszi lehetővé a pontos
modellezést, kutatók úgy hiszik, hogy a Nap energiakibocsátása csökkent – ennek
látható jele volt a napfoltok számának csökkenése –, amely befolyásolta a
felsőlégköri ózon képződését, ezzel felborítva a légkörzés tartós folyamatait,
megváltoztatva az éghajlati tényezőket.

A napfáklyák a fotoszféra felső tartományában lévő, a környezetüknél 300 fokkal
magasabb hőmérsékletű felhők, amelyekből a napfoltok környékén világosabb
gyöngyszerűen összefűzött szerkezetek alakulnak ki. Ezen szerkezeteket nevezzük
fáklyamezőnek, ennek elemeit fáklyáknak.

A fler a naplégkör egy korlátozott részének hirtelen (percek alatti) erős
kifényesedése a röntgentartományban és esetleg más hullámhosszokon, amit lassú
(mintegy fél óra-óra alatti) elhalványulás követ. (A fler kifejezés az angol
flare – kifényesedés, erős fény – magyarosan átirata.) A flert gyakran szokták a
napkitörés szinonimájaként használni, utóbbiak azonban inkább a napkorona
eruptív jelenségei, míg a flerek a fotoszféra mágneses eredetű kifényesedései. A
legtöbb fler a mágneses tartományban figyelhető meg, ám a legnagyobbak
hullámhossza a fény tartományaiban nyúlik át, elsősorban a hidrogén H α
{\displaystyle H_{\alpha }} -vonalának hullámhosszára (ezek az ún. H α
{\displaystyle H_{\alpha }} -flerek), ám a kivételesen nagyok bármiféle
speciális szűrő nélkül a teljes látható spektrumban érzékelhetőek.

A flerjelenség oka a mágneses energia hirtelen felszabadulása a mágneses
átkötődésnek nevezett folyamatban. Az átkötődés során a mágneses tér szerkezete
leegyszerűsödik, energiája lecsökken. A felszabaduló energia a plazmában
jelenlevő töltött részecskék (elektronok, protonok, atommagok) mozgási
energiájává alakul, így az átkötődési pontból két átellenes részecskenyaláb
indul ki.

A Nap légkörének a fotoszféra fölötti rétege a kromoszféra. Nevének jelentése
színes gömbréteg, mert a napfogyatkozások során vörös fényben ragyog. Vörös
fényét a hidrogénnek köszönheti a normál megfigyelési körülmények között
átlátszó réteg. A kromoszférában uralkodó hőmérsékleten a hidrogén egy foton
kibocsátása közben tér vissza az első gerjesztett állapotából, így a sugárzás
túlnyomó része a hidrogén 656,3 nm hullámhosszúságú élénkvörös, ún. H α
{\displaystyle H_{\alpha }} -vonalban történik. A réteg nem stabil, vastagsága
500 km és 3000 km között változik. A kromoszféra alsó határa definíció szerint a
Nap leghidegebb régiója, ahol a hőmérséklet 4500 kelvinre csökken. A
kromoszférában azonban a hőmérséklet felfelé haladva ismét növekedésnek indul,
és a réteg nagy részében 6–7000 K között mozog, tehát a kromoszféra valamivel
melegebb a fotoszféránál. Végül a kromoszféra legtetején a hőmérséklet meredeken
emelkedni kezd; a kromoszféra felső határát egyezményesen a 20 000 K
hőmérsékletű szinten vonják meg. A hőmérséklettel ellentétben az anyag sűrűsége
a kromoszférában is tovább csökken, 10 − 8 {\displaystyle 10^{-8}} g/cm 3
{\displaystyle ^{3}} -ről 10 − 16 {\displaystyle 10^{-16}} g/cm 3 {\displaystyle
^{3}} -re.

A kromoszférát vizuális megfigyelés esetén spektrohelioszkóppal, vagy
fényképeket készítő spektroheliográffal, illetve különféle színszűrők
segítségével lehet tanulmányozni. Színképelemzésre csak teljes napfogyatkozások
alkalmával nyílik lehetőség, mert egyébként a fotoszféra színképe elnyomja a
kromoszféráét.

A kromoszférába gyakran felnyúlik a fotoszféra granulációja, ún. flokkuluszok
formájában. A kromoszféra legjellegzetesebb képződményei azonban a
napfogyatkozásokkor megmutatkozó szálas szerkezetet alkotó szpikulák és szintén
a napfogyatkozások fő látványosságának számító protuberanciák.

A kromoszféra jelenségei közül a leggyakoribbak a sok helyen kinyúló, fűszálakra
vagy tüskékre emlékeztető, ún. szpikulák. Felfedezésük Angelo Secchi nevéhez
fűződik, még 1875-ből, később nevezték el a csillagászok szpikuláknak őket (az
angol spike – tüske – szó kapott egy latin kicsinyítőképzőt: spicule). A
legfrissebb kutatási eredmények a szpikulákat is összekötik a Nap mágneses
mezejével: az 5 perces periódusú p-módusú oszcillációk keltik azokat a
lökéshullámokat, amelyek a plazmát a mágneses fluxuscsövek mentén felfelé
mozgatják, így a mágneses erővonalak mentén hosszú, „tüskeszerű” gázáramlások
jönnek létre. A szpikulák nagyjából 1000 kilométer átmérőjű, ám akár 6–10 ezer
kilométer magasságba is felnyúló szálakká nyúlnak. Az anyag bennük 20–30 km/s
sebességgel áramlik felfelé, majd elérve a maximális magasságot visszahullik a
kromoszféra aljára. A folyamat mindössze 5–10 percig tart, egy-egy szpikula
élettartama ilyen hosszú, aztán elenyészik és másik jön létre. Egyszerre
hozzávetőleg 100 000 aktív szpikula lehet a napfelszínen.

A protuberanciák a Nap fotoszférájából a kromoszférába emelkedő, nagyságrendileg
10–100 ezer kilométeres gáznyúlványok. A protuberanciák anyagát a Nap
felszínéből kiemelkedő mágneses erővonalak tartják lebegő állapotban. A nyugodt
protuberanciák élettartama több hét, az aktív (robbanó) protuberanciák gyorsan
változnak, anyaguk ritkán ki is repülhet a Napról. A napkorong peremén a
protuberanciák világosak, a korong előtt sötétek, utóbbi esetben filamenteknek
is nevezik őket.

A naplégkörnek a még „hideg” kromoszféra és a rendkívül forró napkorona között
elhelyezkedő részét átmeneti rétegnek nevezzük. Ez a tartomány rendkívül vékony,
mindössze néhány száz kilométer széles és itt játszódik le a hőmérséklet 20 000
K-ről a millió kelvines tartományokba történő ugrásszerű növekedése. Az átmeneti
réteg megfigyelése a legújabb keletű a naplégkörben: ezen a hőmérsékleten a
hidrogén ionizálódik, ami miatt nehéz a megfigyelése, helyette más elemek
emisszióját kell segítségül hívni, amelyek színképvonalai azonban áttolódnak az
ibolyántúli tartományba, amelyet azonban csak űreszközökről lehet megfigyelni.

Ha a naplégkör gömbszimmetrikus lenne, amint azt a legegyszerűbb modellek
felteszik, akkor ez egy rendkívül vékony réteg lenne a kromoszféra és a korona
között. A naplégkör ezen felső rétegei azonban igen távol állnak a
gömbszimmetriától, ezért – mint a TRACE (Transition Region and Coronal Explorer)
amerikai űrobszervatórium felvételei megmutatták – az átmeneti tartomány
túlnyomó része nem egy réteg, hanem egy igen bonyolult, térben és időben változó
finom struktúra, amely az egész napkoronát áthatja. Mindazonáltal az ilyen
hőmérsékletű gáz a naplégkör térfogatának csak nagyon kis hányadát teszi ki. A
klasszikus értelemben vett, rétegszerű átmeneti tartományt csupán az aktív
vidékek fölött sikerült megfigyelni az ún. moha képében.

A napkorona a Nap légkörének ritka és kiterjedt legkülső része, ahol a
hőmérséklet meghaladja a félmillió kelvint. A hőmérséklet tipikus értéke 1–2
millió K, a sűrűségé 109részecske/cm³, szemben a fotoszférával, amely 1017
atomot tartalmaz köbcentiméterenként. A korona sokkal kiterjedtebb, mint a Nap
maga; 17 millió kilométeres távolságig mutatható ki a jelenléte. Éles külső
határa nincsen. Magas hőmérséklete miatt a koronában a részecskék hőmozgásból
adódó sebessége könnyen eléri a szökési sebességet, ezért a napkorona anyaga
folytonosan szökik (miközben alulról pótlódik), ebben a folyamatban keletkezik a
Napból kiinduló plazmaáramlás a napszél.

A napkorona sokkal átlátszóbb, mint az alatta levő rétegek, saját fényét azonban
a sokkal fényesebb fotoszféráé általában elnyomja. A korona azonban így is
megfigyelhető. A teljes napfogyatkozások idején akár szabad szemmel is (a
védekezésre ilyenkor is gondolni kell), vagy koronagráfnak nevezett speciális
távcsövekkel, melyekben egy korong kitakarja a Napot, ezzel „mesterséges
napfogyatkozást” idézve elő. Speciális, professzionális megfigyelések tehetők
röntgentartományban, kihasználva, hogy a naplégkör alig néhány ezer fokos alsóbb
rétegei nem elég forrók ahhoz, hogy ilyen nagy energiájú sugárzást bocsássanak
ki, a több millió fokos korona viszont igen, végül rádióteleszkópokkal, mivel a
koronában végbemenő egyes jelenségek rádiósugárzást gerjesztenek. Mivel a
röntgensugárzást a földi légkör elnyeli, s az égbolt háttérfényessége a korona
megfigyelhetőségét a látható tartományban is erősen korlátozza, a korona
megfigyelésére a földfelszínnél sokkal alkalmasabbak az űrobszervatóriumok.

Az optikai színképek alapján a korona három komponensét (K-, X-, E-, és
F-korona) szokás elkülöníteni:

A színképek alapján egy negyedik koronát is megkülönböztetünk, amely azonban már
nem tekinthető szorosan a napkorona részének, ez már a bolygóközi tér
porszemeiről visszaverődő fény:

A napkoronából kiinduló, ám a fotoszféra flereihez kapcsolódó jelenség a korona
anyagkidobódás (régebbi nevén koronatranziens, angolul CME – Coronal Mass
Ejection). A flerek kipattanása folyamán végbement mágneses
erővonal-átrendeződésnek olyan következménye is lehet, hogy az aktív vidék
fölötti mágneses fluxuskötegek elszakadnak a felszínhez közeli részeiktől és
szabaddá válva óriásira (a napátmérő sokszorosára) fúvódnak fel majd nagy
sebességgel eltávoznak a Naptól. A korona-anyagkidobódások a naprendszer
legnagyobb összefüggő alakzatainak tekinthetők. A felfúvódásnak az az oka, hogy
az elszakadás után a fluxuskötegben uralkodó mágneses nyomással és az erővonalak
görbültsége miatti feszültséggel immár semmi nem tart egyensúlyt. Az alakzat egy
olyan gigantikus buborékként képzelhető el, melynek összetartó ereje nem a
felületi feszültség, hanem a mágneses tér. Egy átlagos anyagkidobódással
kilövellt anyag tömege kb. egymilliárd tonna lehet (a fenti táblázat alapján a
nyugodt Nap ennyit kb. negyedóra alatt bocsát ki a napszél révén), sebessége
20 km/s-től 1200 km/s-ig terjedhet.

A helioszféra nem tekinthető a naplégkör részének, ám bizonyos szempontból mégis
az: a napkoronán túl elterülő térrészt a Napból származó és folyamatosan pótlódó
részecskék töltik ki. A nap magjától kifelé folyamatosan csökken az anyag
sűrűsége, ez a folyamatos csökkenés folytatódik tovább a koronán túl is, a
Naprendszer egészét kitölti a napszél gázárama és az általa hordozott
részecskék. Fizikai szempontból tehát a Nap anyaga egész a Naprendszer
gázdinamikai határáig, a heliopauzáig tart. A helioszféra tehát a napkorona és a
heliopauza közötti térrészt, azaz a bolygóközi teret jelenti.

A heliopauza hozzávetőleg 100 CsE távolságban van, így a helioszféra egy ilyen
méretű buborékot jelent, amelyet a Nap anyaga és gravitációs, mágneses,
elektromágneses sugárzási hatásai uralnak. Ez a méret, a buborék alakjával
együtt folyamatosan változik, függően a csillagszél nyomásától (amely a
napciklussal változik) és a szomszédos csillagok csillagszeleinek nyomásától. A
„buborék fala” nem más, mint a napszél és a külső csillagszelek erejének
kiegyenlítődését kirajzoló vékony gömbhéj, a lökéshullámfront. A heliopauza
határát hamarosan eléri a Voyager–1 szonda, majd később a Voyager–2 is.

A Napot két fő alkotóelem építi fel, a hidrogén és a hélium (előbbi 92,1%-át,
utóbbi pedig 7,8%-át képviseli számosság szerint - tömeg szerint a hélium
27,4%). Ezek mellett számos további – a csillagászat által „fémek” gyűjtőnéven
említett – kémiai elem fordul elő, elsősorban a számosság szerint 0,1%-nyi, a
csillag tömegének kb. 1,9%-át kitevő, leggyakoribb elemek, a nitrogén, az
oxigén, a szén, a vas, a magnézium, a szilícium, a kén és a nemesgázok.
Megfigyelési technikáink azonban csak arra elegendőek, hogy a fotoszféra
pillanatnyi összetételét megfigyeljük, a Napban az anyagok eloszlása korántsem
homogén, ráadásul dinamikusan változik, így a fotoszféra összetétele nem
reprezentálja pontosan a csillag anyagösszetételét.

A magban magfúziós folyamatok zajlanak, amelyek során a hidrogén folyamatosan
héliummá alakul át, ezért a belső régiókban a Nap sokkal nagyobb százalékban
tartalmaz héliumot, mint a külső régiókban (ezt a jelenséget az tartja fenn,
hogy a mag és a fotoszféra között nincsenek jelentősebb közvetlen konvekciós
áramlások, amelyek elkevernék, homogenizálnák a Nap anyagát). A Nap fő
alkotóelemeinek összetétele tehát folyamatosan változik a fúziós folyamat miatt.
A hidrogénnél és héliumnál nehezebb anyagok részaránya nem változik, mivel ezek
nem vesznek részt a fúzióban. A csillagfejlődés egy későbbi szakaszában, amikor
a hidrogén már átalakult héliummá és beindul a héliumégető fázis, akkor fog a
Napban néhány nehezebb elem keletkezni (a lítiumtól egészen a szénig terjedően).
A megfigyelt fotoszférán belül azonban a fémes anyagok összetétele is változik
az idő múlásával (még ha globálisan nem is változik az összetételük), mivel
nagyobb tömegük miatt ezek folyamatosan a mag felé süllyednek és lassan
kiürülnek a külső régiókból.

Csillagunk kémiai összetételét elsősorban a színképelemzés módszerével
határozzák meg, amely a Nap (a napfény elemzéséből megállapítható)
energiasugárzásának egyenetlenségeiből képes az objektumban előforduló kémiai
elemek kimutatására.

A Nap erős mágneses térrel rendelkezik, amit valószínűleg a töltéssel rendelkező
anyagtömegek mozgása idéz elő a konvektív zónában, illetve a sugárzási zóna
felső részének tekinthető tachoklínában. Csillagunk mágneses mezeje azonban nem
hasonlít mindenben a Föld dipól mágneses mezejéhez, hanem attól sokkal
bonyolultabb, változó intenzitású, irányú és szerkezetű mező jellemzi. A Nap
összes anyaga képlékeny plazma állagú, ez teszi lehetővé, hogy az egyenlítői
területei gyorsabban forogjanak, mint a sarkvidékek, ezt nevezik differenciális
rotációnak. Az eltérő forgási sebesség miatt a Nap mágneses mezejének erővonalai
időről időre összegabalyodnak és mágneses hurkok formájában elszakadnak a
felszínétől, drámai napkitöréseket okozva ezzel. A 11 évig tartó napciklus során
ezek a zavarok egyre gyakoribbá és erőteljesebbé válnak, és végül bekövetkezik a
mágneses pólusok felcserélődése. Emellett a ciklikusság mellett a mágneses
aktivitás felelős a Napon megfigyelhető szinte minden jelenségért: a
napfoltokért, a fáklyamezőkért, a flerekért és napkitörésekért.

A Nap forgó mágneses mezője a bolygóközi anyagban létrehozza a helioszférikus
mágneses teret. Ez a plazmából álló szerkezet betölti szinte az egész
Naprendszert, jelenlétét a Nap mágneses mezejének a Föld közelében érzékelhető
erőssége is bizonyítja. A Nap közelében 10−4 tesla értékű mágneses mező erőssége
a Földnél még mindig 10−9 tesla, pedig a számítások szerint csak 10−11 tesla
lehetne, ha a bolygóközi plazma nem erősítené fel.

Központi csillagunk nem egymagában álló objektum, hanem egy égitestekből, porból
és gázokból, valamint különböző kölcsönhatásokból álló rendszer – a Naprendszer
– központi objektuma, amelyet a Nap gravitációja tart egybe. A rendszer határait
csillagunk gravitációja jelöli ki, amely mindaddig terjed, ahol már egy másik
csillag gravitációs hatása válik erősebbé. Ezen belül helyezkedik el az ún.
helioszféra, amelynek burka szintén felfogható a Naprendszer egyfajta
határaként. Ez a burok a csillagközi anyagban a Nap által keltett napszél által
tisztára fújt buborék, amely addig terjed, ahol más csillagok szeleinek hatása
nagyobb már. A Naprendszer két logikai részre osztható, a belső naprendszerre és
a külső naprendszerre. Ezeket a csillagkeletkezési folyamat során visszamaradt
anyag akkréciós korongjából keletkezett objektumok eltérő fizikai tulajdonságai
különböztetik meg. (A belső naprendszer a kőzetbolygók és holdjaik és a szintén
kőzetekből felépülő kisbolygók és törpebolygók birodalma, míg a külső
naprendszer a gázokból és különböző jegekből felépülő óriásbolygók, óriásholdak
és üstökösmagok hazája.) A Naprendszert teljesen betölti a napszél, a
csillagunkból kiinduló folyamatos részecskeáramlás, amely kölcsönhatásba lép az
égitestekkel, létrehozva az űridőjárást.

Napunk a Tejútrendszer csillaga, a galaxis Orion-karjának belső peremén, a
központi fekete lyuktól 25 000 ± 1 000 fényévre kering ellipszis alakú pályáján.
Átlagosan 1 000 000 km/h pályamenti sebességével nagyjából 226 millió évente
tesz meg egy kört a galaxis központja körül, azaz ennyi idő alatt telik el egy
kozmikus év. A Nap a Tejútrendszeren belüli, az ún. Lokális Csillagközi Felhőn
halad keresztül éppen, amely egy 30 fényév átmérőjű sűrű anyagfelhő egy nagyobb,
300 fényév átmérőjű üres alakzat, a Lokális Buborékon belül. A sűrű anyagfelhő a
Napunk csillagszele által fújt buborékon kívül fekszik, ezt a térrészt több ezer
fokos plazma tölti ki, amely korábbi szupernóva robbanások eredménye. A Napnak
megfigyelhető a keringéséből adódó saját mozgása is, amelynek látszólagos iránya
a Lant és a Herkules csillagkép között, a Vega csillaghoz közeli, ún. Apex-pont
felé mutat.

Csillagunk környezete meglehetősen ritka, egy tíz fényéves körzetben mindössze
hét csillagrendszer 11 csillaga található. Legközelebb – 4,4 fényévnyire – az
Alfa Centauri hármas rendszere található, jelenleg (a szomszéd rendszer
csillagainak egymás körüli keringése folytán) ennek legkisebb tagja, a Proxima
Centauri (más jelöléssel, az Alfa Centauri C) vörös törpe esik a legközelebb
hozzánk. A Nap az ún. galaktikus lakhatósági zónában kering a Tejútrendszeren
belül, ami sokban segített az élet kialakulásában.

A napaktivitás hatása a Földön és környezetében is érzékelhető. Mivel a Földnek
van saját mágneses tere, a napszél nem tud közvetlenül belépni a légkörbe, hanem
előbb a Van Allen-övben gyülemlik fel. Az övezet belső részén főleg protonok,
míg a külső részén elektronok találhatóak, és a sugárzása időnként műszaki
problémákat okoz a műholdaknál.

A Van Allen-öv köríveket alkot a Föld körül, amelyek a sarkok közelében metszik
egymást. Az energia nagy része idővel kitör az övezetből és belép a légkör
legfelső részébe, ahol sarki fény formájában láthatóvá válik. A sarki fény
mágneses pólusok környékén, többnyire a 65. földmágneses szélességi fokon belül
látható, de a napfolttevékenység felerősödése idején az egyenlítőhöz közelebb
fekvő területeken is megfigyelhető.

Az erősebb napviharok megzavarják a navigációs és hírközlő műholdak működését,
bizonyos repülőjáratokat, a GPS-t, a nemzetközi banki műveleteket vagy akár a
mobiltelefonok használatát is korlátozhatja. A napvihar hatással van a pólusok
közelében haladó repülőgépek navigációs műszereire, rádiós kommunikációjára,
személyzetére és utasaira is. Érintett repülési útvonalak például a New
York–Tokió, a New York–Hong Kong és a Peking–Chicago viszonylatok. A kritikus
időszakokban ezek használatát korlátozzák, illetve a gépeket más (hosszabb)
útvonalra terelik. 1989-ben egy napvihar következtében Québec lakosainak egy
része hat napig áram nélkül maradt.

A Nap energiája elsősorban közeli ibolyántúli, látható és infravörös sugárzás
formájában hagyja el a csillagot, de a Nap kisebb mennyiségben mindenféle más
frekvenciájú elektromágneses sugárzást is kibocsát, a gamma- és
röntgensugaraktól egészen a rádióhullámokig. A Napból másodpercenként
kisugárzott energia teljes mennyiségét a Nap sugárzási teljesítményének
nevezzük, ez az érték 3,86·1026 watt. A kisugárzott energiamennyiségnek kevesebb
mint tízmilliárdod része, 174 petawatt (1015 watt) energia éri el a Földet a
légkör felső részén, amelynek nagyjából 30%-a elnyelődik a felhőkben, óceánokon
és a szárazföldeken. Az elnyelt energia melegíti az őt elnyelő közeget, ez a
hőteljesítmény a beesési irányra merőleges felületen mérve 1,36 kW/m² (ezt
nevezik napállandónak), a földfelszínen mérve ideális esetben ~1 kW/m²
hőteljesítmény mérhető.

A Nap energiája hozza létre az ún. kozmikus lakhatósági zónát, azt a Nap körüli
gömbhéjat (egy bolygó pályájára értelmezve pedig sávot), amelyen belül az
energia elegendő a víz folyékonyan tartásához.

A napenergia a legbővebben rendelkezésre álló megújuló energiaforrás, a Földet a
Napból annyi energia éri el egyetlen óra alatt, mint amennyit az emberiség egy
egész év alatt fogyaszt el más energiahordozókból. Azonban jelenleg ezen energia
csak elenyésző töredékét hasznosítjuk, elsősorban technikai korlátok miatt,
másodsorban a napenergia változó elérhetősége miatt (éjjel nincs napenergia
utánpótlás, magasabb földrajzi szélességeken télen lényegesen kevesebb energia
érkezik, mint nyáron, illetve a felhős napokon is kevesebb energia éri a
felszínt, mint napsütéses időjárás esetén).

A napenergia hasznosítása az előállítás szempontjából történhet passzív, vagy
aktív módon. A passzív módszer az üvegházhatás jelenségét használja fel, amikor
megfelelően megválasztott anyagokkal (pl. üveg, műanyag fólia) a hőenergia
csapdába ejthető és létesítmények fűtésére használható. Az aktív módszer
napkollektorok vagy napelemek alkalmazását jelenti, amikor a napenergiát hő-
vagy elektromos energiává alakítják és ezt a másodlagos energiát használják fel.
Felhasználási szempontból az energia többféle felhasználás szerint
csoportosítható. Eszerint a napenergia használható épületek fűtéséhez,
mezőgazdasági termelés hőszükségletének előállításához, vízmelegítéshez,
desztillációhoz (tengervíz sótlanítás és/vagy sólepárlás), elektromos áram
előállításhoz (naperőművek), járművek meghajtásához, űreszközök
energiaellátásához, elektromos eszközök (pl. zsebszámológépek,
mobiltelefon-töltők, stb.) közvetlen áramellátásához.

A napenergia el nem nyelt része visszasugárzódik a világűrbe. Ehhez köthető
napjaink egyik legégetőbb környezeti problémája, a globális felmelegedés is
(legalábbis a legvalószínűbbnek tartott magyarázat szerint). Az ipar, a
háztartások és a közlekedés által a légkörbe juttatott üvegház hatású gázok az
űrbe visszasugárzódó energia egy részét csapdába ejtik, egyre nagyobb
hőmennyiséget akkumulálva a légkör burkán belül, a bolygó felszínén mért
hőmérséklet emelkedését okozva.

Szabad szemmel a Napba nézni fájdalmas és átmeneti vakságot okozhat, ugyanis
ebben az esetben 4 milliwatt napenergia érkezik a retinára, ami kissé
felmelegíti és bizonyos esetekben – de nem jellemzően – maradandóan károsítja
azt. Ez indokolja a napfogyatkozások alkalmával védőszemüveg használatát is.
Továbbá az UV-sugárzás az évek során akkor is károsíthatja a szemet, ha nem
nézünk bele közvetlenül a Napba.

Jótékony hatása viszont, hogy a Nap ultraibolya tartománya biztosítja, hogy
szervezetünkben D-vitamin keletkezzen, ami nélkül csontozatunk és
immunrendszerünk elgyengülhet. A nap melegének hatására az erek kitágulnak,
fokozódik a bőr vérellátása, felgyorsul a salakanyag-eltávolítás, javul a sejtek
tápanyagellátása és kedvezően hat az anyagcsere-folyamat enzimjeinek működésére
is. Egyes bőrbetegségek kezelésére, mint az ekcéma vagy a pikkelysömör,
kifejezetten ajánlott. Depresszió kialakulásának megakadályozására vagy
ellensúlyozására a napozás az egyik leghatékonyabb természetes terápia.

A növények jelentős része (és bizonyos baktériumok) létfenntartásukhoz a
napenergia felhasználásával állítják elő az energiát. Az ún. fotoszintézis nevű
folyamat során a fényenergia kémiai energiává alakul. A fotoszintézisben a
levegőben található szén-dioxidból, a talajból nyert vízből és a fényenergiából
a növények szénhidrátot állítanak elő, míg a folyamat melléktemékeként oxigén
szabadul fel. A földi növényzet által a fotoszintézis során felhasznált
energiamennyiség évi 3000 exajoule, amely a teljes bolygót érő besugárzás 1
ezrelékét sem teszi ki.

A Napot számos ókori civilizációban természetfeletti jelenségnek tekintették és
istenként – Egyiptomban például főistenként (Amon, Aton) – tisztelték.
Ugyanakkor ugyanezen civilizációk behatóan tanulmányozták a Napot (és a többi
égitestet), amelyre mezőgazdasági előrejelzési, vagy hajózási, navigációs
ismeretek fejlesztése miatt volt szükség. Ezen megfigyelések első – mai
értelemben vett – tudományos eredményét a milétoszi Thalész, matematikus nevéhez
köti a tudománytörténet az i. e. 7. századból: a görög tudós megfigyelései
alapján kimondta, hogy a Holdat a Nap világítja meg, ezzel saját fénnyel
rendelkező és nem rendelkező égitestekre osztályozta az égi objektumokat (a
Napot pedig az előbbi csoportba sorolta be). Nagyjából fél évszázaddal később
Püthagorasz vetette fel a Hold fázisváltozásainak megfigyeléséből, hogy a Föld,
a Hold és a Nap gömbölyű. Ezt a tételt az i. e. 3. században nem kisebb
gondolkodó igazolta, mint Arisztotelész, amelyet kiegészített azzal a nap- és
holdfogyatkozások megfigyeléséből levezetett felismeréssel, hogy a Föld–Hold és
Föld–Nap távolságok különbözőek és a Nap messzebb van, mint a Hold. Ezeket a
tanokat általában szabadon terjeszthették a görög bölcsek, ám a
tudománytörténetet végigkísérték a vallási üldöztetések, akadályozva a
felfedezések terjedését. Anaxagorasz görög filozófus volt az első az i. e. 5.
században , aki természettudományos magyarázatáért – szerinte a Nap egy izzó
kőgömb volt, amely nagyobb a Peloponnészoszi-félszigetnél – vallási
üldöztetésben részesült. Szokatlan elképzelését istenkáromlásnak minősítették,
őt magát börtönbe vetették, a halálos ítéletét csak Periklész közbenjárására nem
hajtották végre.

A görög filozófusokat követően nem a Nap mibenlétét, hanem inkább látszólagos
égi mozgását fürkészték a tudósok. Az ókori Róma napkutatása a Julius Caesar
naptárreformjához alapjául szolgáló megfigyelésekben, az év hosszának pontos
megfigyelésében merült ki. A következő tudományos idényű megfigyeléssorozat a
arab tudósok nevéhez fűződik. A vallási alapokon (a Nap járásához kötött napi
imák időpontjának pontos meghatározásán) nyugvó megfigyelések közül kiemelhető
Albategnius excentricitás-változásra vonatkozó felfedezése, vagy Ibn Junus több
mint 10 000, tudományos igényű nappozíció meghatározása. Mindezek, bár a Nap
volt a közvetlen megfigyelési célpont, mégis inkább a Föld keringésére
szolgáltattak adatokat, igaz, a megfigyelők az uralkodó geocentrikus világkép
miatt úgy tudták, a Nap Föld körüli keringését figyelik meg.

A következő Nappal kapcsolatos felfedezést a reneszánsz Európa jegyzi a
tudománytörténetben: a többi bolygó megfigyelése alapján a tudósok a Föld
helyett a Napot kezdték központi égitestként kezelni kimondva, hogy a Föld – és
a többi bolygó – kering a Nap körül, nem pedig fordítva. A heliocentrikus
világkép első megjelenése még az ókori görög kultúrából származik, Arisztarkhosz
Kr. előtt 300 évvel vetette fel a Naprendszer létét, ám ezek a tanok még
feledésbe merültek. A Nap szerepére vonatkozó új elméletet a bolygók égi
mozgásának magyarázatára vezette be Nikolausz Kopernikusz lengyel csillagász. A
kopernikuszi fordulat néven is említett felfedezés a kozmológia legnagyobb
hatású tudományos elmélete volt, amelyet a távcső felfedezése után, az eszköz
használatával végzett megfigyelések támasztottak alá.

A kopernikuszi tanok bizonyítását – és lényegében az egész csillagászat
forradalmát – egy új találmány, a távcső feltalálása tette lehetővé. Az eszköz
első tudatos csillagászati felhasználója Galileo Galilei, olasz természettudós
volt, aki az 1600-as évek elején számos korszakos felfedezést tett vele. Ezen
megfigyelések jó néhány közvetett bizonyítékot szolgáltattak a napközpontú
elmélet mellett. Galilei felfedezte a Jupiter négy legnagyobb holdját, az ún.
Galilei-holdakat és ezek mozgásából kiderült, hogy azok az óriásbolygó körül
keringenek, amely ellentétes volt a geocentrikus elméletel, miszerint minden a
Föld körül kering. Galilei másik ilyen közvetett bizonyítéknak számító
megfigyelése a napfoltok felfedezése volt. A korabeli elmélet szerint a Nap
„makulátlanul” tökéletes gömb volt, ám a napfoltok megtörték ezt a hiba nélküli
képet, az elmélet tarthatatlanságát mutatva. Galilei a kopernikuszi tanokat
támogató nézeteit publikálta is, ezek alapján több kortársa vált az elmélet
hívévé. Ezek egyike volt a Prágában dolgozó császári csillagász, Johannes
Kepler, aki a bolygók mozgásának matematikai leírásán dolgozott és levelezésbe
is bocsátkozott az itáliai tudóssal. Kepler a távcsövet és elődje, Tycho Brahe
akkurátus szabadszemes megfigyeléseit felhasználva megalkotta a
Kepler-törvényeket, amelyek pontos matematikai bizonyításként szolgáltak a
napközpontú világképhez. A Nap szerepe tehát az 1600-as évek első évtizedeiben
alapvető változáson ment át, a Föld körül keringő égitestből a világegyetem
központjává vált.

Bár a távcsővel, mint eszközzel nem álltak közvetlen kapcsolatban Isaac Newton
gravitációs kutatásai – sőt a Nappal, mint csillagászati objektummal sem – a
tömegvonzás jelenségének felismerése és matematikai leírása újabb alapkő volt a
heliocentrikus világkép bizonyításában. Az angol tudós géniusz érdeklődése
később a fénytan felé fordult, amelyben az egyik kutatási területe a napfény
volt. Egy prizma segítségével sikeresen összetevőire bontotta a fehér napfényt.
Ez utóbbi módszert felhasználva fedezte fel később William Herschel az
infravörös sugárzást 1800-körül. A 19. században végzett vizsgálatok során
Joseph von Fraunhofer elsőként figyelt meg abszorbciós vonalakat a Nap
színképében. 1868-ban, a fotoszféra színképvonalainak vizsgálata során Norman
Lockyer, egy, a Földön még ismeretlen anyag jelenlétét fedezte fel a
spektroszkópia alkalmazásával. Ezt az anyagot – amit 1895-ben már a Földön is
elő tudtak állítani – két évvel később a Nap görög neve, Héliosz után héliumnak
nevezte el. A Nappal kapcsolatos talán legnagyobb felfedezés a távcső és a fény
összetevőire bontásának (azaz a spektroszkópia alkalmazásának)
összeházasításából született. Ennek úttörője Angelo Secchi páter volt, aki a
csillagok színképét kezdte tanulmányozni és megállapította, hogy a csillagok
színképük alapján néhány jól meghatározható csoportba rendeződnek és Napunk az
egyik csoportba tökéletesen beleillik. Megszületett tehát a Nap mibenlétének
legpontosabb meghatározása: a Nap egy csillag. Ez a felfedezés egyben a
világegyetem központi égiteste címtől is megfosztotta a Napot, galaxisunk
akkoriban ezernyinek hitt, ma százmilliárdnyinak tudott csillagának egyikévé
vált.

A legtovább fennmaradt tudományos rejtély a Nap belsejében zajló folyamatok
természete, a „Nap működési elve” volt. A korai elméletek – melyek szerint
hidrogén és oxigén egyszerű égése, hideg meteorrajok becsapódása, vagy
részecskék kölcsönös megsemmisülése szolgáltatná a Nap energiáját – sorra
tarthatatlannak bizonyultak, elsősorban mert ezek a folyamatok túl rövid
lefolyásúnak bizonyultak a Föld akkor gondolt korához képest. A vita a 19.
század derekán a Hermann von Helmholtz és Charles Darwin által felvetett
elméletek ellentéteiben csúcsosodtak ki. Helmholtz egy 1854-es előadásában
fizikai magyarázatként azt vetette fel, hogy a Nap energiáját a hatalmas
gáztömeg gravitációs összehúzódása szolgáltatja, az elmélet feltétlen hívévé
váló Lord Kelvin pedig támogatandó az elméletet 24 millió éves élettartamot
számított ki a folyamatra, amely elegendőnek látszott ahhoz, hogy „beleférjen a
történelem”. Öt évvel Hemholtz elmélete után tette közzé Charles Darwin A fajok
eredete című munkáját, amelyben az egyik angliai természeti képződmény
kialakulását 300 millió évre becsülte. A két elmélet hívei azonnal vitába
szálltak, de az evolúciós és geológiai folyamatok meggyőzően tanúsították a
nagyságrendekkel nagyobb időskálák szükségességét, mint amit a fizikusok a Nap
(és értelemszerűen a Föld) életkorára meghatároztak. A fizikusok előtt álló
probléma hosszú ideig az volt, hogy olyan folyamatot találjanak, amely elegendő
hosszú ideig működik önfenntartó módon és a megfelelő mennyiségű energiát
termelve ahhoz, hogy összecsengjen a más módszerekkel mérhető földtörténeti
kormeghatározásokkal. A megoldáshoz vezető kulcslépés az atommagok belsejének
megismerése, a radioaktivitás Pierre Curie általi 1903-as felfedezése volt.
1904-ben Ernest Rutherford vetette fel, hogy a Nap energiáját nukleáris reakciók
biztosítják. 1905-ben pedig Albert Einstein „Függ-e a test tehetetlensége az
energiájától?” című cikkében tette közzé híres E=m·c² képletét, illetve azt a
teóriát, hogy az anyag képes átalakulni energiává. George Gamow 1928-ban fedezte
fel, hogy az azonos töltésű, egymást taszító részecskék is képesek egymáshoz
közel kerülni, megteremtve a magfúzió elméleti alapjait. 1938-ban Carl Friedrich
von Weizsäcker Hans Bethe felvetése alapján az előzőek szintézisével leírta az
ún. CNO-ciklust, egy magfúziós folyamatot, amelyben hidrogénatomok
héliumatomokká alakulhatnak át szén, nitrogén és oxigén katalizáló jelenléte
mellett. A probléma végső megoldása Hans Bethe nevéhez fűződik. 1939-ben jelent
meg „Energy Production in Stars” című cikkében publikálta először a
proton-proton ciklus elméletét, a Nap energiájának 98,5%-át biztosító magfúzió
elméletének kidolgozását. Az elmélet kimondja, hogy a hidrogénatomok
egyesüléséből héliumatomok, energia, fotonok és neutrínók keletkeznek. A
neutrínó sikeres detektálásával bizonyítható volt az elmélet, amelyre 1956-ban
került sor az Egyesült Államokban.

Az űrkorszak első felfedezéseinek egyike rögtön a Naphoz kötődik. A Luna–2 1959.
szeptemberében a Hold felé tartva felfedezte a napszelet. A kifejezetten a Nap
megfigyelésére szolgáló első űrszondák a NASA Pioneer-5, 6, 7, 8 és 9 jelű
szerkezetei voltak, 1959 és 1968 között. Ezek a Földdel megegyező távolságban
keringtek a Nap körül és a napszél alapos tanulmányozása mellett a Nap mágneses
mezejének a feltérképezése is nekik köszönhető. A Pioneer–9 különösen hosszú
életűnek bizonyult, még 1987-ben is közvetített adatokat. A szondák nem
tökéletesen pontosan, csak közelítően a Föld pályáján keringenek a Nap körül,
ezek a kis eltérések azonban az idő múlásával a földpálya különböző pontjaira
juttatták az eszközöket, a Nap éppen nem látható oldalát is megfigyelhetővé, az
ott zajló jelenségek alapján az űridőjárás előrejelzését lehetővé téve.

Egy különösen sikeres kísérletsorozat volt a Skylab-program
napobszervatóriumával végzett megfigyeléssorozat. Az 1973-ban feljuttatott
Skylab űrállomás egy külön részegységet kapott (az Apollo holdkompból
kialakított Apollo távcsőállványt), amellyel a három, egymást váltó legénység
figyelhette meg a Napot. A megfigyelések a látható fény tartománya mellett
kiterjedtek a spektrum infravörös, ultraibolya és röntgen tartományára is. Ez
utóbbi tartományban fedezték fel az ún. koronalyukakat, a napkorona azon
részeit, ahol a mágneses tér szerkezete nyitottá válik. A Skylab először
szolgáltatott részletes képet a kromoszféra szerkezetéről, a szpikulákról – a
kromoszférából a napkoronába felnyúló anyagnyalábokról –, e megfigyeléssorozat
nyomán jött létre az első alapvető modell az atmoszféráról. A kizárólag a sarkok
környékén előforduló jelenségekről (óriásszpikulákról, hosszú időn át fennmaradó
koronalyukakról, nyitott mágneses vonalakról, amelyek a nagy protuberanciák
kipattanásának helyei), az energiasugárzásról, amely a belső hőt juttatja el a
csillag belsejéből a külső rétegekbe is a Skylab adott először pontos
információkat a kutatók kezébe. Ezen megfigyelések voltak az első részletes
összképet nyújtó megfigyelések az átmeneti tartományról és elsőként ezekből
kaptak a tudósok valós képet a Nap jelenségeinek méreteiről, végül a legtöbb
legtöbb jelenségben közrejátszó mágneses erők kulcsszerepét is ezen mérések
fedték fel.

A következő fejlődési lépcsőt a Helios-program (egy közös német-amerikai
napkutató program) űrszondái képviselték a Napmegfigyelésben. Az 1974-ben és
1976-ban felbocsátott Helios–1 és –2 már a Merkúr pályáján belülről végzett
kutatásokat. Rekord közelségbe jutottak a Naphoz és rekord sebességet is értek
el, és a Föld távolságában érzékelhetőnél sokkal intenzívebb napszelet
kutathatták.

A japán Yohkoh műholdat 1991-ben bocsátották fel és feladata az volt, hogy
röntgencsillagászati eszközökkel évtizedes időtávon figyelje meg a Napot. A
szonda nagyjából a napciklus csúcsán startolt és végül élettartama lehetőséget
nyújtott egy teljes ciklus nyomon követésére. Röntgen képalkotó, illetve
röntgen- és gammaspektrográf műszerei a napkoronát figyelték, fontos szerepet
játszva a több millió fokos korona mágneses fűtési mechanizmusának megértésében
és a folyamatok feltérképezésében az űridőjárási előrejelzések megteremtésében,
a nagy energiájú flerek keletkezési helyeinek és mechanizmusának
tanulmányozásában. A szonda egy 2001-es napfogyatkozás alkalmával elvesztette a
Napot és orientációs rendszere meghibásodott, így soha többé nem sikerült
megfelelő irányba fordítani, majd végül 2005-ben megsemmisült.

Az Ulysses űrszonda egy teljes cikluson át (1990–2001) tanulmányozta a Napot, a
bolygók keringési síkjából kilépve, így rengeteg új információt szolgáltatott a
Nap pólusairól is.

Az egyik legfontosabb napkutató űrszonda a SOHO (Solar and Heliospheric
Observatory), amelyet a NASA és az Európai Űrügynökség közösen épített. 1995.
december 2-án indult útjára, és – bár küldetését eredetileg csak kétévesre
tervezték – máig érkeznek róla adatok, sőt a SOHO az űridőjárás előrejelzés első
számú szondája; segítségével több mint 1000 üstököst fedeztek fel.

A japán Hinode (napfelkelte) Solar-B jelzésű űreszköz 2006. szeptember 22-én
startolt Japánból. Feladata a mágneses tér ki- és átalakulása monitorozásának
kutatása, a Nap teljes energiakibocsátásában bekövetkező változások észlelése, a
nagyenergiájú sugárzások keletkezésének tanulmányozása.

Az SDO (Solar Dynamics Observatory) napdinamikai obszervatóriumot a NASA 2010.
február 11-én indította útjára, azzal a céllal, hogy az obszervatórium
megfigyelései révén meg lehessen jósolni a napkitöréseket, amelyek a Föld
élővilágára és a távközlési rendszerekre is nagy hatást gyakorolnak. A műhold
adatokat gyűjt a Nap mágneses teréről, a forró plazmáról a napkoronában, és
bolygók ionoszféráját létrehozó sugárzásokról.

A megfigyelési technikák fejlődésével nemcsak a világűrből nyílik lehetőség a
Nap megfigyelésére, hanem a Földről is. Ezen új generációs napobszervatóriumok
példája a La Palmán telepített Svéd Napteleszkóp, vagy a hawaii Mauna Loán
felépített napobszervatórium. Ezekkel legfőképpen a fotoszféra jelenségeit
vizsgálják a szakemberek. A fotoszféra legjellegzetesebb "objektumai" a
napfoltok. A földfelszíni távcsövek legnagyobb problémája a légköri nyugtalanság
(szaknyelven seeing), az a jelenség, amely miatt a „csillagok hunyorognak”, ám
számítógépes képjavítási módszerekkel a 2000-es évekre sikerült ennek hatását
minimalizálni, drámaian javítva ezen távcsövek képfelbontását. A Svéd Naptávcső
esetében a napfelszínen 75 kilométeres felbontással lehet alakzatokat
azonosítani, így lehetőség nyílt a napfoltok penumbrája (peremvidéke)
finomszerkezetének vizsgálatára. A foltok penumbrája szálas szerkezetet mutatott
a korábbi megfigyeléseken, ám ezzel a fejlettebb technológiával a szálakon belül
is sikerült még finomabb szerkezeteket megfigyelni. Ezen megfigyelések már a
magnetohidrodinamika tudományába vezetnek be, a Nap mágneses mezejének még
pontosabb feltérképezésének lehetőségét nyújtva.

Ezzel a technikával sikerült megfigyelni az ún. Alfvén-hullámokat is, amelyek a
napkorona fűtéséért felelősek. A közel 20 km/másodperc sebességgel mozgó
mágneses hullámokon keresztül történik a több millió fokos napkorona fűtése. A
hőmérséklet a Nap egyes rétegeiben igen eltérő értékeket mutat; a magban 15
millió kelvin, de kifelé haladva folyamatosan csökken, és az optikai felszínen,
a fotoszférában már csak 5800 kelvin az átlaghőmérséklet. Közvetlenül a
fotoszféra felett, a kromoszférában pedig egy mindössze 4000 kelvines réteg is
található, de ettől a ponttól kifelé haladva ismét növekedni kezd a hőmérséklet;
a koronában már az egymillió kelvines forróság számít normálisnak. Ennek az
ellentmondásnak a megmagyarázására két elmélet született. Az első szerint a
korona felforrósodását a konvekciós zónában fellépő turbulencia során keletkező
hang, gravitációs és magnetodinamikai hullámok a koronán áthaladva átadják az
energiájukat az ott található gázoknak. A másik elmélet szerint a hőenergia
átadása mágneses hullámok útján történik. A kutatások eredményei a mágneses
fűtés elméletének a helyességét erősítik meg, mert a legtöbb hullám valószínűleg
nem tud feljutni a koronáig, ugyanis a ritka anyag nem teszi lehetővé a hullámok
terjedését, ellenben az Alfvén-hullámok láthatóan képesek erre.

A megfigyelések egy másik területe a neutrínók megfigyelése. Ennek az elemi
részecskének a detektálására az 1930-as években megfejtett magfúziós működési
elv (lényegében Albert Einstein E0 = m·c² tételének gyakorlati működésének)
kísérleti bizonyítása miatt volt szükség. A neutrínók detektálása azonban nem
volt egyszerű, először 1956-ban sikerült közvetlen kimutatásuk. Azonban a
megfigyelési technikák bonyolultsága újabb és újabb elméleti és megfigyelési
problémákat vetett fel. A napneutrínó-probléma néven ismertté vált tudományos
kutatási témát végül közel hetven év után sikerült lezárni. (A magban
keletkezett neutrínók a Napot elhagyva szétszóródnak a világűrben, de az évekig
tartó vizsgálatok során az elméletileg várható neutrínómennyiségnek csak a
harmadát sikerült megfigyelni, ezt az ellentmondást nevezték „a napneutrínók
rejtélyének”.) A probléma megválaszolására több elmélet született; egyesek
szerint a vártnál kisebb neutrínómennyiséget az okozza, hogy a Nap belső
hőmérséklete alacsonyabb a jelenleg feltételezettnél, mások szerint pedig a
neutrínók oszcillálnak és egy részük korábban kimutathatatlan neutrínótípusok
(müon- és tauneutrínó) formájában ért a detektorokhoz, miután átszelte a Nap és
Föld közötti távolságot. A napneutrínókkal kapcsolatos, végül sikerre vezető
vizsgálatot a Sudbury Neutrínó Obszervatóriumban végezték, mely képes volt
mindhárom fajta neutrínó észlelésére, és valóban sikerült kimutatni a
neutrínóoszcillációt, megkapva a napmodellekből számított neutrínómennyiséget.

Végül pedig van egy érdekes megfigyelési technika, amikor nem a Nap a
megfigyelendő objektum, hanem csillagunk maga a megfigyelő eszköz, és
gravitációs lencseként működik. Einstein relativitáselméletének egyik megjósolt
jelensége volt a nagy tömegű objektumok által elhajlított fénysugár. Tudósoknak
napfogyatkozásokon sikerült az eltakart napkorong mellett olyan csillagokat
észlelniük, amelyek lényegében a Nap mögött voltak az észlelés időpontjában,
viszont fényük mégis eljutott a megfigyelőhöz. Ezzel a technikával egyes tudósok
szerint áttörést lehetne elérni más elektromágneses hullámok észlelésével a SETI
kutatások területén is.

Az 1960-as években csillagászok Doppler, vagy más néven radiális
sebességméréseket végeztek a fény egyes színképvonalai mentén és azt
tapasztalták, hogy a Nap felszínén túlnyomórészt függőleges (fel-le) mozgások
figyelhetők meg az anyagban, „mintha lélegezne az égitest”. Lényegében ez lehet
a sugárnyomás és a gravitáció „birkózásának” egyensúlya, amely egyben tartja a
csillagot. A mozgások egy 5 perces periódust követnek, ezért nevezték el a
jelenséget öt perces oszcillációnak. Ezeket a sajátrezgéseket különböző
erőhatások hozzák létre, és attól függően, hogy a csillag belsejében levő
anyagot az egyensúlyi állapotba milyen erő téríti vissza, többféle
sajátrezgéstípust sikerült megkülönböztetni. Amikor a sugárnyomás felelős a
sajátrezgésért azt az oszcillációt p–módusnak („p”, mint pressure), a gravitáció
keltette rezgéseket pedig g-módusnak („g”, mint gravity) nevezzük. Ezeken kívül
felületi hullámok is megjelennek, amelyek az f-módust („f”, mint fundamental)
alkotják. A felfedezést a Nap belső szerkezetének megfigyelésére használhatjuk
fel. A Föld belsejének földrengéshullámok általi feltérképezéséhez hasonlóan a
naprengések is kirajzolják a belső szerkezetet, ugyanis a különböző
sajátrezgések a Nap más és más rétegeiben érik el maximális amplitúdójukat.

A modern kor űrszondás és földfelszíni megfigyelései egyértelműen kimutatták,
hogy a Napon megfigyelhető jelenségek zömét a mágneses mező/mágneses erők hozzák
létre. Ezen mágneses tér eredetének a Nap belsejében működő, egy ún.
napdinamó-hatást jelölik meg az asztrofizikusok. Azonban a napdinamó működésére
vonatkozó elfogadott modell még nem létezik. A napdinamóval kapcsolatban csak az
a jelenségrendszer ismert, amelyre a modellnek meg kell felelnie:

A Nap fejlődésével foglalkozó modellek szerint mintegy 3,8–2,5 milliárd évvel
ezelőtt, a földtörténeti őskorban a fényenergia kibocsátása csak a jelenlegi
szint 70%-át érte el, ami azért problémás, mert a geológiai vizsgálatok szerint
a Föld felszínének az átlaghőmérséklete nagyjából állandó volt az idők során.
Sőt a fiatal Földön valamivel melegebb is volt, mint napjainkban. Nagy
valószínűséggel ez annak köszönhető, hogy akkoriban a légkör nagyobb arányban
tartalmazott üvegházhatást elősegítő gázokat, főleg szén-dioxidot és ammóniát.

Napunk más hasonló méretű és a csillagfejlődés hasonló szakaszában tartó
csillaghoz képest lényegesen kevesebb lítiumot tartalmaz. Nagyjából 60 évvel
korábbi megfigyelés, hogy a Nap fotoszférájában a hozzá hasonló típusú társaihoz
képest csak mintegy 1 százaléknyi lítium mutatható ki, annak ellenére, hogy a
kozmológiai modellek szerint a lítiumgyakoriságnak egyformának kell lennie a
hasonló csillagokban. Ennek oka máig tisztázatlan. Csillagászok egy csoportja
2009-ben közelebb került a megoldáshoz, még ha kimerítő magyarázattal ők sem
szolgáltak a jelenségre. Egy 500 csillagra kiterjedő, éveken át tartó
méréssorozatból azt a megfigyelést tették, hogy a mintában szereplő 70,
bizonyítottan bolygóval rendelkező csillag lítiumtartalma szintén alacsonyabb a
bolygórendszerrel nem rendelkező társaiénál. Ennek alapján vonták le azt a
következtetést, hogy a bolygók – csillaguk belsejének mozgásviszonyainak
átrendezésével – a kémiai elemek eloszlását befolyásolhatják, amelynek nyomán a
lítium hatékonyabban süllyedhet a Nap magja felé, ahol a „p-p lánc” folyamataiba
bekapcsolódva részt vesz az energiatermelésben és héliummá alakul. Azonban ez a
felfedezés csak a kezdő lépés az elméleti probléma megoldásában – mindemellett a
tudományos közösség vitafolyamatát is ki kell állnia –, a pontos
hatásmechanizmus még ismeretlen, ennek megoldása még várat magára. További
érdekesség, hogy a megfigyelés új eszközt jelenthet az exobolygó-kutatásban,
hisz a tételt megfordítva – „amelyik csillagnál kisebb lítiumgyakoriság
figyelhető meg, annak nagy valószínűséggel bolygórendszere van” – a korábbi
megfigyelési technikáknál egyszerűbb eszközökkel lehet bolygókat magukban
foglaló idegen naprendszereket találni.

A Napot a hivatásos csillagászok mellett (lásd: Modern napmegfigyelés) az
amatőrcsillagászok is megfigyelik, utóbbiak kivételesen nagy számban. A nagy
tömegű megfigyelés statisztikailag fontos, sok csillagászati adatbázishoz
szolgáltat alapot.

A napfogyatkozás megfigyelése veszélyeket rejt magában, tilos szabad szemmel
megfigyelni vagy olyan távcsövet használni, amelyet megfelelő szűrővel nem
láttak el. Az utóbbi eset azonnali teljes vakságot okozhat, az előbbi
látásromláshoz, extrém esetben vaksághoz vezethet. A megfigyeléshez használjunk
különböző – kereskedelemben kapható – optikai szűrőket, speciálisan
napfogyatkozáshoz való szemüvegeket. Sem a kormozott üveg, sem a CD, sem a
feketére exponált film nem véd meg a káros sugárzásoktól, sőt a pupilla
kitágulása révén még a szabad szemes megfigyelésnél is nagyobb károkat
okozhatnak!

Az amatőrcsillagászok az általuk leginkább preferált megfigyelési területek és a
rendelkezésre álló eszközpark szerint specializálódnak, így ezen közösségekben
sok napmegfigyelő amatőr végez megfigyeléseket. Az ilyen napmegfigyelés
alterületei:

A szabadszemes megfigyelések természetesen csak valamilyen fényszűrő
segítségével végezhetők (pl. napszűrő fóliákon, vagy ilyen fóliából készült,
főként a napfogyatkozásokhoz kapható szemüvegeken. esetleg hegesztőszemüvegen
keresztül). Ezek kizárólag a különösen nagyméretű napfoltok (amatőrcsillagász
terminológia szerint „szabadszemes napfoltok”) észlelésére irányulnak. Mivel az
ilyen nagyobb napfoltok főként napfoltmaximumok környékén tűnnek fel, a
maximumok idejét is könnyebb megállapítani ezek észlelésével (ilyen szabadszemes
napfolt a maximum környékén évi 5–10 darab fordul elő, napfoltminimum idején
pedig egy sem).

A legnagyobb számú amatőr napmegfigyelés távcsöves megfigyelések formájában
realizálódik. Csillagunk megfigyeléséhez nem kell különleges távcsővel
rendelkeznünk, ám optimális eszköznek a kis fényerejű (f/15–f/50) távcsövek
tekinthetőek. Ezek természetesen csak valamilyen fényszűrés alkalmazásával
használhatók, amely lehet a távcső bemeneti nyílására helyezett – általában
speciális, fémmel felgőzölt műanyag – szűrőfóliával, vagy a távcső okulárja elé
rögzített szűrőüveggel oldható meg. Vizuális, rajzos és fotografikus észlelések
keretében megfigyelhető a fotoszféra granulációja, a napfolttevékenység,
valamint a flerek. A napfoltok megfigyelése, különösen formájuk és változásuk
rögzítése mellett napi rendszerességű megfigyeléssorozattal „közepes napi
gyakoriságot” és „relatívszámot” szoktak leggyakrabban számítani az
amatőrcsillagászok. Ezen adatsorokból jól levezethető a napciklus alakulása a
napfoltok számának változásából.

A távcsöves megfigyelések speciális válfaját jelenti a Hα szűrés, vagy
protuberanciatoldat alkalmazása. Ezek olyan speciális eszközök, amelyek vagy
fényszűréssel, vagy a fényút egy részének kitakarásával szűkíti a megfigyelhető
jelenségek körét, elsősorban a flerekre, protuberanciákra. Ezek az
anyagkiáramlások hidrogénből állnak, így a csak a hidrogén hullámhosszán
áteresztő szűrő alkalmazásával ezekre koncentráló megfigyelések végezhetők, ezt
nevezzük Hα szűrésnek. A protuberanciatoldat egy mesterséges holdat hoz létre a
távcső bemeneti nyílása előtt, így a megfigyelő számára mesterséges
napfogyatkozás figyelhető meg. A természetes napfogyatkozás is alkalmat kínál a
napkorong peremén végbemenő flerek, protuberanciák megfigyelésére, így ez a
mesterséges napfogyatkozás is ugyanilyen alkalmat kínál a ezen jelenségek
obszervációjára.

A Nap megfigyelésének speciális területét jelenti a fogyatkozások (a
napfogyatkozás és a holdfogyatkozás megfigyelése). Tudományos jelentősége
mellett egyre nagyobb laikus tömegeket megmozgató látványosság is a jelenség
megfigyelése.

Napfogyatkozás akkor jön létre, amikor a Hold pontosan a Föld és a Nap közé
kerül, azaz újholdkor. De nem minden újholdkor, hanem csak akkor, ha a Föld
körüli pálya leszálló, vagy felszálló csomópontjában van éppen újholdkor a Hold.
(A holdpálya nagyjából 5°-os szöget zár be az ekliptikával, azaz a Hold hol
kissé a Földet a Nappal összekötő képzeletbeli vonal felett, hol pedig alatta
van. Amikor a Hold átszeli e vonalat (vagy legalábbis a közelébe kerül) – ezek a
fel- ill. leszálló csomópontok –, akkor figyelhető meg a napfogyatkozás.) A Hold
átmérője 400-szor kisebb a Napénál, ám 400-szor közelebb is van, ez okozza, hogy
a Nap és a Hold látszólagos átmérője közel azonos, így amikor megfelelő
helyzetbe kerülnek az égitestek, akkor a Hold teljesen képes eltakarni a Napot.
Teljes napfogyatkozás idején figyelhető meg a napkorona (a Nap több millió
fokosra hevült külső légköre), valamint a napkorong szélén éppen zajló
napkitörések, protuberanciák.

A holdfogyatkozás is egy, a Nap–Föld–Hold rendszer speciális együttállásából
adódó jelenség, amelyben a Föld a Nap és a Hold közé kerül, és a Föld árnyéka
vagy félárnyéka a Holdra vetődik. A napfogyatkozással ellentétben ez a jelenség
teliholdkor jöhet létre és a Holdnak ugyanúgy a holdpálya felszálló, vagy
leszálló csomópontja közelében kell tartózkodnia. És szintén szemben a
napfogyatkozással, ez a jelenség nemcsak a földfelszín egy szűk sávjából
figyelhető meg, hanem bárhonnan, ahonnan látni a Holdat. A holdfogyatkozás
órákon át tartó jelenség.

A naphoz legközelebb keringő bolygó, a Merkúr időről időre elhalad a csillag
előtt a földi megfigyelő szemszögéből nézve (azaz ilyenkor a Nap–Merkúr–Föld
rendszer együttállása, egy egyenesre rendeződése következik be). Ezek az
átvonulások viszonylag sűrűn bekövetkező jelenségek, 100 év alatt 13–14
alkalommal fordulnak elő. Ilyenkor a bolygó egy apró fekete pöttyként
(lényegében egy nagyon szabályos kör alakú, penumbra nélküli, gyorsan mozgó
napfoltként) jelenik meg a megfigyelők előtt. A megfigyelést a legegyszerűbb
amatőr távcsövekkel is el lehet végezni, sőt elméletileg akár szabad szemmel is
(bár ez utóbbi nagyon nehéz megfigyelésnek számít, csak gyakorlott megfigyelő
vállalkozhat rá nagyon nyugodt légköri viszonyok mellett, mivel a bolygó
látszólagos mérete a szem felbontóképességének határán van ilyenkor). Az utolsó
Merkúr átvonulás 2006-ban volt, a következőre 2016-ban kerül sor.

A Vénusz átvonulásai hasonlóak a Merkúréihoz, azzal az egyetlen különbséggel,
hogy a sokkal ritkábbak a legbelső bolygóéinál, évszázadonként mindössze két
alkalommal. Csillagászati pályaszámítások szerint 6000 év alatt (kr. e.
2000–4000-ig) mindössze 81 átvonulás volt vagy lesz, a 21. században 2004-ben és
2012-ben volt. Az átvonulások szabályos időrendben történnek, az egyes
előfordulások között rendre 8–121,5–8–105,5 év telik el. Az átvonulások ritka
bekövetkezéséért a bolygók pályahajlása (az ekliptika síkja és a bolygó Nap
körüli keringésének síkja közötti szögeltérés) felelős. A Vénusz és a Föld
pályája között 3,39° eltérés van, így az esetek többségében a földi megfigyelő
nézőpontjából a belső bolygószomszédunk vagy a Nap „alatt”, vagy „fölött” halad
el (a nap látszó átmérője 0,5°, amely nagyságrenddel kisebb a 3,39°-nál). Csak
akkor kerül sor átvonulásra, ha a Vénusz pályájának ún. leszálló, vagy felszálló
csomópontján van (azaz a pálya éppen metszi az ekliptika síkját), amikor a Nap
és a Föld közé kerül. Megfigyelési szempontból a jelenség sokkal látványosabb.
Mivel a bolygó sokkal nagyobb és sokkal közelebb is van a Földhöz, ezért
látszólagos mérete sokkal nagyobb is (55"-60", azaz a Merkúrénak 5–6-szorosa),
megfelelő védőeszközzel szabad szemmel is könnyen felfedezhető a napkorong
előtt. Látványa lényegében megegyezik a Merkúréval, egy kerek, penumbra nélküli
napfolt. Természetesen igazán távcsővel nyújt élményt a megfigyelés. A
megfigyelések általában a kontaktusokra (a nap peremének a bolygó általi
érintésére – kívülről is és belülről is –), valamint az átvonulás időtartamára
vonatkoznak.

A napenergia minden korban az emberek számára az életet jelentette, a megújulást
és mindezek fenntartását. Mindennapi életüket tették függővé attól, hogy a Nap
az égen milyen pályát jár be és az égi jelenségek határozták meg sorsukat. Az
emberi kultúra kezdetein a természeti vallások – mint minden fontosabb
természeti jelenséget – a Napot istenségnek tekintették. Az ebből a kulturális
alapból kifejlődő többistenhívő vallások már megszemélyesítették az általuk
istenként tisztelt jelenségeket (köztük természetesen a Napot is), mitológiai
történetekkel építve fel az istenek személyiségét. Később, az egyistenhívő
vallások teljes térhódításával a Nap vallási, kulturális jelentősége erősen
lecsökkent, míg végül a tudományos kutatások széles körűvé válásával, a
heliocentrikus világkép elfogadásával együtt ez a szerep lényegében megszűnt.

Az egyetlen kulturális vonatkozás, amelynek gyökerei még a többistenhívő
mezopotámiai, egyiptomi és görög kultúrákból erednek és máig él, az égitestek
mozgásából következtető jóslásokat készítő asztrológia.

A Nap tisztelete ősidőktől fogva a legősibb vallási nézetek közé tartozott, a
Napot istenként tisztelték és a napkultusz a Föld minden táján elterjedt, egyes
országokban pedig meghatározó vallásként működött. Az, hogy a világosság legyőzi
a sötétséget, egyfajta szimbólum volt arra, hogy az élet folyamatos és végtelen,
így minden kultúrába beépült az e jelképet fizikailag hordozó Nap. Az ünnepek
gyakran a téli napfordulóhoz kapcsolódtak, amikortól már az éjszakák
megrövidülnek, a nappalok pedig hosszabbak lesznek.

A napkultusz az i. e. 4–3. évezredben jelent meg erőteljesebben a mezopotámiai
(sumer) Utu, (akkád) Samas és a babilóniai-asszír vallásban, valamint
Egyiptomban, saját napistenségekkel. Egyiptomban az 5–6. dinasztiák idején Ré
napisten kultusza került előtérbe. Ehnaton fáraó egy új isten, Aton, a napkorong
tiszteletét vezette be. Törvénybe foglalta az egyistenhitet, amely haláláig állt
fenn.

Hellaszban pedig Héliosz napistent korán azonosították a művészetek, a jóslás és
gyógyítás istenével, majd később egyre inkább Apollónnal, az egyik főistennel. A
késő ókorban több misztériumvallás központja a minden nap meghaló és újjászülető
Nap lett (ld. Mithrász, Elagabalus istene, vagy az Aurelianus által tisztelt
Sol-Héliosz).

A Nap istenkénti tisztelete természetesen nemcsak az európai történelemtanítás
fő kultúrköreiben (az ókori európai és közelkeleti államokban) terjedt el, hanem
lényegében globálisan. Az ókori Kínában például női napistent tiszteltek Hszi-ho
személyében, aki a „Tíz nap istenanyja” volt (a kínai mitológiában tíz, egymást
váltó Nap létezett, amelyekből később egy hős kilencet lenyilazott, így maradt
egyetlen Nap az égen), és akit később Ri Gong Tai Jang Csing Jun (Nap nagyapó)
váltott fel. Nem messze Kínától, Japánban szintén női napistent imádtak,
Amateraszu-ómikamit, akinek még a mai japán társadalomban is fennmaradt
kulturális öröksége a császári család (nap)isteni eredete és a szigetország
zászlajának központi motívuma. A hinduizmus alapművei, a Védák is isteni
eredetűnek tekintik a Napot: istennői az Ādityák (akik későbbi elveszítették
identitásukat és alakjuk beleolvadt Surya, a fő napisten, vagyis maga a Nap
alakjába. A Nap istenkénti tisztelete a Föld átellenes oldalán, az amerikai
kontinensen is elterjedt. Az azték mitológiában Tonatiuh volt a Nap istene, a
mennyek ura, aki immár ötödik volt a sorban, miután négy korábbi napisten
korszaka véget ért.

Az Európában – saját kultúrkörünkben – leginkább elterjedt vallás a
kereszténység volt, mindennapi életünket a keresztény kultúra és erkölcs
befolyásolta és befolyásolja jobbára ma is. Az egyistenhívő vallásnak látszólag
vajmi kevés köze van a napkultuszhoz, néprajz- és történelemkutatók azonban a
szimbólumrendszerek közös gyökereire mutattak rá, miszerint külsőségeiben Jézus
Krisztus lényegében egy ókori napisten. A perzsa gyökerű Zarathustra vallásban
jelent meg először egy, a halálával az embereket halhatatlanná tevő istenség,
akit véráldozattal ünnepeltek a hívők, akik főként pásztorok voltak. A
véráldozatok betiltását követően a vallás többszörösen átalakult, hogy végül
kialakuljon Mithra (görögösen Mithrász), a napisten kultusza. Mithrász a mítosz
szerint a téli napfordulókor, az akkori római naptár szerint december 25-én, egy
barlangban született. Bölcsőjét őt imádó pásztorok vették körül. Felnőve megölte
a termékenységi jelképet jelentő bikát, és ezzel megváltotta az embereket,
halhatatlansággal ajándékozva meg őket. Minthogy a bika ugyancsak ő volt más
személyben, ezzel saját magát áldozta fel az emberekért. Híveinek beavatását
szentelt vízzel való meghintéssel végezték. A hívek rendszeresen részt vettek
egy kenyérből, vízből és borból álló vacsorán, amelyen Mithrász utolsó
vacsorájára emlékeztek, amit követően istenük napkocsin az égbe szállt. Rómában
kapta a Sol Invictus – Legyőzhetetlen Nap – nevet. A rengeteg egyezőség Krisztus
bibliai történetével nem véletlen: Mithrász történetét az 1. században római
katonák vitték Rómába, ahol az gyorsan és igen széles körben terjedt el a
lakosság minden rétegében. Krisztus története tehát lényegében egy korábbi
napisten mitológiai átalakulása lehet.

Nem csak a Mithrász-Krisztus életút párhuzama utal a keresztény Megváltó
napisteni eredetére, hanem a Virágvasárnap-történet is. A napistenek a nyári
napfordulókor értek hatalmuk, dicsőségük csúcspontjára. Jézus is a jeruzsálemi
bevonulás után ért működése csúcspontjára, ahová két szamáron vonult be.
Krisztus korában a Nap a Rák csillagképben járt a nyári napforduló idején, azaz
ekkor ért évi csúcspontjára, és a csillagkép neve sem rák, hanem Két Szamár volt
(erre utal a Rák csillagkép két legfényesebb csillagának latin neve: Asellus
Borealis és Asellus Australis, azaz Északi és Déli Szamárka is). Az tehát, hogy
Jézus felült két szamárra és mindössze egy hét alatt beteljesítette élete fő
művét, az annak csillagászati allegóriája, ahogy más vallásokban a napisten
dicsősége csúcspontjára ér.



https://hu.wikipedia.org/wiki/Medveczky_Ilona

Medveczei és kisbeszterczei Medveczky Ilona Mária Erzsébet Teréz (Thurn und
Taxis hercegné) (Budapest, 1941. március 4. –) magyar táncművész, színésznő,
érdemes művész.

Kőbányai MÁV-telepi munkáscsaládból származik, ahol roppant nagy szegénységben
éltek. Mindig édesapjának szeretett volna bizonyítani. Az édesapja hét hónapig
rá sem nézett kislányára, mert ő fiút szeretett volna. A kislány háromévesen
döntötte el, hogy primadonna lesz. Hétéves korától a tánc játszotta életében a
főszerepet, sokszor éjfélkor ért haza, mert az Erkel Színházban táncolt
statisztaként. Egy válogatást követően felvették az Állami Balettintézetbe. A
Moulen Rouge és a Maxim Varieté, illetve a Lido Casino táncosa is volt.
Fellépett Európa nagyvárosaiban, valamint Las Vegasban. Hamarosan ő lett
Magyarország egyik legkeresettebb revütáncosnője. Koreográfusként is dolgozott,
de több magyar filmben is szerepelt táncosként, elnyerte a Miss Balaton címet
is.

1974-ben férjhez ment az Ausztriában élő Wilhelm Alexander von Thurn und Taxis
német herceghez. A névházasság Medveczky Ilonának az osztrák állampolgárságot, a
nyugatra való szabad távozás lehetőségét nyújtotta. 2004-ben váltak el,volt
férje 2006-ban hunyt el. Édesanyja a halála előtt árulta el dr. Nagy Richárdnak
az évtizedek óta féltve őrzött titkot: Ilona mind anyai, mind apai ágon nemes, a
nagymúltú medveczei és kisbeszterczei Medveczky-család tagja, akiknek birtokai a
Magyar Királyság északi részén, a Felvidéken helyezkedtek el.

Az 1989-es rendszerváltozás után hazatért, azóta különféle társadalmi és
médiaeseményeken szerepel, így védnöke és díszvendége volt a 2007-es budapesti
Sisi-Bálnak, amelyet Erzsébet királyné születésének 170. és koronázásának 140.
évfordulójára rendeztek. 2004-ben érdemes művész címet kapott. A Szombat esti
lázban (2006, 2008) is zsűrizett, majd nyugdíjba vonult.

Az első magyar szexszimbólumok egyike volt, több száz udvarlóval. Halála előtt
szerelmet vallott neki Szenes Iván, a leghíresebb magyar dalszövegíró is.
Huszonöt évet élt dr. Nagy Richárddal (1928-2009), aki 1974 és 1983 között az
MTV elnöke volt. A férfi 2009-ben bekövetkezett halála után a család arra kérte
Medveczkyt, hogy ne jelenjen meg a temetésen, de ő ennek ellenére részt vett a
gyászszertartáson.

A művésznő anyagi körülményeit gyakran firtatja a sajtó, rendkívül alacsony,
67 800 forintos nyugdíjból él..Az érdemes művész kitüntetése után havi
nyugdíj-kiegészítést is kap, amelynek összege az országos havi nettó
átlagkereset 1/12-ed részének 60%-a.



https://hu.wikipedia.org/wiki/Mario_G%C3%B3mez

Mario Gómez García (Riedlingen, 1985. július 10. –) német–spanyol felmenőkkel
rendelkező német labdarúgó, jelenleg a VfL Wolfsburg játékosa.

Profi pályafutását a VfB Stuttgart amatőrcsapatában kezdte 2003-ban. Két szezon
alatt 21 gólt szerzett 43 mérkőzésen. 2004-ben bemutatkozott a nagycsapatban is,
március 9-én a Chelsea elleni bajnokok ligája mérkőzésen 10 perc
játéklehetőséget kapott. Május 8-án a Bundesligában is debütált.

A 2005–2006-os szezonban véglegesen az első csapat keretébe került. 30 bajnoki
mérkőzésen hat gólt jegyzett, az elsőt 2005. szeptember 17-én. Ezen felül az
UEFA-kupában öt alkalommal játéklehetőséghez jutott (ezt két góllal hálálta
meg), és a ligakupában is pályára lépett háromszor.

A 2006–2007-es szezon a Bundesliga egyik legjobb góllövője lett. Azonban 2007.
március 10-én eltörte a kezét, és a bal térdében szalagszakadásos sérülést
szenvedett el. Május 12-én tért vissza, és csereként beállva gólt szerzett. Azon
a bajnokin a VfB Stuttgart 3–2-re megverte a Bochumot, és két pont előnnyel
várhatták az utolsó fordulót. Az Energie Cottbus legyőzésével megszerezték a
bajnoki címet. Ezen kívül a német kupa döntőjébe is bejutottak, ahol azonban a
VfB Stuttgart kikapott az 1. FC Nürnberg ellen Gómezzel a soraiban. Az idény
végén Az Év Német Labdarúgójának választották 2007-ben.

A 2007–2008-as bajnokságban amíg a csapat nagy része azon erőlködött, hogy az
előző idényben mutatott formáját hozza, addig Gómez ugyanolyan nagyszerű
teljesítményt mutatott, mint egy évvel korábban. 19 gólt szerzett 25 mérkőzésen,
amivel második lett a Bundesliga góllövőlistáján a 25 gólos, Bayern Münchenben
szereplő Luca Toni mögött. A kupában viszont ő lett a legtöbb gólt elérő
játékos. A teljesítményére több nagy klub is felfigyelt, így érdeklődést
mutattak a 23 éves támadó iránt. A 2008–2009-es szezonban négy gólt szerzett a
Bundesliga-éllovasa, a VfL Wolfsburg ellen csapata 4–1-es győzelmekor.

A német labdarúgó-válogatottban 2007. február 7-én mutatkozott be Svájc ellen. A
németek azon a találkozón 3–1-re nyertek, Gómez szerezte csapata második
találatát.

A második válogatottságakor Kevin Kurányi cseréjeként állt be a San Marino
elleni 2008-as Eb-selejtezőn, és két góllal járult hozzá a 6–0-s győzelemhez.

A 2008-as Európa-bajnokság német keretébe behívta Joachim Löw szövetségi
kapitány. Mindhárom csoportmérkőzésen játszott, ám kiábrándító teljesítményt
nyújtott. Az egyenes kieséses szakaszra Löw úgy döntött, hogy csak egy csatárral
játszatja csapatát, így Gómez csak a cserepadon kapott helyet. Végül a döntőben
pályára lépett Miroslav Klose helyett, ám Németország így is kikapott 1–0-ra
Spanyolországtól.

2009. június 2-án az Egyesült Arab Emírségek elleni barátságos mérkőzésen négy
gólt szerzett, így megszakadt a válogatottban 15 mérkőzésen át tartó
góltalansági sorozata, a találkozót a németek 7–2-re nyerték meg.



https://hu.wikipedia.org/wiki/Indi%C3%A1nok

Indiánoknak az amerikai kontinens bennszülött népeit nevezzük. Jelenleg az
amerikai kontinens lakosságának egy tetemes, de kisebb részét képezik.
Elnevezésük Amerika középkori újra-felfedezésével és egy tévedéssel kapcsolatos,
nevezetesen, hogy Kolumbusz Kristóf azt hitte, hogy Indiát érte el, amikor a mai
Dominikában partot ért.

Amerikában bennszülött amerikai (angolul Native American), és az első nemzetek
(First Nations) neveken is emlegetik őket. Más neveik: amerikai indiánok,
amerindek, vörös indiánok. Az angol nyelvben az indian szó indiánt és indiait
egyaránt jelenthet, így az angol szó alakjában őrzi Kolumbusz tévedését, a
magyar nyelvben azonban a két jelentés két szóalakra vált szét.

Az újvilági bevándorlási elmélet szerint az emberek Beringián, a mai
Bering-szoros helyén valamikor elnyúló földhídon keresztül vándoroltak be
Eurázsiából Amerikába. A legkésőbbi időpont, amikor ez megtörténhetett,
valamikor 12 ezer évvel ezelőtt volt, a legkorábbi időpont vitatott. Ezek a
korai paleoamerikaiak gyorsan szétterjedtek Amerikában és kulturálisan
elkülönülő törzsek és nemzetek százaira váltak szét.

Kolumbusz tévedése alapján az Amerikába érkező európaiak ezeket a népeket az
indián gyűjtőnév alá sorolták. A bennszülöttek számára ebben az időben nem
létezett e népek közös fogalma, de az utóbbi két évszázadban mégis kialakult az
indián identitástudat, bár újabban nő ezzel a felfogással szemben az ellenkezés
a bennszülöttek leszármazottai közt, különösen Kanadában.

A bennszülött amerikai népek kultúrája, életmódja már az európai hódítás előtt
nagyon változatos volt. Egyesek vadászó-gyűjtögető életmódot folytattak, mások
mezőgazdasággal és vízkultúrával foglalkoztak, máig maradandó örökséget hagyva
maguk után. Egyes társadalmaik erősen a mezőgazdaságtól függtek, mások életmódja
a földművelés, vadászat és gyűjtögetés keverékére épült. Egyes régiókban a
bennszülött népek monumentális épületeket emeltek, nagy, jól szervezett
városokat hoztak létre. Társadalmaikat egyes főnökök uralta területek, államok,
sőt hatalmas birodalmak jellemezték.

Az amerikai kontinens sok területét ma is bennszülött amerikaiak népesítik be.
Egyes országok nagy bennszülött populációval rendelkeznek, mint Bolívia, Peru,
Paraguay, Mexikó, Guatemala, Kolumbia és Ecuador. Amerikában legalább ezer
bennszülött nyelvet beszélnek, ezek közül néhányat, mint a kecsua, a guaraní, a
maja és a navatl több millióan. A legtöbb bennszülött nép a keletről bevándorolt
népek életmódját vette át, de helyenként változó mértékben sokan megőriztek régi
vallási, társadalmi és életmódbeli hagyományokat. Léteznek olyan bennszülött
népek, amelyek viszonylagos elszigeteltségben, ősi életmódjukat őrizve élnek,
sőt valószínűleg olyanok is, akik még mind a mai napig a modern civilizációtól
teljesen elzárva élnek.

maszkagí •  krík •  csikaszó •  csaktó •  kadó •  irokéz •  cseroki • 
algankin •  nacsez •  szeminol •  atakapa •  necsez •  tunika •  ofó •  houma • 
csitimacsa •  bájlekszi •  csakcsium •  tohómi •  mobájl •  alabama •  jucsí • 
hicsiti •  apölesi •  timukua •  tokabága •  aisz •  kalúsza •  tekeszta • 
kíz •  jamszí •  kuszábó •  katauba •  tuleló

kokopa •  juma •  alcsidúma •  mohávi •  valapáj •  havaszupáj •  valupáj • 
marikopa •  papagó •  fölső pima •  szeri •  hopi •  nyugati apacsok • 
csirikava apacsok •  zunyi •  Rio Grande-keresz •  hémez •  navahó •  téva • 
északi tíva •  tánó •  píkosz •  déli tíva •  tompiró •  laguna •  akoma • 
piró •  hikarija apacsok •  meszkaleró apacsok •  hokomi •  hanó •  szuma • 
humanó •  opeta •  jubidi •  dzsova •  alsó pima •  jaki •  guarihió • 
tarahumara •  tubaro •  majó •  koncsó •  toboszó •  guaszávi •  akasí • 
sisime •  tehui •  tepehuan •  zakatek •  pemi •  karankava •  nyakipa • 
paipai •  kiliva •  kocsimi •  gvajkura •  perikú

szárszi •  síksági krí •  feketeláb •  gróvantr •  aszinbojn •  síksági
odzsibua •  crow •  titon sziú •  hidatsza •  menden •  aikara •  janktonáj
sziú •  szanti sziú •  sájen •  ponka •  omaha •  jankton sziú •  ájova • 
oto •  pauni •  arapahó •  kansza •  mizúria •  kájova •  kájova apacs • 
oszidzs •  kamencsi •  vicsita •  kvapa •  lipen apacs •  tonkava •  kitszáj

liluit •  saszvep •  tomzon •  nikola •  okanágen •  léksz •  kutenáj • 
kaliszpil •  szenpojl •  columbiai szelisek •  jakima •  szpokén •  palúsz • 
kődalen •  flethed •  népörszi •  valavala •  kajúszi •  jumatila •  klikitet • 
visrem •  teninó •  molala •  klamat •  modok

keleti sosóni •  északi sosóni •  benak •  északi pajút •  vasó •  nyugati
sosóni •  jút •  déli pajút •  Owens Valley-pajút •  kavaisszu

tolóva •  karok •  jurok •  seszta •  hupa •  csilula •  vilka •  vájot • 
csimarikó •  vintu •  matóle •  nongatl •  szinkióni •  leszik •  vajlaki • 
kahtó •  jukí •  északi pomó •  északkeleti pomó •  keleti pomó •  délkeleti
pomó •  középső pomó •  déli pomó •  keseje •  namleki •  acsomavi • 
atszagivi •  majdú •  jana •  kankáu •  niszenan •  petvin •  tóvidéki mívak • 
vapó •  parti mívak •  mívak •  északi völgyi jokut •  kosztanóan •  eszölin • 
monacsi •  foothilli jokut •  déli völgyi jokut •  tubatulabal •  szalinen • 
csumas •  kitanemuk •  tetevjem •  szeránó •  gabrielinó •  luiszennyó • 
kahuilja •  kupennyó •  diguennyó

ejak •  tlingit •  haida •  nisga •  gitkszen •  cimsián •  haiszla • 
haihaisz •  belabela •  belakula •  uvekín •  kvakiutl •  északi parti szelis • 
nútka (núsanúlt) •  középső parti szelis •  déli parti szelis •  maka • 
kvilájúta •  csimekam •  kvalijúka •  sinúk •  kletszken •  tilamúk • 
elsziensz •  szjuszlevensz •  kelepájensz •  kúszensz •  atapaszka •  takelma

holikecsa •  ingali •  kolcsen •  tanajna •  kolakon •  kacsin •  tanana • 
atna •  hen •  tatcsoni •  hér •  hegyi indiánok •  tegis •  szárazföldi
tlingit •  kaszka •  taltan •  cicót •  szlekani •  szlévej •  bívör • 
kerier •  csilkatin •  daglib •  jelonájf •  csipuvéj •  nyugati „erdei” krí • 
nyugati „igazi” krí •  északi odzsibua •  Winnipeg-tavi szoltó •  neszkepi • 
keleti krí •  atikemik •  mantenye •  beotuk

(szibériai jupikok) •  Saint-Lawrence-szigeti eszkimók •  aleutok • 
csendes-óceáni eszkimók (csendes-óceáni jupikok) •  délnyugat-alaszkai
szárazföldi eszkimók (közép-alaszkai jupikok) •  Bering-szorosi inuitok, • 
Kotzebue Sound-i inuitok •  belső-észak-alaszkai inuitok •  észak-alaszkai parti
inuitok •  Mackenzie-deltavidéki inuitok •  Copper inuitok (réz eszkimók) • 
netszilikek •  karibu inuitok •  szallirmiutok (szadlermiutok) •  iglulikok • 
Baffin-földi inuitok •  Labrador-parti inuitok •  quebeci inuitok

csipua/odzsibua •  minámini •  vinebégó •  ilinoj •  potavatómi •  foksz • 
szók •  meszkuten •  májámi •  saúni •  kikapú •  algankin •  nipisszing • 
hjuron •  atava •  pitan •  venró •  írí •  szeneka •  kajúga •  onandága • 
onejda •  móhak •  mehiken •  delaver •  szaszkehanak •  nentikók(ok) • 
virginiai algankin •  virginiai és észak-carolinai irokéz •  észak-carolinai
algankin •  Szent-Lőrinc vidéki irokéz •  nyugati abenaki •  keleti abenaki • 
meliszit •  passzamakudi •  mikmek •  dél-új-angliai algankin •  kelet-Long
Island-i algankin



https://hu.wikipedia.org/wiki/Alaszka

Alaszka (angolul: Alaska) az Amerikai Egyesült Államok egyik exklávé tagállama.
1959. január 3-án vált az ország 49. tagállamává. Területe alapján a legnagyobb,
lakosainak száma alapján azonban a harmadik legkisebb állam. Neve az Alyeska
(„nagy ország”, „nagy föld” vagy „szárazföld” jelentésű) aleut szóból származik.
Első európai felfedezői és meghódítói, az oroszok nyelvén a neve Аля́ска
(Alaszka), innen került át a név a többi európai nyelvbe.

Alaszka első lakói a mai Bering-szoros helyén lévő földhídon érkező ősemberek
lehettek. Az alacsonyabb tengerszintnek köszönhetően fennálló szárazföldi
kapcsolat Ázsia és Amerika között a geológusok szerint kb. i. e. 25 000 és i. e.
9000 között létezett. A régészek többsége három nagy vándorlási hullámot
feltételez. Az első i. e. 25 000 és i. e. 15 000 közé esik, ekkor érkezett a
legtöbb indián törzs őse. A tlingitek, ejakok és atabaszkok elődei i. e. 14 000
és i. e. 9000 között telepedtek le a területen. A legkésőbbi őskori bevándorlók
az i. e. 10 000-i. e. 6000 (esetleg i. e. 4000) közti időszakban jöttek, ők az
eszkimók és az aleutok felmenői.

A régészek a kő- és csonteszközök alapján a legkorábbi időszakban két
kultúra-csoportot különítenek el. Az egyik az ún. paleoarktikus kultúrkör (másik
elnevezéssel denali kultúrkör), kb. i. e. 10 000-től i. e. 8000-ig. Az ide
sorolható, Alaszka-szerte megtalálható eszközök kidolgozási technikája
egyértelműen kapcsolódik a szibériai és északkelet-ázsiai leletekhez. A másik
őskori kultúrkör a valamivel korábbra (i. e. 11 500-tól) datált paleoindián
kultúrkör, melynek egyik jellemző képviselője, a Clovis-kultúra a késő
jégkorszakban alakult ki, az eljegesedés határától délre, majd annak
visszahúzódásával északabbra is elterjedt. Mivel ezen kultúra eszközei nem
állíthatók párhuzamba ázsiai csoportokéval, feltételezhető, hogy helyileg
létrejövő, valódi „bennszülött” kultúrával van dolgunk. Több kutató talált
kapcsolatot az amerikai kontinens délebbi területein élő korai indián
kultúrákkal, ill. a paleoarktikus kultúrkörrel – mely már csak a kronológia
miatt is valószínűsíthető. Alaszka legelső lakóinak életéről igen kevés lelőhely
tanúskodik; a vázlatos képet csak újabbak felfedezése módosíthatja.

I. e. 6000 körül Alaszka több részén is új, kiforrott eszközkészítési technikájú
csoportok tűntek fel. Az egyik feltételezés szerint ezek a kontinens központi
területein élők voltak, amelyek a felmelegedő éghajlat következtében északra
húzódó erdőket követve vándoroltak. Egy másik elmélet a helyi kultúrák tagjainak
tartja őket, akik nemcsak a felmelegedés nyitotta új területek, hanem az egyes
csoportok differenciálódó kultúrája miatti elkülönülés következtében szóródtak
szét. Vannak, akik az Alaszka belsejében élő atabaszkok őseit vélik megtalálni
ezen időszakban, mások azonban vitatják az ún. északi archaikus kultúrának a
későbbi fejlődésre gyakorolt hatását.

I. e. 4000-től kezdődően a rendelkezésünkre álló adatok száma megnő, innentől
kezdve már nemcsak általában tudjuk leírni a korai alaszkai kultúrákat, hanem
négy régiót is meg tudunk határozni. (Az így meghatározott egységek nem ekkor
alakulnak ki, de korábbi történetükre csak ezen adatok alapján következtethetünk
vissza. Az itt következő felosztás tehát nem csak i. e. 4000-től érvényes.)

Az első kultúra előfordulási területe az Alaszkai-félsziget Bristol-öböl felőli
részétől az egész keleti partvidéket magába foglalja, folytatódik az északi
partok mentén, sőt túlnyúlik Alaszkán, egészen Grönlandig. Fő jellemzői az igen
finoman megmunkált kőeszközök, melyek mérete meglehetősen kicsi. Ezek a
különleges tárgyak minden átmenet nélkül tűnnek fel; a legvalószínűbb, hogy
készítésük technikája Északkelet-Ázsiából ered.

Délnyugat-Alaszkában aleut és eszkimó nyelveket beszélő törzsek éltek együtt (a
két nyelv közös ősre, az eszkaleutra megy vissza, de különválásuk ideje
kérdéses). Életük alapja szintén a tengeri élőlényekre való vadászat volt. A
területre szinte minden irányból érkeztek betelepülők, hatásuk miatt az
évezredek során sok kis kiterjedésű kultúra fel- és eltűnése jellemzi a régiót.

Belső-Alaszka hatalmas területein az atabaszk nyelveket beszélő népek ősei
éltek. Eredetük tisztázatlan, régészeti bizonyítékok se ázsiai, se amerikai
eredetüket nem támasztják alá, csak annyi bizonyos, hogy jelentősen különböztek
a part mentén lakóktól. Főként rénszarvasra vadásztak, de a folyók mentén a
lazachalászat is előfordult.

Alaszka „felfedezője” az orosz megbízással utazó dán származású Vitus Bering
volt. Már 1728-as expedíciója során behajózott a róla elnevezett szorosba, a
nagy köd miatt azonban nem látta az amerikai szárazföldet; végül 1741 júliusában
pillantotta meg a déli partokat, egy napra kikötött a Kodiak-szigeten, majd az
Aleut-szigetek mentén indult visszafelé. (1772-ben Benyovszky Móric útja is
érintette a szigetláncot.)

A fennhatóságuk alá került Alaszka (akárcsak korábban Szibéria) az oroszok
számára főként a szőrmekereskedelem miatt volt fontos (elsősorban a tengeri
vidrákat vadászták). Az első telep 1773-ban létesült, feltehetően az
Unalaska-szigeten található Captain's Harbornál. Az Orosz-Amerikának elnevezett
terület közigazgatási központja 1792-től Kodiak (ez volt az első, 1784-től
kezdve egész évben fennálló telep), majd 1808-tól Új-Arhangelszk (későbbi,
amerikai nevén Sitka). A szőrmekereskedelmet felügyelő Orosz-amerikai Társaság
azonban nem tudott nyereségesen működni, mivel egyrészt a szállítás költségei
igen magasak voltak, másrészt az őslakosok (különösen a tlingitek) támadásai
állandó és komoly veszélyt jelentettek, ezért a földrajzilag és anyagilag is
jobb helyzetben lévő brit és amerikai kereskedőkkel folytatott konkurenciaharc
kimenetele sem lehetett kétséges. Benépesíteni sem nagyon tudták az oroszok a
területet, mert nem találtak jó adottságot az orosz telepesek a területen, s a
legtöbb orosz is késztetés hatására érkezett Alaszkába. Ráadásul fennállt a
veszélye akár egy esetleges brit, vagy amerikai támadásnak is. Az Orosz
Birodalom miután anyagi helyzeténél fogva a fenntartását tovább finanszírozni
nem tudta, sőt a krími háborúban is súlyos vereséget szenvedett, eladta a
területet az Egyesült Államoknak.

Az Egyesült Államok vezető politikusai már az 1840-es években foglalkoztak a
terület megszerzésének gondolatával, 1860 után pedig már érdeklődtek
Oroszországnál az eladással kapcsolatban. 1866-ra kiderült, hogy az
Orosz-amerikai Társaság pénzügyi helyzetén csak a kormány segíthetne, II. Sándor
orosz cár kincstára azonban nem volt képes elviselni ekkora terhet, és egy
esetleges háború költségeit sem tudta volna fedezni. A krími háborúban
Oroszország jelentősen meggyengült, ezért ha akár az Egyesült Államok, akár
Nagy-Britannia szemet vetett volna a területre és megtámadná, akkor az orosz
hadsereg képtelen lesz az invázió megállítására. 1867. március 29-én Edward de
Stoeckl nagykövet és William Henry Seward külügyminiszter megfogalmazta a
szerződést, melyet Andrew Johnson elnök június 20-án írt alá, a szenátus pedig
nagy többséggel fogadott el. A vételár mindössze 7,2 millió dollárnyi arany
volt. A megállapodás rögzítette, hogy magántulajdont nem foglalnak le, és a
templomok birtokjoga az orosz ortodox egyház kezében marad. Október 18-án
Sitkában (az orosz közigazgatás központjában) vonták fel az amerikai zászlót. Ma
ezt Alaszka napja (Alaska Day) néven ünneplik, az állam másik ünnepe pedig a
Seward's Day, melyet március utolsó hétfőjén tartanak. A maiak már ünneplik, de
a kortársak szemében nem volt népszerű az üzlet megkötése, az új területet
Seward Ostobaságának vagy Seward Jégszekrényének nevezték, de akik Johnson
elnököt vélték az adásvétel mögött, azok Johnson Jegesmedvekertjé-nek gúnyolták
Alaszkát. Alaszka nem tagállamként csatlakozott az USA-hoz, hanem csupán mint
territórium (mint például a vele szomszédos Yukon terület Kanadához). 1959.
január 3-án vált az unió 49. államává, miután Dwight D. Eisenhower elnök 1958.
július 7-én aláírta az államiságát rögzítő Alaska Statehood Act nevű törvényt.

Alaszkában tört ki a történelem legnagyobb aranyláza, 1896–1897-ben.
Következményei közül kiemelendő a társadalom átalakulása (az aranyásók közül
sokan végleg le is telepedtek itt), a számos új település létrejötte, melyek
közül sok nagyvárossá fejlődött (például Nome és Fairbanks), valamint a
vasúthálózat kiépülése a bányák és a kikötők között. Az aranyláztól eltekintve
azonban különösebb jelentőséget ezek után sem tulajdonítottak a területnek az
amerikaiak.

Alaszka (Hawaii mellett) az USA egyik olyan állama, amely nem szomszédos az
összefüggő egységet alkotó 48 tagállam egyikével sem. Keletről Kanadával (Yukon
és Brit Columbia államokkal) határos, északon a Beaufort-tenger, nyugaton a
Csukcs-tenger, a Bering-szoros és a Bering-tenger veszi körül, délen pedig a
Csendes-óceán. Az USA legnagyobb tagállama, 1 477 261 négyzetkilométer területű.
Ha képzeletben a 48. szélességi fok alatti államokra helyezzük, Minnesotától
Texasig és Georgiától Kaliforniáig húzódik.

A partvonal – a számtalan szigettel együtt – közel 54 700 km hosszú (apály
idején). A délen húzódó szigetlánc az Aleut-szigetek, ahol több aktív vulkán is
található, soruk egészen az Anchorage-tól nyugatra lévő Mount Spurrig húzódik.

Alaszkában található Észak-Amerika legmagasabb csúcsa, a Denali (6194 m).
(Egyébként a kontinens északi felének 20 legmagasabb hegyéből 17 itt van.)

A – sokak által szubkontinensnek is nevezett – állam hat földrajzi régióra
oszlik.

Az állam bruttó összterméke 1999-ben 26 milliárd dollár volt, ezzel a 46. helyen
állt az tagállamok sorában. Az egy személyre jutó bevétel összege 2000-ben
30 064 dollár volt, ez a 15. legmagasabb érték. A mezőgazdaság fő terméke a
tengeri hal; tejtermék, zöldség és élőállat tekintetében önellátó. A könnyűipar
nem túl jelentős, élelmiszeripari termékekből és minden más általános termékből
is behozatalra szorul. A legtöbb munkavállaló a közigazgatási szférában, a
természeti erőforrásokat felhasználó ágazatokban, a hajózásban és a
közlekedésben dolgozik, de egyre jelentősebb mértékű foglalkoztatást nyújt a
turizmus is. Ipari cikkei közül kiemelendő a nyers kőolaj, a földgáz, a kőszén,
az arany, a különböző drágakövek, a cink; illetve jelentős a hal- és
fafeldolgozás is.

1976-ban az alaszkaiak kiegészítették az állam alkotmányát, létrejött az Alaska
Permanent Fund, amely az ásványi anyagok bányászatából és a Transzalaszkai
Csővezetékből (Trans-Alaska Pipeline System) származó állami jövedelmek egy
részét „az Alaszkában élők generációinak hasznára” fekteti be. 2003 júniusában
az alap vagyona meghaladta a 24 milliárd dollárt.

Alaszka úthálózata az állam igen kis részére terjed ki: a legnagyobb városokat
köti össze a Kanada felé tartó Alaszka autópályával (Alaska Highway). A főváros,
Juneau nem közelíthető meg közúton, ezért évtizedek óta napirenden lévő kérdés a
kormányzat átköltöztetése Anchorage-be vagy Fairbanksbe. Észak-Amerika
leghosszabb közúti alagútja, a négy kilométer hosszú Anton Anderson Memorial
Tunnel a Seward autópálya Anchorage-től délre eső szakaszát kapcsolja össze
Whittier településével. Az út egysávos, mivel mellette vasút is közlekedik, így
gyakran alakulnak ki torlódások.

Az alaszkai vasúthálózat (Alaska Railroad) fővonala Sewardtól Anchorage-en,
Denalin és Fairbanksen keresztül az utóbbitól délkeletre fekvő North Pole
városáig fut, két mellékága pedig Whittierbe és Palmerbe tér ki. Az alaszkai az
utolsó vasúttársaság Észak-Amerikában, amelynek tehervonatain fékezőkocsikat
használnak; a Talkeetna és Hurricane közötti szakasz pedig az utolsó, amelyen
feltételes megállók találhatók. Az egész amerikai kontinens legészakibb vasúti
állomása a fairbanksi és a legnyugatibb is ugyanitt, a fővonal menti Talkeetna
városában van.

Az állam legtöbb települése csak vízi és/vagy légi közlekedési eszközökkel
közelíthető meg. Délkeleten és délnyugaton fontos szerepe van a komphálózatnak
(Alaska Marine Highway System). A Washington állambeli Bellingham és az alaszkai
Haines között szintén rendszeres kompjárat van, melynek útvonalán, a délkeleti
partvidék szigetei között húzódó Inside Passage-en sétahajók is közlekednek.

Nagyon sok település csak repülővel érhető el, így Alaszka légiközlekedése a
nehezen megközelíthető helyeket kiszolgáló kisgépek (gyakran hidroplánok vagy
hótalpakkal felszerelt gépek) tekintetében igen fejlett (a repülés ezen ágának
angol elnevezése bush flying, melynek jelentése ’bozótrepülés’). A világ
legforgalmasabb hidroplánokat fogadó repülőtere az anchorage-i nemzetközi
repülőtér melletti Hood tavon található.

A belföldi légiközlekedésben részt vevő sugárhajtású gépeket szinte kizárólag az
Alaska Airlines működteti, így ennek árai meglehetősen magasak. Személy- és
teherszállító járatai a nagyobb városokat és a regionális központokat kötik
össze. A kisebb településeket három társaság szolgálja ki, az Era Aviation, a
PenAir és a Frontier Flying Service.

A mára közkedvelt sporttá vált kutyaszánhajtás még a 20. század első
évtizedeiben is a legfontosabb közlekedési és szállítási mód volt. Az egyik
legnagyobb évente megrendezett verseny, az Iditarod az 1925-ös nome-i
diftériajárvány kiterjedését megakadályozó szérumfutásnak állít emléket, melynek
résztvevői öt és fél nap alatt tettek meg több mint ezer kilométert.

Alaszka székhelye Juneau. A jelenlegi kormányzó a republikánus Sean Parnell. Az
állam két szenátora közül egyik republikánus (Lisa Murkowski), a másik demokrata
(Mark Begich).

Alaszkában nincsenek a hagyományos értelemben vett megyék (county), mint a többi
államban; helyettük 27 népszámlálási körzet (census area) és városi körzet
(borough) van. Utóbbiak szervezett, az egész területre kiterjedő kormányzattal
rendelkeznek, míg előbbiek az Egyesült Államok Népszámlálási Hivatala (United
States Census Bureau) által mesterségesen létrehozott egységek.

Alaszka legnépesebb városa Anchorage, 225 744 lakossal (külvárosokkal együtt 260
284, ez az állam lakosságának csaknem a fele). Sitka (az egykori főváros) az
Egyesült Államok legnagyobb területű városa, amit kevéssel lemaradva követ a mai
székhely Juneau, majd nagyobb különbséggel Anchorage. A többi 49 állam
legnagyobb kiterjedésű települése (az összesítésben 4.) a floridai Jacksonville.



https://hu.wikipedia.org/wiki/Jennifer_Aniston

Jennifer Aniston (Jennifer Joanna Aniston vagy Jennifer Anastassakis) (Egyesült
Államok, Kalifornia, Los Angeles, Sherman Oaks, 1969. február 11. –) amerikai
színésznő. A családjával New Yorkba költözött. Apja a görög származású színész
John Aniston, eredeti neve Yannis Anastassakis. Anyja New York-i születésű Nancy
Dow. Iskoláit (Rudolf Steiner School's, New York's High School of the Performing
Arts) New Yorkban végezte. Keresztapja a Kojaket alakító Telly Savalas.

A színésznő az 1990-ben forgatott Hogyan töltöttem a nyaram (How I spent my
summer) című filmben debütált, majd a rövid életű Molloy című sorozatban
szerepelt. Következő sorozata, a Ferris Bueller is hamar megbukott, mindössze
négy epizód került adásba.

Ezek után kisebb vendégszerepeket kapott olyan sorozatokban, mint a Quantum Leap
(Quantum Leap - Az időutazó), a Herman's Head, vagy a Burke's Law (Burke
törvénye).

1993-ban a Sunday Funnies (Mókás vasárnapok) című tévéshow-ban szerepelt, majd a
Mark Jones által rendezett Leprechaun című horror-vígjátékában volt látható,
mint Tory Reding.

1994-ben részt vett a Jóbarátok meghallgatásán. Eredetileg Monica Geller
szerepére jelentkezett, de Rachel szerepéhez jobban tudott idomulni. A sorozat
hatalmas siker lett, 10 évad készült belőle. A szereplők közül Jennifer lett a
legnépszerűbb, frizuráját tömegek utánozták. Öt Emmy-díjra jelölték, és az
utolsó két évadért egymillió dollárt kapott epizódonként, ezzel be is került a
2005-ös Guinness Rekordok Könyvébe. Mindemellett a sorozat készítői a mai napig
egy nagyfilm elkészítésében reménykednek, és újra meg újra felmerül a folytatás
lehetősége is.

Legnagyobb sikerei[forrás?] a 2003-as Minden6ó – melyben Jim Carrey partnereként
volt látható – és a 2004-es Derült égből Polly, amelyben Ben Stillerrel
szerepelt.

Két 2005-ös filmjéről, a Kisiklottakról, valamint az Azt beszélikről a
kritikusok jó véleménnyel voltak, és nagy bevételt is hoztak a filmkészítőknek.

2006-ban újabb két filmet forgatott. A Jóbarátnők egy kis költségvetésű film,
melyet a Cannes-i filmfesztiválon mutattak be. A Szakíts, ha bírsz pedig egy
újabb hatalmas sikerű film, melyet akkori párjával, Vince Vaughnnal együtt
készítettek.

Jennifer korábban Adam Duritz, John Mayer zenésznek, majd Paul Rudd és Tate
Donovan színészeknek volt a párja. Magánélete akkor került a figyelem
középpontjába, amikor összejött Brad Pitt-tel. Ezt a kapcsolatot a sajtó nagy
érdeklődéssel figyelte. 2000. július 29-én összeházasodtak, pazar lakodalmat
tartottak Malibun. Később Pitt belebonyolódott egy kapcsolatba Angelina
Jolie-val, emiatt 2005. január 7-én a házaspár külön költözött, majd 2005.
március 25-én a színésznő beadta a válókeresetet. A válást 2005. október 2-án
mondta ki a bíróság.

A bulvársajtó szerint a válás igazi oka, hogy Aniston nem akart gyereket szülni
Pittnek. Jennifer ezt tagadta.

2011 májusában Aniston kapcsolatot kezdett Justin Theroux forgatókönyvíróval és
színésszel. Aniston eladta a Beverly Hills-i apartmanját 2011 júliusában $38
millió dollárért, majd bérelt egy két hálószobás lakást Hollywood Hills-ben.

2012 augusztusában eljegyezte Justin Theroux, így 2013-ban már a Justinnal
közösen vásárolt házát újította fel.

2015. augusztus 5-én, Justin Theroux 44. születésnapjára rendezett ünnepségen,
egy meglepetés esküvő keretében, házasságot kötött jegyesével.

Courteney Cox Arquette nemcsak kollégája, de – a Jóbarátok 10 éve alatt – a
barátja is lett Jennifernek. 2007-ben meghívta új sorozatába (Dirt) egy
vendégszerepre, melyben Courteney riválisát játszhatta. Mindemellett Jennifer,
Courteney-ék gyermekének, Cocónak a keresztanyja.



https://hu.wikipedia.org/wiki/Harry_Potter_(filmsorozat)

A Harry Potter (angolul Harry Potter, rövidítve HP) egy a Warner Bros. Pictures
J. K. Rowling azonos című hétrészes könyvsorozata alapján készült brit-amerikai
fantasy-akciófilmsorozata. Nyolc részből áll:

Négy rendező (Chris Colombus, Alfonso Cuarón, Mike Newell és David Yates); öt
producer (David Heyman, Chris Colombus, Mark Radcliffe, David Barron és J. K.
Rowling) és két forgatókönyvíró (Steve Kloves és Michael Goldenberg) dolgozott a
filmsorozaton. A főszereplők Daniel Radcliffe (Harry Potter); Emma Watson
(Hermione Granger); Rupert Grint (Ron Weasley); Michael Gambon és Richard Harris
(Albus Dumbledore), valamint Ralph Fiennes és Richard Bremmer (Voldemort).

Egy éjszaka a bölcs, öreg mágus, Albus Dumbledore professzor, a Roxfort nevű
varázslóiskola igazgatója, valamint kolléganője, az időnként macskaalakot öltő
Minerva McGalagony professzor találkoznak a szélsőségesen mágiaellenes Dursley
család Privet Drive 4. szám alatt található házánál. Ugyanis Petunia Dursley
varázserővel megáldott nővérét, Lily Evanst és férjét, James Pottert
meggyilkolta a rettegett feketemágus, Voldemort. Meglepetésére azonban fiúkkal,
Harryvel képtelen volt végezni, így a gyerek megúszta egy sebhellyel,
Voldemortra pedig visszahullott a halálos átok, és elvesztette testét. A
csecsemő Harryt Rubeus Hagrid, a Roxfort óriás vadőre mentette ki a ház romjai
közül, és hozta el a Privet Drive-ra. Dumbledore levélben tájékoztatja
Dursleyéket a történtekről, és azt kéri, hogy mivel ők az egyetlen rokonai a
fiúnak, viseljék gondját unokaöccsüknek.

Vernon bácsi és Petunia néni rettegnek Harry varázserejétől, ezért eltitkolják
előle a múltját és varázsló mivoltát. Ráadásul azt gondolják, ha kellően
erőszakosan, mostohán bánnak unokaöccsükkel, akkor sikerül kiirtaniuk belőle a
mágiát. Tíz évvel később Harry környezetében azonban furcsa dolgok történnek.
Egy állatkerti látogatás során például beszélgetésbe elegyedik egy
óriáskígyóval, majd akaratán kívül eltünteti a terrárium üvegfalát, ezzel
kiszabadítva az állatot, ráadásul unokatestvére, Dudley beleesik a hüllő
terráriumába. Harrynek másnap levele érkezik a Roxfortból, de Vernon bácsi
elveszi tőle. Mikor újabb és újabb levelek érkeznek a varázslóiskolából, amiket
Harry természetesen nem olvashat el Vernon bácsi jóvoltából, nagybátyja a
levélzáporba szinte beleőrülve elmenekíti családját. A viharos tengerben álló
kis szigetre mennek, egy kicsi, barátságtalan kunyhóba, ahol Vernon bácsi
véleménye szerint a "postások" biztosan nem találnak rájuk, ám csalódására
Hagrid éjfélkor belép az ajtón és kézbesíti Harrynek a levelet. Így a
tizenegyedik születésnapján a fiú végre megtudja, hogy varázsereje van és
felvételt nyert a Roxfort Boszorkány- és Varázslóképző Szakiskolába. Dursleyék
ellenállnak Hagridnek, és megpróbálják visszatartani a fiút, sőt az is kiderül,
hogy Vernon bácsi és Petunia néni mindvégig tudtak Harry varázserejéről, és
szántszándékkal elhallgatták azt. Heves vita veszi a kezdetét, amely során
Vernon Dursley rágalmakkal halmozza el Hagridet és Harry szüleit, de amikor
Harry nagybátyja Dumbledore-t is sértegetni meri, Hagrid malacfarkat varázsol
Dudley fenekére.

Ezután a vadőr magával viszi Harryt Londonba, ahol betérnek egy
varázslófogadóba, a Foltozott Üstbe. Harry itt szembesül azzal, hogy híres: a
varázslók ismerik és tisztelik, amiért megszabadította őket Voldemort uralmától.
A fiú ekkor még nem tudja, hogy miért áll a figyelem középpontjában, a szülei
halálának éjszakáján történt eseményekről ugyanis csak később szerez tudomást
Hagrid által. A vendéglőben Harry megismeri leendő sötét varázslatok
kivédése-tanárát, Mógus professzort. A Roxfort vadőre ekkor elviszi a fiút a
varázslók sétálóutcájára, az üzletekkel telezsúfolt Abszol útra. Ott először a
Gringottsot, a koboldok által őrzött varázslóbankot látogatják meg, ahol
kiderül, hogy Harry széfjében hatalmas vagyont őriznek, amely egykor Lily és
James Potteré volt. Hagrid ezenkívül Dumbledore utasítására kivesz egy kis,
barna csomagot a szigorúan őrzött 731-es széfből, de nem hajlandó elárulni
Harrynek, hogy mi található a csomagban. Miután elintézték ügyeiket a
Gringottsban, Harry és Hagrid elmennek tanszereket vásárolni, majd Harry egyedül
lép be Mr. Ollivander, az egyik legjobb varázspálca-készítő üzletébe, ahol az
idős varázsló számos pálcát kipróbáltat a fiúval, mire megtalálják az igazit.
Mr. Ollivander elmondja Harrynek, hogy az ő pálcájában lévő főnixtoll és
Voldemort pálcájában található darab ugyanattól a madártól származnak, így az
ellenségek pálcái "ikrek". Mikor Harry kiér Ollivander üzletéből, Hagrid
fogadja, aki vett neki időközben a születésnapjára egy gyönyörű hóbaglyot, amit
Harry később Hedvignek nevez el.

Szeptember elsején Harrynek a King's Cross pályaudvaron kell felszállnia a
varázslóiskolába tartó vonatra, a Roxfort Expresszre, ami a 9 és háromnegyedik
vágányról indul. Először nem tudja, hogy hogyan kell bejutnia a vágányra, mivel
ilyet sehol sem talál, de aztán találkozik Weasley-ékkel, akik közül négyen
járnak a Roxfortba, és ők segítenek neki megtalálni neki a vágányt, amely a
varázslók számára a kilences és a tízes vágány közötti kőfalon való átkeléssel
érhető el. Harry az utazás alatt összebarátkozik a legfiatalabb Weasley fiúval,
Ronnal és leendő osztálytársával, a mugli születésű, elképesztően okos Hermione
Grangerrel. A végállomás Roxmorts falu vasútállomása, ahonnan Hagrid viszi a
Roxfortot körülölelő tavon keresztül csónakon a kastélyba az elsősöket. Miközben
a gólyákat a nagyterembe kísérő McGalagony professzorra várnak, Harry
megismerkedik a gonosz és nagyképű Draco Malfoyjal és gorilláival, Crakkel és
Monstróval, valamint a feledékeny és félénk Neville Longbottommal. Ezután
megérkezik McGalagony, és a nagyterembe vezeti az elsősöket, ahol egy mágikus
fejfedő, a Teszlek Süveg beosztja őket a Roxfort házaiba: a Griffendélbe, a
Hollóhátba, a Hugrabugba vagy a Mardekárba. A Süveg Ront és Hermionét a
Griffendélbe, Malfoyt pedig a Mardekárba osztja be. A fejfedő először Harryt is
a Mardekárba akarja küldeni, de mivel ő tiltakozik, végül a Griffendélbe kerül.

A diákok különféle mágiaágakat tanulnak a Roxfortban, többek között
átváltozástant, bűbájtant és seprűn repülést. Harry első bájitaltanóráján
megismeri Perselus Piton professzort, a bájitaltantanárt és a Mardekár-ház
vezetőjét, aki a fiú számára ismeretlen okból szívből gyűlöli Harryt. A fiatal
griffendéles tehetsége az első repülés-órán feltűnik McGalagony professzornak,
aki beajánlja őt fogónak a Griffendél kviddicscsapatába, amit az ötödéves Oliver
Wood vezet, tagjai között pedig ott vannak a Weasley ikrek is. Egy nap Hermione,
Harry és Ron a Griffendél klubhelyiségébe haladva eltéved, és majdnem észreveszi
őket a Roxfort ellenszenves gondnoka, Argus Frics. Hermione egy bűbáj
segítségével kinyit egy lezárt ajtót, ami mögé bemenekülnek, azonban a szobában
egy hatalmas háromfejű kutyát találnak. Harryéknek sikerül még időben
kiszökniük, és visszajutnak a Griffendél-toronyba. Ott Hermione elmondja a
fiúknak, hogy a harmadik emeleti tiltott folyosón voltak, és hogy a kutya lábai
alatt egy csapóajtó van. Harry ebből azt a következtetést vonja le, hogy a kutya
őriz valamit, és hogy az a valami a rejtélyes kicsi csomag, amit Hagrid hozott
el a Gringottsból.

Halloweenkor valaki beszabadít egy trollt a varázslóiskolába. Dumbledore
utasítására a diákok a hálótermeikbe mennek, de Harry és Ron rájönnek, hogy
Hermione egy lányvécében maradt, és nem tud a veszélyről. A két barát elindul
megkeresni a lányt, de belebotlanak a trollba, amit tévedésből bezárnak a
lányvécébe, ahol a szörnyeteg megpróbálja megölni Hermionét. Ronnak hosszas
küzdelem után sikerül leterítenie a bestiát, Hermione pedig azt hazudja az
érkező McGalagonynak, Pitonnak és Mógusnak, hogy ő kereste meg a trollt, Harry
és Ron pedig a sikolyát hallva a segítségére siettek. Miközben Piton távozik,
Harry figyelmes lesz egy friss sebre az egyik lábán. Másnap sor kerül az első
kviddicsmeccsre, amelyen a Griffendél játszik a Mardekár ellen. Egy idő után
Harry seprűje annyira rángatózni kezd, hogy majdnem leesik róla. Hermione
észreveszi, amint Piton valamit mormol és tágra nyílt szemekkel néz a Griffendél
fogójára; ebből pedig arra következtet, hogy Piton babonázta meg a seprűt. Ezért
a lány titokban felgyújtja Piton talárját, és mire a bájitaltantanár eloltja
azt, Harry sikeresen visszamászik a seprűjére, és a szájával elkapja a 150
pontot érő aranycikeszt, ami a Griffendél győzelmével véget vet a meccsnek. A
trió a meccs után közli Hagriddel a gyanúját Pitonnal kapcsolatban, azt is
megemlítve, hogy szerintük Piton Halloweenkor ki akarta játszani a háromfejű
kutyát. A vadőr elmondja a gyerekeknek, hogy a szörnyeteg az övé, és
Bolyhoskának hívják; azonban Harryék hiába kérdezik, hogy mit őriz a fenevad,
Hagrid nem árulja el nekik, csak annyit említ meg, hogy a Bolyhoska által őrzött
dolog kizárólag Dumbledore-ra és egy Nicolas Flamel nevű emberre tartozik. A
hármas elkezd nyomozni Flamel után a könyvtárban, de semmit sem találnak.
Hermione, mielőtt hazautazna a karácsonyi szünetre, azt sugalmazza a fiúknak,
hogy próbálkozzanak a könyvtár zárolt szekciójában.

A karácsonyi vakációról visszatérő Hermione egy vaskos könyvben végre
megtalálja, hogy Nicolas Flamel egy alkimista és az egyetlen ember, akinek
sikerült elkészíteni a bölcsek kövét, amely képes bármilyen fémet arannyá
változtatni, és kinyerhető belőle az életelixírnek nevezett folyadék is, ami
halhatatlanságot ad. A trió úgy sejti, hogy Piton el akarja lopni a követ, amit
Bolyhoskán kívül Mógus "kis hókuszpókusza" és még további ismeretlen
védővarázslatok óvnak. Harry, Ron és Hermione lemennek Hagridhez, aki elárulja
nekik, hogy Bolyhoskán kívül számos tanár védővarázslata is őrzi a követ.
Hermione észrevesz egy sárkánytojást Hagrid tüzében, amiből perceken belül kikel
egy sárkányfióka. Ekkor Hagrid észreveszi az ablaknál leskelődő Malfoyt, aki
mindent látott. A mardekáros beárulja őket McGalagonynál, aki a kastély melletti
szörnyek lakta erdőben, a Tiltott Rengetegben Hagriddel letöltendő
büntetőmunkára ítéli a hármast és Malfoyt.

Az erdőben meg kell találniuk egy sebesült vagy halott unikornist, ezért két
csapatra oszlanak: Hagrid Ront és Hermionét viszi magával, Harry pedig
Malfoy-jal és Hagrid kutyájával, Agyarral megy. Harry és Malfoy megtalálják a
halott egyszarvút, aminek vérét egy sötét alak issza. Malfoy és a kutya üvöltve
elfutnak, a lény pedig meg akarja ölni Harryt. A fiút az utolsó pillanatban
menti meg Firenze, egy kentaur, aki azt sugalmazza Harrynek, hogy az őt
megtámadó lény Voldemort volt.

A szünidőt a Dursley családnál töltő Harryt meglátogatja Dobby, egy házimanó,
aki figyelmezteti a fiút, hogy halálos veszélynek teszi ki magát, ha visszatér a
Roxfort Boszorkány- és Varázslóképző Szakiskola falai közé szeptemberben. Harry
ennek ellenére vissza szeretne menni az iskolába, ezért a házimanó ezt
megpróbálja megakadályozni. A fiút Vernon bácsi és Petunia néni elzárják a
külvilágtól, berácsozzák az ablakait, azonban a Weasley testvérek, (Fred, George
és Ron) kimenekítik a szorult helyzetéből apjuk repülő Fordjának segítségével.

Harry a Weasley család lakásában, az Odúban tölti a szünidő maradék részét, ám
szeptember elején hoppanálással az Abszol út egyik rossz hírű negyedébe téved.
Miután Hagrid "kimenti" onnan, a Weasley-ékkel és Hermionéval folytatja útját,
hogy iskolai dolgokat vegyenek. Egy boltban azonban megállnak, ugyanis a
nagyképű, ám szívdöglesztő író, Gilderoy Lockhart tart könyvbemutatót. Azonban
Draco Malfoy és apja, Lucius Malfoy is feltűnik a boltban, így feszült lesz a
légkör a fiatalok között. Harry és Ron később lemarad a többi családtagtól, és
lekésik a Roxfortba tartó vonatot. Végül a két barát a repülő Forddal jut el az
iskolába, ahol a meghibásodott autó a fúriafűznek zuhan. A baleset következtében
Ron pálcája eltörik, majd a sérült autó magától elindul, és eltűnik a Tiltott
Rengetegben.

A nyár végén megérkezik a Dursley család házába Vernon bácsi nővére, a
rosszindulatú Marge néni. A vacsoránál sértegeti Harry szüleit, a fiú ezért
felpuffasztja egy varázslattal, a vénasszony pedig a levegőbe emelkedik.
Miközben Dursleyék sikertelenül próbálják leszállítani Marge nénit a földre,
Harry összecsomagol és elmegy a Privet Drive-ról. Az éjszaka közepén egy
játszótér mellett egy hatalmas fekete kutya közeledik a fiúhoz, aki azt hiszi,
hogy az állat meg akarja támadni. Az utolsó pillanatban azonban megérkezik a
mágusszállító autóbusz, a Kóbor Grimbusz, ami eljuttatja Harryt az Abszol útra.

Harryt a Foltozott Üst fogadósa, Tom fogadja, aki elkíséri a fiút a mágiaügyi
miniszterhez, Cornelius Caramelhez, aki a fiú nagy meglepetésére semmilyen
büntetést nem ad neki az engedély nélküli varázslásért. Később Harry találkozik
a fogadóban Hermionéval és a Weasley családdal, ekkor Arthur Weasley tudtára
adja, hogy Sirius Black, egy veszélyes tömeggyilkos megszökött a
varázslóbörtönből, az Azkabanból, és valószínűleg Harryre vadászik. Mr. Weasley
megígérteti a fiúval, hogy bármi történjék is, nem fogja megkeresni Blacket. A
Roxfort Expresszen Harry elmondja Hermionénak és Ronnak, hogy Black azért
szökött meg az Azkabanból, hogy megkeresse és megölje őt. Ezután a vonat megáll,
rettenetes hideg lesz, és egy fekete csuklyát és köpenyt viselő, csontkezű alak
nyit be Harryék fülkéjébe. A lény megtámadja Harryt, aki elájul, és egy női
sikolyt hall. Az utolsó pillanatban felébred a fülkében alvó Remus Lupin, aki
elkergeti a dementort egy bűbájjal. A Roxfortban Dumbledore évnyitó beszédében
bemutatja a diákoknak a tanári testület két új tagját: Lupin professzort, aki a
sötét varázslatok kivédését fogja oktatni, és Rubeus Hagridot, aki vadőri
feladatai mellett a legendás lények gondozása tantárgyat is átveszi. Dumbledore
azt is kihirdeti, hogy néhány azkabani dementor a Roxfortban fog állomásozni
Sirius Black elfogásáig.

Másnap sor kerül Harryék első jóslástan-órájára, amit Sybill Trelawney
professzor tart, és amin a gyerekek a teafűolvasást tanulják. Harry csészéjében
Trelawney felfedezi a legrosszabb óment: a Zordót, a halál kutya alakú előjelét.
Később Hagrid is megtartja első legendás lények gondozása-óráját, amelyen a
gyerekek egy Csikócsőr nevű hippogriffel találkoznak. Harry felül a lény hátára,
ami körberepüli vele a roxforti birtokot. Amikor Csikócsőr leszáll, Malfoy
direkt inzultálni kezdi az állatot, amely megrúgja. Malfoy és apja ezért
megfogadják, hogy minden lehetségeset megtesznek Csikócsőr kivégzése és Hagrid
elbocsátása érdekében. Remus Lupin első sötét varázslatok kivédése-óráján a
diákok a mumusűző bűbájról tanulnak, amelyet rögtön ki is próbálnak egy
szekrénybe zárt mumuson. Mikor Harryre kerül a sor, a mumus dementorrá változik,
de Lupin professzor eltereli a figyelmét és visszakergeti a szekrénybe.

A diákok nagy része, köztük Ron és Hermione lemehetnek a roxforti birtok határán
fekvő Roxmorts faluba, de Harry engedélyét Vernon bácsi nem írta alá, így nem
engedik a varázslófaluba. Harry a kastélyban Lupin professzorral beszélget a
szülei múltjáról. Este az iskolában nagy felfordulás támad, ugyanis a Griffendél
klubhelyiségét őrző Kövér Dáma festményét valaki egy késsel szétszaggatta. A
Dáma, aki egy másik festménybe menekült, elmondja Dumbledore-nak, hogy Sirius
Black próbált meg behatolni a Griffendél klubhelyiségébe. Dumbledore lezáratja a
kastélyt és a nagyterembe rendeli az összes diákot, a Roxfort tanárai pedig
átvizsgálják az épületet, de nem találják meg Blacket. Piton azt sugalmazza
Dumbledore-nak, hogy Lupin professzor segített a szökevénynek bejutni a
kastélyba, de az igazgató ezt nem hajlandó elhinni. Másnap ismeretlen oknál
fogva Piton tartja a sötét varázslatok kivédése-órát, amely során a
bájitaltantanár a tantervben előreugorva a vérfarkast tanítja a diákoknak. A
Griffendél és a Hugrabug ítéletidőben vívott kviddicsmeccsén Harryt dementorok
támadják meg, a fiú pedig elájul és leesik a seprűjéről, ami eltörik. Lupin
professzor beleegyezik, hogy megtanítsa Harryt védekezni a dementorok ellen.

A következő alkalommal Harry a láthatatlanná tévő köpeny védelme alatt ki akar
szökni Roxmortsba, Fred és George Weasley azonban észreveszik, és visszacipelik
a kastélyba, ahol adnak neki egy régi pergament. Erről kiderül, hogy a Roxfort
térképe, amely tartalmazza a kastélyból kivezető titkos alagutakat és megmutatja
a kastély területén tartózkodó személyek mozgását. Harry a térkép segítségével
kijut Roxmortsba az egyik titkos alagúton keresztül. Ott látja, ahogyan Malfoy
Crakkel és Flinttel sértegeti Ront és Hermionét, ezért láthatatlanul
hógolyózáport zúdít a mardekárosokra, akik erre elmenekülnek. Harry ezután
belopódzik a Három Seprű nevű fogadóba, ahol kihallgatja Cornelius Caramel és
McGalagony professzor beszélgetését, amiből megtudja, hogy Sirius Black
kiszolgáltatta Harry szüleit Voldemortnak, és ezáltal a szökött azkabani rab is
felelős Lily és James Potter haláláért. Másnap Lupin elkezdi megtanítani
Harrynek a dementorok elleni védekezés egyetlen módját, a patrónus-bűbájt, amely
során egy boldog emlékre kell gondolni. Harry egy mumuson gyakorolja a
dementorűzést, aminek hamarosan a mesterévé válik.

Egy jóslástanórát követően Harry egyedül marad Trelawney professzorral a
tanteremben, aki ezúttal egy igazi próféciát mond, amely szerint még aznap éjfél
előtt egy szolga vissza fog térni Voldemorthoz, aki aztán újra felemelkedik.
Eközben Lucius Malfoy Csikócsőr tárgyalásán eléri, hogy a hippogriffet halálra
ítéljék a fia megsebesítéséért. Cornelius Caramel és egy Walden Macnair nevű
hóhér hamarosan megérkeznek, hogy végrehajtsák az ítéletet. Ron patkánya, Makesz
elszalad, és mikor a fiú utánafut, feltűnik a hatalmas fekete kutya, amit Harry
a Privet Drive-on látott, és megtámadja Ront, majd behúzza a fúriafűz alatt egy
alagútba és eltűnik vele. Harry és Hermione utánamennek, és az alagúton át a
roxmortsi Szellemszállásra, egy kísértetházba jutnak, ahol megtalálják Ront, de
a fekete kutyának nyoma sincsen, helyette viszont meglátják Sirius Blacket,
akiről kiderül, hogy animágus lévén kutyává tud változni.

Nemsokára megérkezik Lupin professzor is, akiről megtudják, hogy vérfarkas és
Black fiatalkori barátja. A tanár és Black tisztázni akarják magukat, de ekkor
megjelenik Piton, és pálcát szegez rájuk. Harry megsejti, hogy Sirius ártatlan,
ezért elkábítja a bájitaltanárt, és lehetőséget ad Blacknek és Lupinnak, hogy
elmondják az igazságot. Ők felfedik, hogy nem Sirius, hanem Peter Pettigrew
árulta el Lilyt és Jamest Voldemortnak. Pettigrew-ról mindenki azt hitte, hogy
Sirius ölte meg őt, de a valóságban csak megrendezte a halálát, és mivel
patkánnyá tud változni, tizenkét évet élt Makeszként a Weasley családnál. Remus
és Sirius kényszerítik Pettigrew-t, hogy változzon vissza emberré. Miután ezt
megtette, Sirius meg akarja ölni, Harry azonban megakadályozza, és a csapat
elindul a kastély felé, hogy átadják Pettigrew-t a dementoroknak.

Harry Potter idén is a Dursley családnál tölti a nyári szünidőt. Egy alkalommal
a játszótéren találkozik unokatestvérével és annak bandájával, akik piszkálni
kezdik őt és megsértik néhai anyja emlékét. Harry erre pálcát szegez Dudley
torkához, ám az ég besötétedik, majd vihar kezdődik. Dudley barátai
elmenekülnek, Harry és unokatestvére egy híd alá futnak, ahol két dementor
jelenik meg. Harrynek sikerül elkergetni őket a patrónusával, ám kuzinja sokkot
kap. Otthon Vernon és Petunia Dursley azt hiszik, hogy Harry átkozta meg a
fiukat. A varázslótanoncnak nincs is ideje magyarázkodni, amikor egy bagoly
repül be a szobába a Mágiaügyi Minisztérium levelével, amelyben egy hivatalnok
értesíti Harryt, hogy a kiskorúak bűbájgyakorlásáról szóló törvény megszegése
miatt eltanácsolták a Roxfortból. Dudley szülei eközben autóba ültetik fiukat,
és elviszik kivizsgáltatni. Nem sokkal később varázslók és boszorkányok érkeznek
a házba, többek között Alastor Mordon, Remus Lupin, Kingsley Shacklebolt és
Nymphadora Tonks, akikről később kiderül, hogy a Főnix Rendje tagjai és azért
érkeztek, hogy elvigyék Harryt a Dursley-házból a Rend főhadiszállására. Közben
Shacklebolt elárulja, hogy Dumbledore kiharcolt Harrynek egy hivatalos
meghallgatást, ahol kivizsgálják az ügyét. Mikor seprűvel a Rend főhadiszálására
repülnek, Harry meglepődve veszi tudomásul, hogy az Sirius Black háza. Harry
találkozik Siriusszal, Hermionéval, Ronnal, és a Weasley család többi tagjával.
Sirius elárulja keresztfiának, hogy Voldemort valami olyat keres, ami legutóbb
nem volt a birtokában, és Harryvel kapcsolatos. A Rend tagjai azt is elmondják,
hogy Cornelius Caramel, a mágiaügyi miniszter nem hiszi el Voldemort
visszatértét, és a Reggeli Prófétát felhasználva bemocskolja Harryt és
Dumbledore-t.

Másnap Harry Ron apjával, Arthurral megy el a Mágiaügyi Minisztériumba a
meghallgatásra. A tárgyalást Cornelius Caramel vezeti a teljes Wizengamot, a
Legfelsőbb Varázslóbíróság előtt. Dumbledore mint a védelem tanúja meggyőzi
őket, és elsöprő többséggel felmentik Harryt. A tárgyalás után a diákok a
Roxfort Expresszel utaznak a varázslóiskolába, ahol Harryt nagy meglepetés éri:
a többség nem hiszi el neki, hogy Voldemort visszatért, viszont elhiszik a
Reggeli Próféta róla és Dumbledore-ról terjesztett vádjait, sőt, azt gondolják,
Harry gyilkolta meg Cedric Diggoryt. Cornelius Caramel eközben kinevezi egy hű
emberét, az elvtelen és szadista hivatalnokot, Dolores Jane Umbridge-et Sötét
Varázslatok Kivédése tanárnak és később Roxforti Főinspektornak. Ez utóbbi
szerepkörében a Minisztérium nagy hatalmat biztosít Umbridge-nak, akinek első
dolga ellenőrizni a tanárokat, majd oktatási rendeleteket ad ki, amelyben betilt
mindent, ami nem felel meg a Minisztérium érdekeinek, és az ő tetszésének. A
rendeletek betartásához nagy segítséget kap az iskola gondnokától, Argus
Fricstől és a Főinspektori Különítménytől, amibe leginkább mardakárosok
jelentkeznek. Umbridge eltávolítja Trelawney professzort az állásából,
Dumbledore viszont megakadályozza, hogy a jóslástanárnőnek az iskolát is el
kelljen hagynia. Umbridge az első óráján közli, hogy az óráin a gyerekek a
Minisztérium döntése értelmében csak elméletben tanulhatnak és nem használhatnak
védekező bűbájokat. Mikor Harry ezt badarságnak nevezi Voldemort visszatérésére
és Cedric Diggory meggyilkolására hivatkozva, Umbridge fizikai fájdalmat okozó
büntetőfeladatot ad neki.

Harry később az erdőben találkozik Luna Lovegooddal, aki thesztrálokkal játszik,
szellemlovakkal, amelyeket csak olyanok láthatnak, akik már találkoztak a
halállal. Luna elmondja, hogy ő és apja hisz Harrynek Voldemort visszatérésével
kapcsolatban. Harry, Hermione és Ron beszél a Griffendél klubhelyiségének
kandallójában megjelenő Siriusszal, aki elmondja, hogy Umbridge azért nem
tanítja meg a diákokat defenzív bűbájok használatára, mert Cornelius Caramel
félelme az, hogy Dumbledore magánhadsereget akar szervezni a Roxfort tanulóiból,
hogy megtámadja a Minisztériumot és megbuktassa Caramelt. Sirius szerint a
sorozatos eltűnések mögött Voldemort áll. Harry és Hermione ezért egy defenzív
mágia-gyakorló szakkört szerveznek a Griffendél, a Hollóhát és a Hugrabug
tanulói részére. Hermione elnevezi a szakkört Dumbledore Seregének, röviden
DS-nek. Az egyik griffendéles, Neville Longbottom megtalálja a Szükség Szobáját,
ahol a DS tagjai rejtetten tudnak gyakorolni. Harry a DS tagjai között
megtalálja első szerelmét, a hollóhátas Cho Changet.

Egy éjszaka Harryre rémálom tör, egy hatalmas kígyó testében siklik a Mágiaügyi
Minisztériumban, és megmarja Arthur Weasleyt. Mikor ezt jelenti Dumbledore-nak,
a Főnix Rendje valóban félholtan talál rá Arthurra. Dumbledore úgy gondolja,
hogy kapcsolat van Harry és az álom idején a kígyó testében lévő Voldermort
elméje között, ezért látja a fiú azt, amit a Sötét Nagyúr is. Harry kénytelen
Pitonnal okklumenciát gyakorolni, hogy ki tudja védeni ezeket a támadásokat
Voldemorttól. Hagrid nemsokára visszaérkezik az iskolába, és elmondja a három
barátnak, hogy Dumbledore megbízására megpróbálta rávenni az óriásokat, hogy
álljanak a jó oldalra, de kudarcot vallott. Eközben Sirius tébolyult
unokanővére, Voldemort leghűségesebb szolgálója, Bellatrix Lestrange további
kilenc halálfalóval megszökik az Azkabanból. A Minisztérium a Reggeli Prófétán
keresztül megpróbálja elhitetni a varázsvilággal, hogy Sirius szervezte meg a
rabok tömeges kitörését, de ezt már nem mindenki hiszi el, így a roxforti diákok
egy része bocsánatot kér Harrytől, hogy nem hittek neki.

Hagrid elviszi Harryt, Hermionét és Ront a Tiltott Rengetegbe, ahol bemutatja
nekik óriás féltestvérét, Grópot, majd megkéri őket, hogy vigyázzanak rá. A
gyerekek megígérik neki, ám Hagrid utána még hozzáteszi, hogy az erdőben élő
kentaurok területét egyre csökkenti a Minisztérium, s ha ez így folytatódik, fel
fognak lázadni. Egy okklumencia-különórán Piton becsmérelni kezdi Harry apját,
mire a fiú belenéz Piton emlékeibe, amelyben az iskolás James Potter, Remus
Lupin, Peter Pettigrew és Sirius Black megtámadják Pitont. Mikor visszatérnek a
jelenbe, a tanár közli Harryvel, hogy nem tart neki több foglalkozást. Eljön az
RBF-vizsga ideje, ám Fred és George tűzijátékok fellövésével megzavarja azt. Az
ikerpár az eset után seprűn megszökik az iskolából. Harry jókedvét egy borzalmas
látomás zavarja meg, amely során tanúja lesz, hogy Voldemort a Mágiaügyi
Minisztériumban kínozza Siriust, ezért elhatározza, hogy odamegy kiszabadítani.
Mivel csak Umbridge irodájából lehet szabadon hoppanálni, Dumbledore Seregének
néhány tagja betör oda, ám megjelenik Umbridge a Főinspektori Különítménnyel és
elfogja a DS-tagokat. Itt Umbridge és Piton beszélgetéséből Harry megtudja, hogy
Cho egy szérum hatására árulta el őket. Harry és Hermione a Tiltott Rengetegbe
csalják Umbridge-ot, ahol Gróp és a kentaurok elfogják az igazgatónőt. Közben a
többiek kiszabadulnak a Főinspektori Különítmény karmai közül.

Harry, Ron, Hermione, Neville, Luna és Ginny thesztrálokkal elrepülnek a
Minisztériumba. A Rejtély- és Misztériumügyi Főosztályra belépve jóslatokat
találnak, ám mikor Harry megtalálja azt, amelyen a saját neve van, Bellatrix
Lestrange és más halálfalók jelennek meg Lucius Malfoy parancsnoksága alatt. A
csapat menekülni kényszerül, végül egy boltív elé érkeznek. A halálfalók Harry
kivétel minden gyereket elfognak, így amikor Malfoy a jóslatot követeli
Harrytől, az odaadja neki. Ekkor azonban Sirius Black érkezik a Főnix Rendje
több tagjával, a jóslat pedig a földre esve megsemmisül. A halálfalók és a
rendtagok harcolni kezdenek. Bellatrix egy gyilkos átokkal végez Siriussal, mire
Harry a menekülő nő után rohan és megpróbálja megkínozni a Cruciatus-átokkal.
Ekkor Voldemort jelenik meg, de mielőtt megölhetné Harryt, Dumbledore is odaér,
és a két varázsló összecsap a Minisztérium átriumában. A Sötét Nagyúr, miután
nem tudta legyőzni Dumbledore-t, megpróbálja Harryt az elméjén keresztül
elpusztítani, ám a fiú kivédi a támadást. Végül Caramel és emberei bukkannak
fel, Voldemort pedig eltűnik.

Voldemort, aki egyre nagyobb fenyegetést jelent a varázs- és muglivilág számára,
kiválasztja Draco Malfoyt egy titkos küldetésre. Perselus Piton leteszi a
megszeghetetlen esküt Draco édesanyjának, Narcisszának, hogy vigyáz Dracóra, és
teljesíti helyette a megbízatást, ha a fiúnak nem sikerül.

A 16 éves Harry elkíséri Albus Dumbledore-t az egykori roxforti
bájitaltanprofesszor, Horatius Lumpsluck meglátogatására. Harry meggyőzésére
Lumpsluck beleegyezik, hogy visszatérjen tanítani a Roxfortba. Dumbledore Harryt
az Odúba viszi, ahol a fiú újra találkozik legjobb barátaival, Ron Weasleyvel és
Hermione Grangerrel. A Roxfortban Harry és Ron kénytelenek az iskolától
kölcsönkérni használt tankönyvet Lumpsluck professzor bájitaltanórájára, mivel
nekik még nincsen sajátjuk. Harry példánya eredetileg egy magát Félvér Hercegnek
nevező diáké volt, aki telefirkálta a könyvet: további utasításokat,
varázsigéket és ajánlásokat jegyzett bele, amiknek a segítségével Harry a
bájitalkészítés mesterévé válik. Ron lesz a Griffendél kviddicscsapatának
őrzője, és közeli kapcsolatba kerül Lavender Brownnal, ami miatt aztán Hermione
teljesen elkeseredik. Harry vigasztalja, és elárulja, hogy ő pedig Ron húgába,
Ginny Weasleybe szeretett bele.

Miközben Harry Weasley-éknél tölti a karácsonyi szünidőt, Bellatrix Lestrange,
Fenrir Greyback és más halálfalók megtámadják és felgyújtják az Odút. Az
iskolába visszatérve Ron majdnem belehal abba, hogy mérgezett mézbort iszik,
amit Lumpsluck Dumbledore-nak szánt. Lábadozás közben Hermione nevét mormolja,
ami miatt Lavender szakít vele. Harryt egy mosdóban megtámadja Malfoy, de Harry
súlyosan megsebesíti őt egy Sectumsempra-átokkal, ami a Félvér Herceg könyvéből
származik. Piton megjelenik, és gyorsan meggyógyítja Malfoy sebesülését. Attól
tartva, hogy a könyv további fekete mágiát tartalmaz, Ginny és Harry elrejtik a
Szükség Szobájában, ahol aztán csókot váltanak.

Dumbledore utasítja Harryt, hogy bújjon el, amikor Malfoy megérkezik, felfedve
neki, hogy Dracót Voldemort arra szemelte ki, hogy őt, Dumbledore-t megölje.
Ugyanakkor a mardekáros képtelen ezt megtenni, így a megérkező Piton egy halálos
átokkal megöli Dumbledore-t. Harry megpróbálja megátkozni Pitont, de a tanár
erősebb nála, és elárulja, hogy ő a Félvér Herceg, ezután Malfoy-jal és a
halálfalókkal együtt elmenekül a birtokról. Harry visszatér az iskolába, ahol a
tanárok és diákok Dumbledore-t gyászolják. Később elmondja Ronnak és
Hermionénak, hogy a medál nem volt horcrux, hanem egy üzenetet tartalmaz egy
R.A.B. monogramú embertől, aki azt állítja, hogy ő lopta el az igazi horcruxot
azzal a szándékkal, hogy megsemmisítse. Ahelyett, hogy visszatérnének Roxfortba
az utolsó tanévre, a három barát elhatározza, hogy megkeresik és megsemmisítik a
még létező horcruxokat, mert csak így pusztíthatják el Voldamortot.

Dumbledore halálával a varázslóvilágban elszabadul a pokol: Voldemort a
halálfalók segítségével; akik között a Dumbledore megölésével magát Voldemort
első emberévé felküzdött Perselus Pitonon kívül előkelő helyet tölt be az ötödik
filmben az Azkabanból elszökött, emberek Cruciatus-átokkal történő kínzására
beteges késztetést érző Bellatrix Lestrange, az időközben kegyvesztetté vált
Lucius Malfoy és családja, valamint a Mágiaügyi Minisztérium áruló politikusa
Pius Thicknesse; elkezdi a saját embereinek kulcspozíciókba juttatásával
előkészíteni a Mágiaügyi Minisztérium hatalmának megdöntését.

A Mágiaügyi Miniszter, Rufus Scrimgeour egy sajtótájékoztató során kijelenti,
hogy a Minisztérium Voldemort és a halálfalók megerősödése ellenére is folytatja
a harcot, és méltó ellenfele a Sötét Nagyúr hadseregének.

Perselus Piton megérkezik a Malfoy-kúriára, ahol tájékoztatja Voldemortot és a
halálfalókat, hogy a Főnix Rendje hamarosan kimenekíti Harry Pottert a Privet
Drive 4-ről. Voldemort saját kezűleg akar végezni a kiválasztottal, de mivel
pálcáik magja ugyanaz, a Sötét Nagyúr nem tudja a saját pálcáját használni Harry
megölésére. Ezért Voldemort megparancsolja Lucius Malfoynak, hogy adja át neki a
pálcáját, mert azzal a feketemágus hite szerint végezni tud a fiúal.

A Főnix Rendje összegyűlik Dursleyék házában, és kimenekítik Harryt oly módon,
hogy a Százfűlé-főzet segítségével hat Harry-klónt hoznak létre. Miközben az
Odúba menekülnek repülve, rajtuk ütnek a hlálfalók, és megölik Rémszem Mordont
és Harry baglyát, Hedviget, megsebesítik George Weasleyt, valamint leütik
Hagridot. Feltűnik Voldemort, és megpróbálja megölni Harryt, de a fiú pálcája
egy hatalmas erejű ismeretlen bűbájjal megsemmisíti Lucius Malfoyét.

Rufus Scrimgeour, a Mágiaügyi Miniszter megérkezik az Odúba Albus Dumbledore
végrendeletével, és átad a három barátnak néhány dolgot, amiket a néhai igazgató
hagyott rájuk. Ron kapja Dumbledore önoltóját, Hermione a Bogar Bárd Meséi egy
kötetét, míg Harry a cikeszt, amit első kviddicsmeccsén elkapott. Scrimgeour
felfedi, hogy Dumbledore Griffendél Godrik kardját ugyancsak Harrynek szánta, de
a miniszter azt állítja, hogy a kard nem Dumbledore tulajdona volt, így nem
hagyhatta volna Harryre, és egyébként is eltűnt.

A halálfalók átveszik az uralmat a Mágiaügyi Minisztériumban és megkezdik a
mugli születésű varázslók és boszorkányok üldözését, majd megtámadják a Főnix
Rendjét. Harry, Hermione és Ron Londonba hoppanálnak, ahol halálfalók támadják
meg őket egy kávézóban. Miután sikeresen kivédték a támadást, a Grimmauld tér
12-ben rejtőznek el. Itt rájönnek, hogy a hamis horcrux-medálon levő R.A.B.
monogram Sirius Black öccse, Regulus Arcturus Black nevének rövidítése.
Siportól, a Black-családot szolgáló házimanótól megtudják, hogy az eredeti
medált ellopták. Sipor és Dobby megtalálják a tolvajt és kiszedik belőle, hogy a
medál Dolores Umbridge-nál van. A Százfűlé-főzet segítségével a három barát
bejut a Mágiaügyi Minisztériumba és megtalálják Umbridge-e. tHarry elkábítja, és
sikeresen megszerzi tőle a medált. A minisztériumból való menekülés közben a
trió véletlenül felfedi a Grimmauld tér 12-t egy halálfalónak.

Harrynek látomása van, amiben Voldemort Gregorovicsot, egy pálcakészítőt faggat
egy pálcáról, amit sok éve egy fiú lopott el a pálcakészítő üzletéből. Ront
elárasztják negatív érzelmei, ezért magára hagyja Harryt és Hermionét a
vadonban. Ők elmennek Godric’s Hollowba, Harry szülőfalujába. Ott egy Bathilda
Bircsók nevű öreg boszorkány az otthonába hívja őket, a két barát pedig követi
őt abban a reményben, hogy a boszorkánynál van Griffendél kardja, amiről úgy
hiszik, hogy el tudja pusztítani a horcruxokat. Amikor azonban Harry egyedül
marad Bathildával, a fiút megtámadja Voldemort kígyója, Nagini, aki az
asszonyban rejtőzött. Hermione kimenti Harryt, és egy erdőbe hoppanálnak.
Hermione a menekülés során eltöri Harry pálcáját. Hermione Rita Vitrol
Dumbledore-ról szóló rosszindulatú könyve segítségével kideríti, hogy a Harry
látomásában szereplő tolvaj a nagyhatalmú feketemágus, Gellert Grindelwald.

Aznap este az őrködő Harry egy őzsuta alakú patrónust lát, ami elvezeti őt egy
befagyott tóhoz, amelynek alján a fiú meglátja Griffendél kardját. Harry betöri
a jeget, és beugrik, hogy elérje a kardot. A nyaka körül hordott horcrux
megpróbálja megfojtani, de a visszatérő Ron odaér és megmenti. Ezután Harry
kényszeríti a medált, hogy nyíljon ki, Ron pedig megsemmisíti a horcruxot a
karddal. A trió meglátogatja Luna Lovegood apját, Xenophilius Lovegoodot, hogy
értesüléseket szerezzenek egy olyan jelképről, amellyel útjuk során többször is
találkoztak. Lovegood elmagyarázza nekik, hogy a jel a Halál Ereklyéit
jelképezi: a Pálcák Urát, a Feltámadás Kövét és a Láthatatlanság Köpönyegét.
Lovegood elárulja őket a halálfalóknak, hogy visszaszerezhesse túszul ejtett
lányát. Harry látomásában Voldermort megtudja Grindelwaldtól, hogy az Pálcák Ura
Dumblemore-ral együtt annak sírjában fekszik.

A trió, miközben a halálfalók elől menekülnek, fejvadászok fogságába esik. A
Malfoy-kúriára viszik őket, aholBellatrix Lestrange Harryt és Ront egy pincébe
záratja, ahol már hárman raboskodnak: Luna Lovegood; Ollivander, a pálcakészítő
és egy Ampók nevű kobold. Bellatrix kínvallatásnak veti alá Hermionét, hogy
megtudja, hogyan szerezték meg Griffendél kardját. A pincében feltűnik Dobby,
hogy megmentse őket, elviszi Ollivandert és Lunát, majd lefegyverzi a pincét
őrzőPeter Pettigrew-t. Ezután Harryék egy rövid csatában legyőzik Lucius,
Narcissa és Draco Malfoyt, valamint Bellatrix Lestrange-et. Bellatrix egy tőrt
hajít Dobbyra, akinek még sikerül biztonságos helyre juttatnia a triót és
Ampókot, de a sérülésbe belehal. Harry eltemeti a házimanót. Voldemort feltöri
Dumbledore sírját és kiveszi onnan a Pálcák Urát.

Voldemort megszerezte a világ legerősebb varázspálcáját, a Pálcák Urát Albus
Dumbledore sírjából. Harry Potter, miután eltemette Dobbyt, a szabad házimanót;
megkéri a goblint, Ampókot, hogy segítsen neki és barátainak betörni Bellatrix
Lestrange széfjébe a Gringottsban, mivel azt sejti, hogy Voldemort ott rejtett
el egy horcruxot. Ampók beleegyezik, hogy segít, de csak Griffendél kardjáért
cserébe. A hármas bejut a Gringottsba, Bellatrix széfjében Harry megtalálja a
horcruxot, ami Hugrabug Helga pohara. Ampók elragadja Griffendél kardját és
cserben hagyja őket. A biztonsági őrök elől egy általuk kiszabadított sárkány
hátán menekülnek el. Harry látomást lát, amely szerint Voldemort goblinokat
gyilkol, mert megtudja, hogy Harry megszerezte Hugrabug poharát. Harry arra is
rájön, hogy a Roxfortban van egy horcrux, aminek valahogyan köze van Hollóháti
Hedvighez.

A trió Roxmortsba hoppanál, ahol Dumbledore professzor öccse, Aberforth segít
nekik megtalálni Neville Longbottomot, aki egy titkos átjárón keresztül elvezeti
őket Dumbledore Seregéhez. Az igazgatóként tevékenykedő Perselus Piton megtudja,
hogy Harry Roxmortsba ért, és összehívja az összes diákot a nagyterembe, ahol
megfenyegeti őket, hogy Harry minden egyes támogatójára büntetés vár. Harry a
Főnix Rendjével és Dumbledore Seregével behatol a nagyterembe, ahol szembeszáll
Pitonnal. Amikor az igazgató meg akarja átkozni, McGalagony professzor
párbajozik Pitonnal, aki elmenekül. McGalagony előkészíti Roxfortot a csatára.
Luna Lovegood unszolására Harry beszél Hollóháti Heléna szellemével, és megtudja
tőle, hogy Voldemort horcruxszá változtatta édesanyja diadémját, és a Szükség
Szobájában helyezte el. A Titkok Kamrájában Hermione elpusztítja a
horcrux-poharat, majd megcsókolja Ront. A Szükség Szobájában Malfoy és
talpnyalói megtámadják Harryt, de Ron és Hermione közbeavatkoznak. Monstro
táltostűzzel akarja elpusztítani a triót, de nem tudja kordában tartani a tüzet,
és epusztul, Harry és barátai azonban megmentik Malfoyt és Zabinit. A diadém
megsemmisül a tltostűzbe.

Amint Voldemort erői támadnak, Harry, aki belelát Voldemort fejébe, rájön, hogy
Voldemort és Nagini, az utolsó horcrux a csónakházban vannnak. Miután bejutnak a
csónakházba, mindhárman hallják, amint Voldemort azt mondja Pitonnak, hogy az
Pálcák Ura csak akkor fogja Voldemortot szolgálni, ha Piton meghal, majd
megparancsolja Nagininek, hogy ölje meg a bájitaltantanárt. Mielőtt meghalna,
Piton odaadja Harrynek az emlékeit. A roxforti felfordulásban a halálfalók
megölik Fred Weasleyt, Lupint és Tonksot. Harry megtudja Piton emlékeiből, hogy
Piton szerelmes volt Harry néhai édesanyjába, Lilybe. Piton Lily iránti mély
érzései miatt segített titokban Dumbledore-nak, hogy megvédjék Harryt
Voldemorttól. Harry azt is megtudja, hogy Dumbledore Piton keze általi halála
kettejük közös terve volt, és hogy a patrónus őzsutát, amely az erdőben a
kardhoz vezette, Piton küldte. Harry rájön, hogy ő maga is horcruxszá vált,
amikor Voldemortnak először nem sikerült őt megölnie, és hogy neki magának is
meg kell halnia, hogy Voldemort benne lakozó része meghaljon. Harry elmegy a
Tiltott Rengetegbe, mert elfogadja, hogy meg kell halnia Voldemort keze által.
Az erdőben előveszi az aranycikeszt, amiből kiesik a Feltámadás Köve. Harry
röviden beszél már meghalt szeretteivel, mielőtt Voldermort elé járulna.
Voldemort halálos átkok küld Harryre, akinek, miközben élet és halál között
lebeg, Dumbledore szelleme elmagyarázza, hogy Voldemortnak a Harryben levő
részét megölte a Voldemort által küldött halálos átok. Mivel Voldemort megölte a
Harryben lévő horcruxot, a fiú visszatérhet, hogy végezzen Voldemorttal - és ezt
is válsztja.

A sorozat főtémája a John Williams által az első filmhez komponált Hedwig's
Theme, amely mindegyik film zenéjében előfordul különböző variációkban. Patrick
Doyle, Nicholas Hooper és Alexander Desplat megtartották Williams egyes témáit,
és hozzáadták sajátjaikat. Az Amerikai Filmintézet 2005-ös minden idők legjobb
250 hanganyaga listáján John Williams2001-ben a Harry Potter és a bölcsek
kövéhez komponált filmzenéjét a 101. helyre sorolták.

A második film zenéjén Williams egyéb elfoglaltságai miatt sokat dolgozott
William Ross is, később, a stúdióbeli felvételkor pedig ő is vezényelte a
soundtracket. Az első három, illetve utolsó kettő film hangszerelője Conrad
Pope.

1. Lily's Theme 2. The Tunnel 3. Underworld 4. Gringotts 5. Dragon Flight 6.
Neville 7. A New Headmaster 8. Panic Inside Hogwarts 9. Statues 10. The Grey
Lady 11. In the Chamber of Secrets 12. Battlefield 13. The Diadem 14.
Brromsticks and Fire 15. Courtyard Apocalypse 16. Snape's Demise 17. Severus and
Lily 18. Harry's Sacrifice 19. The Resurrection Stone 20. Harry Surrenders 21.
Procession 22. Neville the Hero 23. Showdown 24. Voldemort's End 25. A New
Beginning

1997 végén David Heyman producer londoni irodája kapott egy példányt J. K.
Rowling Harry Potter-sorozatának első részéből, a Harry Potter és a bölcsek
kövéből. A könyvet először egy kevéssé fontos polcra tették, de egy titkár
felfedezte és elolvasta, majd pozitív véleménnyel továbbította Heymannek.
Heymannek eredetileg nem tetszett a "szemét cím", de miután elolvasta magát a
könyvet, elindult azon az úton, amely a legsikeresebb filmsorozatok egyikéhez
vezetett.

Heyman lelkesedése oda vezetett, hogy 1999-ben Rowling eladta az első négy Harry
Potter-film jogait a Warner Bros. Picturesnek 1 millió fontért. Rowling kikötése
az volt, hogy a főbb szerepeket britek játsszák, de néhány esetben hajlandó volt
eltekinteni ettől, például olyan ír színészeknél, mint Richard Harris és a Harry
Potter és a Tűz Serlege francia illetve kelet-európai szereplőit játszó
színészeknél. Rowling nem adta el a karakterekhez való jogot a Warner Bros.-nak,
nem akart "nekik kontrollt adni a történet folytatásához", ami akár nem a szerző
által írt részekhez is vezethetett volna.

Habár Steven Spielberg tárgyalt az első film rendezéséről, visszautasította az
ajánlatot. Spielberg animációs filmet akart készíteni a Harry Potterből,
amelyben a címszereplő hangját Haley Joel Osment amerikai színész adta volna.
Spielberg véleménye szerint egyszerű lett volna profitot csinálni a filmből, és
ez a pénzcsinálás olyan lett volna, mint "egy hordóban úszkáló kacsákra lőni.
Rendkívül egyszerű lett volna. Egyszerűen bekasszírozol egybillió dollárt és
beteszed a bankszámládra. Nincs benne semmi kihívás." Weboldalának lomtár
szekciójában Rowling közzéteszi, hogy nincs szerepe a filmek rendezőinek
kiválasztásában, azt írva, hogy "Aki úgy gondolja hogy meg tudnám vétózni
Spielberget, és ha igen, megtenném, akár pulicerpennára van szüksége."

Miután Spielberg visszautasította az ajánlatot, tárgyalások kezdődtek más
rendezőkkel, többek között Chris Columbus-szal, Terry Gilliam-mel, Jonathan
Demme-mel, Mike Newell-lel, Alan Parkerrel, Wolfgang Petersennel, Rob Reinerrel,
Tim Robbinsszal, Brad Silberlinggel és Peter Weirrel. Petersen és Reiner
visszaléptek 2000 márciusában. Később leszűkítették a kört Silberlingre,
Colombusra, Parkerre és Gilliamre. Rowling első választása Terry Gilliam volt.
Ennek ellenére 2000. március 28-án Colombust választották a sorozat rendezőjévé.
A Warner Bros. döntését jelentősen befolyásolták Colombus más családi filmei,
többek között a Reszkessetek, betörők! és a Mrs. Doubtfire – Apa csak egy van.

Steve Kloves-ot választották az első film forgatókönyvírójának. Azt mondta, hogy
"nehéz" volt adaptálni a könyvet, mert "nem olyan könnyen adaptálható filmre
mint következő két könyv". Klovesnak küldtek "egy rakás" megfilmesítésre szánt
könyvösszefoglalót, de a Harry Potter és a bölcsek köve volt az egyetlen,
amelyik kitűnt a többi közül. Azonnal megvette a könyvet és rajongója lett.
Amikor a Warner Bros.-szel beszélt, elmondta, hogy a filmnek britnek kell lennie
és hűnek a karakterekhez. Megerősítésre került, hogy David Heyman lesz a film
producere. Rowling beleszólhatott a film készítésébe, és ezt Colombus nem is
bánta.

A Warner Bros. eredetileg azt tervezte, hogy a filmet a 2001. július 4-i
hétvégén mutatják be, ezzel viszont olyan rövid lett volna a film elkészítésére
rendelkezésre álló idő, hogy az eredetileg javasolt rendezők közül sokan
visszaléptek. Az időkényszer miatt végül a bemutató időpontja 2001. november 16.
lett.

2000-ben, hét hónapig tartó keresés után David Heyman producer és Steve Kloves
forgatókönyvíró találtak rá Daniel Radcliffe-re, aki mögöttük ült egy színházi
előadáson. Heyman így mesélt a benyomásairól: "Ott ült mögöttem ez a fiú, nagy
kék szemekkel. Dan Radcliffe volt. Emlékszem, az első benyomásaimra: kíváncsi
volt, vicces és nagyon energikus. Nagylelkű és kedves is volt. Ugyanakkor
hatalmas tudásvágy látszott rajta, megismerni bármi újat."

Randcliffe már bemutatkozott színészként az 1999-es BBC televíziós produkcióban,
a David Cooperfield-ben, ahol a címszereplő gyerekkori énjét játszotta. Heyman
meggyőzte Radcliffe szüleit, hogy a fiú részt vehessen egy szereplőválogatáson
Harry Potter szerepére, amely során Radcliffe-et lefilmezték. Rowling lelkes
volt, amikor látta a filmfelvételt, az volt a véleménye, hogy nem lehetett volna
jobbat találni Harry szerepére Radcliffe-nél.

Ugyancsak 2000-ben választották ki több ezer, a szereplőválogatáson részt vevő
gyerek közül az akkor ismeretlen brit színészeket, Emma Watsont és Rupert
Grintet Hermione Granger és Ron Weasley szerepeire. Watson és Grint színjátszási
tapasztalatai kizárólag iskolai szerepjátékokra korlátozódtak. Watson tíz, Grint
pedig tizenegy éves volt amikor kiválasztották őket.

A Warner Bros. Pictures áltaá gyártott sorozat forgatása 2000 szeptemberében
kezdődött az angliai Hertfordshire-ben található Leavesden Studios-ban, és 2010
decemberében fejeződött be, de a Harry Potter és a Halál ereklyéi 2. rész
utómunkálatai eltartottak egészen 2011 nyaráig. A Leavesden Studiost, ahol a
Harry Potter-sorozat jelentékeny részét forgatták, 2012-ben Warner Bros.
Studios, Leavesden néven nyitották meg a nyilvánosság számára.

David Heyman producer cége, a Heyday Films és Chris Columbus rendezőé, a 1492
Pictures 2001-ben a Duncan Henderson Productions-szal, 2002-ben a Miracle
Productions-szal, 2004-ben pedig a P of A Productions-szal működött együtt. Bár
a 1492 Pictures a Harry Potter és az azkabani fogoly után elhagyta a sorozatot,
a Heyday Films folytatta a vállalkozást és 2005-ben a Patalex IV
Productions-szel dolgozott együtt. A hatodik film a sorozatban, a 2009-esHarry
Potter és a Félvér Herceg volt az addigi legdrágább film.

A Warner Bros. Pictures az utolsó, hetedik kötetet, a Harry Potter és a Halál
ereklyéi-t két részben filmesítette meg. A két részt folyamatosan forgatták 2009
elejétől 2010 nyaráig, a pótforgatás 2010. december 21-én ért véget, ez egyben a
teljes Harry Potter-sorozat forgatásának a vége volt. Heyman azt nyilatkozta,
hogy a Harry Potter és a Halál ereklyéi-t "egy filmként forgattuk", de két
önálló filmként került a mozikba.

Tim Burke, a vizuális effektek felelőse így nyilatkozott a Harry Potter
forgatásáról: "Egy hatalmas család volt – azt hiszem, több mint 700 ember
dolgozott Leavesden-ben." David Heyman szerint "Amikor az első filmet
bemutatták, egyáltalán nem gondoltam, hogy eljutunk nyolc filmig. Ez csak akkor
kezdett reálissá válni, amikor a negyediket befejeztük." Nisha Parti, az első
film produkciós tanácsadója azt mondta, hogy Heyman "az első filmet úgy csinálta
meg, ahogyan szerinte a stúdió [a Warner Bros.] elvárta tőle." A film sikere
után Heyman "nagyobb szabadságot" kapott.

A sorozaton dolgozó filmeseknek kezdettől az volt a szándéka, hogy egyre
érettebb filmek készüljenek. Chris Columbus így nyilatkozott: "Rájöttünk, hogy a
filmek egyre sötétebbek lesznek. Azt nem tudtuk, hogy mennyire, de azt
felismertük, hogy ahogy a gyerekek nőnek, a filmek egyre sarkosabbak és
sötétebbek lesznek." Ez nyilvánvalóvá vált a későbbi három rendező kezén, ahogy
a filmek tematikai fejlődése során olyan témákkal kezdtek foglalkozni, mint a
halál, árulás, előítéletek, vagy a politikai korrupció.

Mind a nyolc film látványtervezője Stuart Craig, aki a díszlettervező Stephanie
McMillan segítségével olyan díszleteket alkotott meg, mint a Mágiaügyi
Minisztérium, a Titkok Kamrája a Malfoy-kúria és a CGI Horcrux-barlang. Mivel
mind a filmek, mind a könyvek egymást követően jelentek meg, Craignek újjá
kellett építenie néhány díszletet, és megváltoztatnia Roxfort felépítését.

A sorozatot nagyrészt az angliai Hertfordshire-ben található Leavesden
Studios-ban forgatták, de számos jelenethez külső helyszíneket is igénybe
kellett venni. Ezek listája alább következik.

A sorozatban több vizuális effektusokkal foglalkozó cég vett részt, többek
között a Rising Sun Pictures, a Double Negative, aCinesite, a Framestore és az
Industrial Light & Magic. Az utóbbi három mindegyik filmen dolgozott, míg a
Double Negativecsak a Harry Potter és az azkabani fogollyal kapcsolódott be a
sorozatba, a Rising Sun Pictures pedig a Harry Potter és a Tűz Serlegével. A
Framestore segített kifejleszteni számos emlékezetes teremtményt, a Cinesite
pedig miniatűr és digitális effektusokat készített. David Barron producer
szerint "A Harry Potter-sorozat hozta létre a brit vizuális effektus-iparágat.
Az első filmben minden bonyolult vizuális effektust nyugati parti amerikai cégek
csináltak. A második filmnél viszont megbíztunk brit cégeket, akik várakozáson
felül teljesítettek." A vizuális effektusokért felelősTim Burke szerint
"Manapság már sok stúdió hoz munkát brit cégeknek. Minden létesítmény foglalt,
ami a Harry Potter-sorozat előtt nem volt így. Ez nagyon jelentős fejlemény."

A Harry Potter-sorozat készítői már az ötödik és a hatodik filmnél is tesztelték
a 3D-s technikát; az előbbinél az IMAX-változat az utolsó húsz percet 3D-ben
prezentálta, az utóbbinál pedig az első tíz percet térhatású változatban is
elkészítették. A Harry Potter és a Halál ereklyéi 1. rész az előzetes tervek
szerint már 3D-ben is a mozikba került volna, de végül mégsem történt így. A
kétrészes finálé második epizódja azonban már meg volt tekinthető 3D-ben is.

Az első négy kötet megfilmesítésének jogát J. K. Rowling 1 millió fontért adta
el a Warner Bros. Pictures-nek. A negyedik kötet 2000 júliusában jelent meg, az
első filmet, a Harry Potter és a bölcsek kövét-t 2001. november 16-án mutatták
be. A bemutató hétvégén a film csak az Amerikai Egyesült Államok-ban 90 millió
dollár bevételt hozott, ami világviszonylatban rekordot döntött. A következő
három kötet megfilmesítése is sikeres volt pénzügyileg, és mind a rajongók, mind
a kritikusok kedvezően fogadták. Az ötödik filmet, a Harry Potter és a Főnix
Rendjét-t a Warner Bros. 2007. július 11-én mutatta be az angol nyelvű
országokban, kivéve az Egyesült Királyságot ésÍrországot, ahol a bemutató július
12-én volt. A hatodik filmet, a Harry Potter és a Félvér Herceget lelkes
kritikák fogadtaták a 2009. július 15-i bemutatót követően, és a 2009-es filmek
közül világszerte a második legnagyobb árbevételű film volt. Az utolsó regényt,
a Harry Potter és a Halál ereklyéi-t két részben filmesítették meg – az első
részt 2010. november 19-én, míg a befejező, 2. részt, amely egyben az egész
sorozat befejező része, 2011. július 15-én.

Az első két film rendezője, Chris Colombus, aki eredetileg a sorozat összes
filmjét rendezte volna, nem vállalta el a harmadik film rendezését, mivel az
első kettő elkészítése "kiégette". Colombusból producer lett, a harmadik film
rendezésére pedig Alfonso Cuarónt kérték fel. Kezdetben tartott tőle, hogy
elvállalja a megbízást, mivel nem olvasta egyik könyvet sem és nem látta a
filmeket. Miután elolvasta a könyveket, megváltoztatta a véleményét, és
elvállalta a film rendezését.

Mivel Cuarón nem akarta megrendezni a Harry Potter és a Tűz Serlegét, új
rendezőre volt szükség. AWarner Bros. Mike Newellt szerződtette a feladatra, így
ő lett a sorozat első brit rendezője. Newell viszont visszautasította az ötödik
film, a Harry Potter és a Főnix Rendje rendezői székét, így David Yates-et
választották ki a feladatra. Yates rendezte a Harry Potter és a Félvér Herceget,
valamint a Harry Potter és a Halál erekyléi két részét. Yates lett az első
rendező, aki Chris Colombus óta egynél több filmet rendezett.

Colombus saját véleménye szerint egy régimódi kinézetet adott a filmnek. Alfonso
Cuarón elmondta, hogy "megváltoztatta a film tónusát, élesebb színekkel
dolgozott és kiterjesztette Roxfort környékét". Mike Newell úgy döntött, hogy
egy "paranoiás thrillert" csinál a negyedik filmből, David Yates pedig saját
véleménye szerint "a veszélyt hangsúlyozta".

Valamennyi rendező támogatta egymást. Colombus dicsérte a jellemek fejlődését a
filmekben, Alfonso Cuarón pedig magasztalta David Yates filmjeinek "csendes
költőiességét". Mike Newell megjegyezte, hogy mindegyik rendező különleges volt
valamiben, David Yates pedig "tisztelettel tekint" az első négy filmre és
"élvezi őket". Daniel Radcliffe szerint Yates "vette Chris filmjeinek báját,
Alfonso filmjének látványos szépségét és Mike Newell filmjének ízig-vérig brit,
bombasztikus hangulatát, és hozzáadta a saját realizmusát".

Öt producer, négy társproducer és tíz executive producer dolgozott a Harry
Potter-sorozaton:

David Heyman producer volt mind a nyolc filmben, valamint executive producer a
nyolcadikban; produkciós cége, a Heyday Films pedig részt vállalt a sorozat
gyártásából. David Barron executive producer volt a Harry Potter és a Titkok
Kamrájában és a Harry Potter és a Tűz Serlegében, később pedig producerként
dolgozott az utolsó négy filmen. Chris Colombus executive producer volt az első
kettő filmben Mark Radcliffe-fel és Michael Barnathannal és producerként
dolgozott a harmadik filmen Heyman és Radcliffe mellett. J. K. Rowlingot
felkérték, hogy producer legyen a Harry Potter és a Tűz Serlegében, de
visszautasította. Ugyanakkor a kétrészes fináléban elvéllalta ugyanezt a
feladatot.

Steve Kloves írta az összes film forgatókönyvét kivéve a Harry Potter és a Főnix
Rendjéét, amelyet Michael Goldenberg készített. Kloves közvetlen kapcsolatban
állt J. K. Rowling-gal, de nagy szabadságot kapott tőle a változtatások terén.
Rowling azt kérte tőle, hogy legyen hű a könyvek szellemiségéhez. Így a filmek
cselekménye és hangneme tulajdonképpen megegyezik a könyvekével. Van néhány
változás és kihagyás a cselekmény gördülékenyebbé tevése érdekében, valamint
idő- és pénzbeli korlátok miatt. Goldenberg, akinek a neve már a Harry Potter és
a bölcsek köveelőkészületei során is felmerült, szintén kapott segítséget
Rowling-tól.

John Williams volt az első zeneszerző, aki a sorozaton dolgozott. Ő komponálta a
Harry Potter és a bölcsek köve filmzenéjéhez a Hedwig's Theme-et, amely
mindegyik filmben visszatér különböző variációkban. Williams írta a zenét az
első három filmhez, de a második film zenéjén William Ross is sokat dolgozott,
később ő is vezényelte a felvételkor, ugyanis Williamsnek más kötelezettségei
voltak. Az első három film zenéjét Conrad Pope hangszerelte.

Miután Williams elhagyta a sorozatot, hogy más projektekben vegyen részt,
Patrick Doyle komponálta a negyedik film zenéjét. A film rendezője, Mike Newell
gyakran dolgozott együtt Doyle-al.

2006-ban Nicholas Hooper kezdett el dolgozni a Harry Potter és a Főnix Rendje
zenéjén, együtt dolgozva régi barátjával, a film rendezőjével, David Yates-szel.
Hooper írta a hatodik film zenéjét is.

2010 januárjában megerősítették, hogy Alexandre Desplat fogja megírni a Harry
Potter és a Halál ereklyéi 1. rész zenéjét. A film hangszerelése az év nyarán
vette kezdetét Conrad Pope-pal, aki az első három film zenéjét is hangszerelte.
Pope azt mondta, hogy a filmzene "a régi napok egyikére emlékeztet". Desplat
visszatért a nyolcadik film zenéjének megírására is.

David Yates rendező azt nyilatkozta, hogy szerette volna, ha John Williams
visszatér a sorozat két záró epizódjára, de nem tudták összeegyeztetni, így
Desplat-t kérték fel. A Harry Potter-filmek zenéjének utolsó felvétele 2011.
május 27-én történt azAbbey Road Studiosban a Londoni Szimfonikus Zenekarral,
valamint Alexandre Desplat zeneszerzővel és Conrad Pope hangszerelővel.

Az eredeti tervek szerint Delbonnel dolgozott volna a kétrészes finálén is, de ő
visszautasította a felkérést, arra hivatkozva, hogy "fél önmaga ismétlésétől.
Delbonnel munkájáért kapta a Harry Potter és a Félvér Herceg egyetlen Oscar-díj
jelölését. Az idő előrehaladtával az operatőröknek egyre nagyobb kihívást
jelentett, hogy az első filmek idején készült, egyre régebbi díszletek között
kellett saját egyedi módjukon munkájukat végezni.Chris Colombus szerint a
sorozat előrehaladtával a kezdeti filmeket jellemző élénk színek egyre inkább
sötétedtek, visszatükrözve egy valóságosabb világot.

Az összes film kritikailag és pénzügyileg is jól teljesített. Ezzel a sorozat a
kiemelkedő hollywoodi alkotások sorába került, hasonlóan a James Bond-filmekhez,
a Csillagok háborújához, az Indiana Joneshoz és A Karib-tenger kalózaihoz. A
cselekmény előrehaladtával a sorozat vizuálisan egyre sötétebb és érettebb lett.
A filmek megosztják a könyvek kedvelőit, egyesek jobban szeretik az első két
film a könyvekhez hű megközelítését, mások pedig jobban kedvelik a későbbi
filmek stilizáltabb, karakterek által irányított megközelítését.

Néhányan úgy vélik, hogy törések vannak a sorozatban a rendezők cserélődése és a
Michael Gambon illetve Richard Harris Dumbledore-alakításai közti különbség
miatt. A szerző folyamatosan támogatta a filmeket, pozitív véleménnyel volt
róluk, kedvence pedig a kétrészes finálé volt. Honlapján így írt a könyvek és a
filmek közötti eltérésekről: "A történeteim minden egyes szálát lehetetlen
belesűríteni egy filmbe, amelynek négy óránál rövidebbnek kell lennie. A
filmeknek nyilválvaló korlátaik vannak, míg a regényekben sem időbeli, sem
pénzbeli korlátok nem léteznek; csillogó effektusokat hozhatok létre pusztán az
én és az olvasóim képzeletére hagyatkozva."

2012-ben a Harry Potter-sorozat minden idők legnagyobb bevételt elérő
filmsorozata, aminek a nyolc filmje világszerte több mint 7,7 milliárd dollár
bevételt ért el. Infláció figyelembevétele nélkül ez több, mint az első 22 James
Bond-film és a hat Csillagok háborúja-film bevétele. Sokáig a Harry Potter és a
bölcsek köve volt a legnagyobb bevételt elérő Harry Potter-film, de végül
megelőzte őt a Harry Potter és a Halál ereklyéi 2. rész. A Harry Potter és az
azkabani fogoly termelte e legkevesebb bevételt.



https://hu.wikipedia.org/wiki/Fekete_rig%C3%B3

A fekete rigó (Turdus merula) a madarak osztályának verébalakúak (Passeriformes)
rendjébe és a rigófélék (Turdidae) családjába tartozó faj. Triviális neve
mellett az eurázsiai fekete rigó néven is szokták emlegetni (különösen
Észak-Amerikában, azért, hogy megkülönböztessék az amerikai fekete rigótól,) de
Magyarországon egyszerűen fekete rigónak nevezik, mert ez nem vezet a hasonló
küllemű helyi madárfajokkal való összekeveréshez.

A fekete rigó őshonos költőhelye Európa és Ázsia, valamint behurcolt madárfaj
Kanadában, az Amerikai Egyesült Államokban, Mexikóban, Peruban, Brazíliában,
Argentínában, Uruguayban és a Falkland-szigeteken, valamint Ausztráliában, ahol
kártevőként tekintenek rá, ezen kívül Új-Zélandra is betelepítették. Számos
alfaja létezik, amelyek széles körben elterjedtek, melyek közül néhány ázsiai
alfaját időnként önálló madárfajként emlegetik. Szélességi körtől függően a
közönséges fekete rigó bizonyos területeken áttelel, míg más élőhelyeiről
telente melegebb tájakra vonul. Szép énekével kellemes hangulatot teremt az
erdőkben, sőt ma már akár a városokban is gyakran lehet vele találkozni.

A hím fekete rigó szinte egész teste fekete, kivéve narancssárga csőrét és
szemgolyója körüli gyűrűjét, míg a nőstények és a fiókák elsősorban sötétbarna
színezetűek. E madárfaj egyedei erdőkben, kertekben építi fel sárral bélelt,
csésze formájú fészkét. Mindenevő, főleg rovarokat, gilisztákat, bogyókat és
gyümölcsöket fogyaszt. Mindkét nem védelmezi territóriumukat és ilyenkor hevesen
ellenállnak a betolakodóknak, ám telelési területükön és vándorlás közben jóval
barátságosabban viselkednek egymással. A párok egész évben a területükön
maradnak azokon a vidékeken, ahol az éghajlat elég enyhe ehhez. A fekete rigó
Svédország nemzeti madara.

A közönséges fekete rigót Carl von Linné írta le a Systema Naturae című művének
tizedik kiadásában, 1758-ban, mint Turdus merula (mint T. ater, rostro
palpebrisque fulvis). Másodlagos elnevezése a latin turdus szóból származik és a
merula jelentése fekete madár, amelyet franciául merle néven emlegetnek, és skót
elnevezése emiatt lett merl. Mintegy 65 alfaj tartozik a Turdus nemzetségbe,
melyeknek jellegzetesen kerek fejformája, hosszúkás szárnyai és dallamos éneke
van. A közönséges fekete rigó tűnik a szigeti rigó (T. poliocephalus)
legközelebbi rokonának, mely Délkelet-Ázsiában honos, valamint a Csendes-óceán
délnyugati szigetein, amely területeken e madárfaj bizonyos mértékben már eltér
az őseitől. Egyelőre nem tisztázott, hogy miként lett e madárfaj elnevezése
"fekete rigó". 1486-ban jegyezték fel először a nevét ennek a fajnak, ám ezen
elnevezése nem jelentette a hasonló színezetű, esetenként méretű egyéb
madárfajoktól való megkülönböztetést, mint például amilyen a kormos varjú, a
holló, a vetési varjú, vagy a csóka. Az óangolban és a modern angol nyelvben a
bird, azaz madár szó elsősorban a kis termetű, vagy fiatal egyedeket jelöli, míg
a nagyobb testűekre a fowl szót alkalmazzák a tizennyolcadik század óta. Abban
az időben a fekete rigó volt az egyetlen jellegzetes, fekete színű madárfaj a
Brit-szigeteken.

A tizenhetedik századig a fekete rigóra Angliában nem a blackbird kifejezést,
hanem más szavakat használtak. Ilyen elnevezései voltak például az ouzel, az
ousel, vagy a wosel , melyek az óangolból származnak, valamint nevezték még osle
néven is, amely a német Amsel névből eredeztethető. Az ouzel, mint elnevezés a
későbbiekben a költészetben maradt fenn, és mind a mai napig fennmaradt az örvös
rigó (Turdus torquatus) angol nevében, melyet ring ouzel-nek hívnak, valamint a
vízirigó (Cinclus cinclus) köznyelvben elterjedt angol nevében, amely a water
ouzel.

Magyarul a Turdus merula és alfajai „fekete rigónak’’ írandók, mert itt a fajnév
és nemnév kötelező elválasztásáról van szó. Ha az alfaj még egy jelzőt is
tartalmaz, akkor az alfajnév három szóban írandó, mint például „eurázsiai fekete
rigó”. Más nembe tartozó, köznyelven szintén „feketerigók” viszont egybeírandók,
mint a „szomáliai feketerigó”.

Az újvilági csirögefélék (Icteridae) család tagjait időnként a fekete rigók közé
sorolják, mert néhány fajuk magas fokú hasonlóságot mutat a közönséges fekete
rigóval és más óvilágbeli madárfajokkal, ugyanakkor nincs köztük közeli
evolúciós kapcsolat, inkább az újvilági poszátafélék és a tangarafélék állnak
hozzájuk közel. A kifejezést gyakran a kisebb termetű fajokra alkalmazzák,
melyeknek részben, vagy teljes egészében fekete tollazatuk van, legalább párzási
időszakban a hímeknek, leghíresebbek ezek közül a Molothrus nembe tartozó
madárfajok, a gracklék, valamint találtak további húsz madárfajt, melyeket még
feketerigónak hívnak, mint például a vörösszárnyú feketerigó és a dallamos
feketerigó.

Mivel a fekete rigó elterjedési területe igen nagy, számos földrajzilag
elkülönülő alfaja ismert. Ezen alfajok meghatározása Clement et al. 2000-es
rendszerezésén alapul.

Európában a fekete rigót könnyedén össze lehet téveszteni a halványabb szárnyú,
örvös rigóval, (Turdus torquatus), vagy a jóval kisebb seregéllyel, (Sturnus
vulgaris). A Srí Lankán élő alfajok közül a T. m. kinsii hasonlít a ceyloni
fütyülőrigóra, (Myophonus blighi) és az egyszínű rigóra (Turdus unicolor).
Ugyanakkor a korábban élt fajai kékes tollazatúak voltak, halványabb beggyel. A
Turdus nemzetségbe tartozó hasonló, rigóféle madarak nem tartoznak a fekete
rigók közé, például a dél-amerikai chiguanco rigó (Turdus chiguanco) sem. Az
indiai feketerigó és a tibeti feketerigó korábban a fekete rigók alfajai közé
tartozott.

Testhossza 23,5-29 centiméter, szárnyfesztávolsága 34–38 centiméter, súlya
80–125 gramm. Csőre sárga, szeme fekete, lábai barnák, hosszú farktolla van. A
hím fényes , fekete tollazatú, barnásfekete lábakkal, sárga színű pupilla körüli
gyűrűvel, és narancssárgás csőrrel, a tojó kormos barna színű, fakó, sárgásbarna
csőrrel, barnásfehér torokkal és egy halvány folttal a begyén, míg a fiatalok az
első vedlésig testük felső részén halványan, mellükön erősebben pettyezett
mintájúak. Az első éves hímek hasonlítanak a felnőtt hím egyedekre, de sötétebb
csőrük van és halványabb a pupilla körüli gyűrűjük és szárnyaik inkább barnás
árnyalatúak, szemben testükkel, amely fekete tollazatú. Kiváló énekes, csak
nappal énekel, de nagyvárosokban a megvilágítás hatására éjszaka is lehet
hallani a hangját. A hímek csőre valamilyen módon sötétebbé válik telente.

Európa és Ázsia nagy részén megtalálható. Eurázsián kívül Makaronézia szigetein
és Északnyugat-Afrikában is fészkel.

Betelepítették Ausztráliába, Tasmániába és Új-Zélandra. Sikertelenül próbálták
meghonosítani az Egyesült Államokban, a Fidzsi-szigeteken, a Dél-afrikai
Köztársaságban és Szent Ilona szigetén.

A közönséges fekete rigó Eurázsiában, Észak-Amerikában, a Kanári-szigeteken és
Dél-Ázsiában fészkel. Ausztráliába és Új-Zélandra az ember közreműködésével
jutott el. A madárpopulációk a déli és a nyugati területeken letelepedtek, míg
az északabbi, valamint a magasabb hegyvidéki területeken élő populációk költöző
madarak. Vándorló egyedei a teleket Észak-Afrikában és Ázsia trópusi vidékein
tölti. A városokban élő példányok többnyire a városokban töltik a telet a
hidegebb éghajlati övben, mindeközben a vidéki fajtársaiknál több
táplálékmennyiséghez jutnak és ezen kedvező körülmények miatt korábban jelölik
ki területeiket és korábban is kezdenek párosodni. Elterjedési területein belül
főleg a sűrű aljnövényzettel bíró erdőségekben fészkel. Ugyanakkor a kertek
alkotják a legideálisabb fészkelőhelyet e madárfaj számára, ahol hektáronként
akár 7,3 pár egyed is lehet, miközben az erdőségekben ez a sűrűségi arány ennek
csak mintegy tizede. Beépített, vagy nyílt térségekben ennél jóval kevesebb az
egyedszám.

Az örvös rigó a magasabb, hegyvidéki térségekben fokozatosan veszi át a fekete
rigó életterét. A fekete rigó Európában 1000 méterig, Észak-Afrikában 2300
méterig, míg az indiai szubkontinensen és Sri Lankán 900 és 1820 méterig,
ugyanakkor a Himalája hegyláncai közt élő egyedek (T. m. maximus) 3200-4800
méteres tengerszint feletti magasságig bukkannak fel. Ez utóbbiak a telet 2100
méteres magasság környékén töltik.

Két ázsiai Turdus fajt is a rigófélék közé sorolnak, melyek a galléros rigó (T.
albocinctus) és a szürkeörvös rigó (T. boulboul), melyeket szintén feketerigónak
hívnak, valamint Afrikában a szomáliai rigó (T. (olivaceus) ludoviciae),
köznyelvi nevén a „szomáliai feketerigó”.

Ez a kiterjedt élőhellyel rendelkező madárfaj Eurázsia számos pontján
felbukkanhat, de Észak-Amerikában feljegyeztek olyan esetet 1971-ben, mikor
Québecben bukkant fel fekete rigó.

1994-ből van olyan feljegyzés, mely szerint Új-Fundland és Labrador területén,
Bonavista településnél élt vadon élő fekete rigó, és ezen fajok szerepelnek az
amerikai madárfajok listáján.

Bogarakat és azok lárváit, pattanóbogarakat, cserebogarakat, lószúnyogokat és
gilisztákat zsákmányolnak, de nagyon szeretik a gyümölcsöket is. Egy részük
állandó, más részük a Földközi-tenger nagy szigetein és Olaszországban tölti a
telet.

A hím fekete rigó védelmezi a fészkelőhelyet, elkergetve a többi hímet a
környékről a meghajlás és futás fenyegetés mutatásának alkalmazásával. Ez egy
rövidebb futást takar, ahol a fej fel van emelve, majd a farkával tompítja
meghajlását. Ha párharcra kerül sor a hímek között, akkor az általában csak
rövid ideig tart és többnyire a támadó gyors elkergetésével jár. Tavasszal a
tojók is igen agresszív viselkedésűek, amikor a többi tojóval az értékesebb
fészkelőhelyekért folyik a verseny. A tojók közt is előfordul párharc, amely
kevésbé gyakori, ám annál hevesebb.

A csőr külleme fontos a fekete rigók közti párbeszédek során. A területét
védelmező hím egyed jóval agresszívebb viselkedést mutat élénk narancssárga
csőrével, míg egy első éves hím csőre sárgás, amely a fiatalok egyik jellemzője.
A tojó nem mutat különbséget csőr tekintetében a hímtől, ám fényesebb csőre van,
Ameddig megfelelő mennyiségű téli eledelhez van hozzáférése a madaraknak, addig
mind a hím, mind pedig a tojó a területükön maradnak akár egész évben is,
ahelyett, hogy más területeket vennének birtokba. A költöző egyedek
társaságkedvelők és kisebb csapatokban vonulnak és kisebb, laza csoportokban
vándorolnak a telelőterületeken. Vándorlás közben a költöző egyedek előbb gyors
szárnycsapásokkal haladnak előre, majd vitorlázva csökkentik a repülési
magasságot, ami eltér e faj gyors repülési módjától, és a többi nagyobb testű
rigóféléétől.

A csésze formájú fészek fűszálakból, levelekből, vagy egyéb növényi részekből
áll, melyet sárral tapasztanak össze. A fészek építésében kizárólag a nőstény
vesz részt. A tojó 3-5, (általában négy) kékeszöld, barnáspiros pettyekkel
díszített tojást tojást rak, amely a tojásdad alakjának kiszélesedő részén
nehezebb. A tojás 7,2 gramm súlyú, melynek mintegy 6 százalékát teszi ki a héj.
Az európai és az északabbi fajok tojásainál az indiai szubkontinensen élő
egyedek tojásai halványabb árnyalatúak.

A tojó 12-14 napig kotlik, mielőtt a fiókák vakon és csupaszan kikelnek. A
fiókák kirepüléséhez további 10-19 napnak kell eltelnie (átlagosan 13,6 nap),
miközben mindkét szülő táplálja a kicsinyeket és eltávolítják az ürüléket a
fészekből. A fészkek gyakran rosszul rejtettek más madárfajokhoz viszonyítva,
ezért számos alkalommal (89 százalékban) a fészekrakás eredményét a ragadozók
teszik tönkre. A fiatalokat a szülők még további három hétig etetik, miután
elhagyták a fészket és elkezdik a fiókák a szülőket követni az élelem után való
kutatásban. Ha a tojó új fészekaljat hoz létre, akkor a hím folytatja a kirepült
fiókák etetését és a táplálékszerzésre való tanítását.

A másodszori költés elég gyakori és gyakran a korábban már használt fészekben
költi ki új fészekalját. A harmadszori költés gyakorisága annál nagyobb, minél
délebbi területen vizsgáljuk a fekete rigók életterét.

Egy átlagos feketerigó mintegy 2,4 év várható élettartammal bír, valamint a
madarak gyűrűzéséből tudjuk, hogy a legidősebb eddig élt példány 21 évet és 10
hónapot élt meg.

Ágvillába, bokorra, tüskés cserjére építi gallyakból, fűszálakból álló, sárral
összetapasztott, mély, csésze alakú fészkét. A hímek februárban foglalják el
territóriumukat. A hím énekével csalogatja a tojókat, az idegen hímeket
elüldözi. A 4–5 tojáson, amelyek halványzöldesek, halvány rozsdás és ibolyás
színű pöttyökkel, 14 napig kotlik a tojó. Két hét után a fiókák kiugrálnak a
fészekből, a pár még két hétig eteti őket, majd új fészekaljba kezdenek.

A hím fekete rigó fejét le-fel hajtva futkározva jelzi a tojónak párosodási
szándékát, nyitott csőrrel és fojtott énekkel. A tojó mindaddig mozdulatlan
marad, amíg fel nem szegi fejét és meg nem emeli farktollait, jelezvén, hogy
készen áll a párosodásra. Ezen madárfaj monogám tipus, ezért párjuk mellett
általában életük végéig kitartanak. A párok különválási aránya húsz százalék
fölötti, mely a gyenge megtermékenyítés után szokott bekövetkezni. Jóllehet
monogám párkapcsolatban él a legtöbb fekete rigó, ugyanakkor kutatások
bebizonyították, hogy 17 százalékra tehető az extra apaság, azaz a hím egyedek
mintegy 17 százalékban sikerrel párosodnak más nőstényekkel is a párjukon kívül.

A fekete rigó márciusban kezd el szaporodni, ám a keletebbi és az indiai
szubkontinensen élő fajtársai ennél akár egy, vagy több hónappal is később
kezdenek el párosodni. Új-Zélandon a fekete rigók augusztusban kezdenek el
költeni. A fekete rigó pár a megfelelő fészekrakóhelyet bokrok, kúszónövények
szövevényében találja meg, előnyben részesítve a tüskés, vagy örökzöld bokrokat,
mint például a borostyán, a magyal, a lonc és a galagonya. A rigók időnként
fészerekben, csűrökben, vagy egyéb ember által épített melléképületekben
fészkelnek.

Az elsőéves hím fekete rigó, amelyik már ivarérett és ezért részt vesz a
párosodás jogáért folytatott versenyben, kedvező időjárás esetén már január
végén elkezdi éneklését, hogy ezáltal is kijelölhesse felségterületét, melyeket
március végén az idősebb hímek éneklése követ. A hímek dala változatos és
dallamos, kissé hajlított trillázás, melyeket fák tetején, tetők ormain, vagy
magasabban fekvő pontokon állva ad elő, elsősorban a márciustól júniusig tartó
időszakban, néha július elejéig. Számos egyéb hívójel is ismert a fekete
rigóknál, ide értve a "szííí" és a "púk-púk-púk" figyelmeztetést, amelyet a
területre belépő földön járó ragadozók (például macskák) megpillantásakor
hallat, valamint a különféle "csink" és "csúk-csúk" hangelemek. A területét
védelmező hím változatlan formában adja a "szink-szink" hangjeleit esténként
(általában sikertelenül), hogy elzavarja a többi hímet és megakadályozza
ezáltal, hogy az ő területén kezdjenek el énekelni. Akárcsak más énekesmadarak,
a fekete rigó is magas "szííí" hangot hallat, ha ragadozómadarak bukkannak fel
és a hangot gyorsan változtatja, ezzel is megnehezítve annak forrásának
megtalálását a növényzetben.

Az ember közeli környezetben a fekete rigók legnagyobb természetes ellenségei a
házi macskák, amelyek leginkább a frissen kikelt fiókákat veszélyeztetik, melyek
igen sérülékenyek ebben a korban. A rókák (Vulpini), valamint a ragadozó
madarak, mint például a karvalyok (Accipiter nisus), valamint az Accipiter
nemzetségbe tartozó többi ragadozó madár szintén elejtik a rigókat, amikor
alkalmuk nyílik rá. Habár csak nagyon kevés bizonyíték van arra vonatkozóan,
hogy a fekete rigók létszámát csökkentenék, vagy tojásaikat elfogyasztanák, ám a
varjúfélék (Corvidae), mint például a szarkák és a szajkók (Garrulus glandarius)
hatással vannak a fekete rigók egyedszámára.

E madárfaj esetenként az élősködő kakukkfélék (Cuculidae) áldozatává válik és a
kakukk (Cuculus canorus) felnevelteti vele fiókáit, ám ez csak elenyésző
esetekben fordul elő, mivel a rigók felismerik a kakukkok felnőtt egyedeit és
képesek felismerni a nem odaillő tojásokat. Az Egyesült Királyságban 59 770
rigófészket vizsgáltak meg és mindösszesen háromban volt kakukktojás, amely
mindössze 0,005 százaléka a vizsgált fészkeknek. Az Új-Zélandra behurcolt fekete
rigók, amelyek már közel 130 éve nem találkoztak kakukkokkal, mivel az nem él a
szigetországban, elvesztették a kakukkokat felismerő képességüket, ám továbbra
is felismerik a fészekbe nem illő tojásokat.

A többi énekesmadárnál is általánosan előfordulnak élősködők, így a fekete rigó
állományát is érintik. A fekete rigók 88 százalékánál található valamilyen
élősködő, elsősorban a testükben, mint például az Isospora és a Capillaria. A
rigók több, mint 80 százaléka fertőzött valamilyen vérben előforduló
parazitával, mint amilyen például a Leucocytozoon, a Plasmodium, a Haemoproteus
és a Trypanosoma fajok.

A fekete rigók életük jelentős részét a földön töltik élelem után kutatva, ahol
kullancsokkal fertőződhetnek, melyek külső élősködők, és főleg a rigók fejéhez
tapadnak hozzá. Franciaországban a vidéken élő fekete rigók 74 százaléka volt
megfertőzve a kullancsok Ixodes fajával, miközben a városi populációnak csak
mintegy 2 százalékát érintette ugyanez a probléma. Ez részben azért van így,
mert a kullancsok számára jóval nehezebb a rendszeresen nyírt gyepterületeken és
a művelt kertekben újabb és újabb hordozó állatokat találniuk, mint a
gondozatlan vidéki környezetben, valamint azért is van így, mert a kullancsokat
hordozó őzek, rókák és vaddisznók jóval nagyobb számban élnek vidéken. A
kullancsok Ixodes faja képes átvinni a különböző kórokozókat, vírusokat és
baktériumokat az egyik állatról a másikra és, mint ismeretes képesek a Borrelia
baktériumot a madarakra átvinni, ugyanakkor ez nem jelenti azt, hogy ez nagyban
befolyásolná a fekete rigók fizikai állapotát, kivéve, ha legyengült a
szervezetük, vagy éppen vándorlás utáni időszakban vannak. A fekete rigó az
egyik olyan ismert állatfaj, amely képes félig éberen aludni. Ilyenkor az agyuk
egyik féltekéje gyakorlatilag pihen, miközben elektroenkefalográfiai eszközökkel
kimutatható, hogy a másik agyfél éber marad. Ennek az a haszna a rigók számára,
hogy olyan helyeken is képes nyugodtan és biztonságban aludni, ahol magas a
ragadozók száma, vagy vándorlás során, miközben éberen figyel környezetére.

Magyarországon védett, természetvédelmi értéke 25 000 Ft. Napjainkban nem
ismertek egyedszámát drasztikusan csökkentő tényezők. A fekete rigónak
viszonylag nagy kiterjedésű élőhelye van, amely, mintegy 10 millió
négyzetkilométert foglal magába. Egyedeinek számát csak az európai kontinensen
mintegy 79 és 160 millió példány közé teszik a szakemberek. Ennélfogva a kevésbé
veszélyeztetett fajok közt szerepel az úgy nevezett Vörös listán, amely a
veszélyeztetett állatfajokat sorolja fel. Néhány kisebb helyi populációjától
eltekintve a fekete rigó állománya folyamatosan növekszik. Azokon a területeken,
ahol a mezőgazdasági területek térhódítása miatt eltűnnek a bokorsorok, és
sövények, valamint ahol túlzott mértékben használnak rovarölő szereket, ott
csökken a számuk, hiszen mind az életterüket, fészkelő helyeiket, mind pedig a
táplálékukat elveszítik. A fekete rigót 1857-ben hurcolták be Ausztráliába, ahol
széles körben elterjedté vált, és napjainkban már a Bass-szoros szigetein és
Tasmaniában is élnek példányai. Ugyanakkor e madár az ausztrál kontinensen
kártevőnek minősül, mivel megcsipkedi a puhább héjjal bíró gyümölcsöket,
elsősorban a cseresznyét, szőlőt és más bogyós gyümölcsöket. A fekete rigó ezen
felül kiszorítja az őshonos madárfajokat eredeti élőhelyükről és elveszi azok
fészkelő helyeit is. A fekete rigó az ezüstös pápaszemesmadáral karöltve a
legelterjedtebb behurcolt madárfajok Új-Zélandon. Az énekes rigóval együtt
hurcolták be a szigetországba 1862-ben és országszerte elterjedt fajjá vált az
1500 méteres tengerszint feletti magasság alatti régiókban, akárcsak a közeli
Campbell-sziget és Kermadec-szigetek területén. Számos őshonos és egzotikus
gyümölcsöt fogyaszt, és elég nagy szerepet játszik az erdők fafajainak
terjesztésében is.



https://hu.wikipedia.org/wiki/Az_angyalok_is_esznek_babot

Az angyalok is esznek babot (eredeti cím: Anche gli angeli mangiano fagioli)
1972-ben bemutatott egész estés olasz-francia-spanyol maffia-gengsztervígjáték,
melynek főszereplői Bud Spencer és Giuliano Gemma. A filmet eredetileg Terence
Hill-lel forgatták volna, ám ő ezt a Nevem: Senki forgatása miatt nem vállalta,
így ez lett Spencer és Gemma egyetlen közös filmje. A forgatókönyvet Tullio de
Michel, J. Fortini, Ángel G. Gauna és Marie Claire Solleville írta, a filmet
E.B. Clucher rendezte, a zenéjét Guido és Maurizio de Angelis szerezte, a
producere Thomas Sagone volt. Olaszországban 1973. március 22-én mutatták be a
mozikban, Magyarországon feliratosan 1989. március 1-jén adták ki VHS-n, magyar
változattal pedig 1998. augusztus 21-én a Duna TV-n vetítették le a
televízióban.

Barboni ehhez a filmjéhez készített egy folytatást is, az Angyali jobbhorog
címmel 1974-ben. Az Angyalok is esznek babot stábjának számos tagja újra
felbukkan itt, de Bud Spencer már nem vállalt el szerepet ebben az alkotásban.

Sonny (Giuliano Gemma) veszélyes álmodozó, aki azt gondolja magáról, hogy képes
lenne megölni akár a maffia egyik vezérét is. Előtte egy birkózó mecset néz meg,
ahol a maffia éppen lefizette az egyik birkózót, hogy veszítsen. De a birkózó
semmi pénzért nem fekszik ki. A maffia inkább leleplezi a rejtélyes birkózót.
Sonny viszont segít neki kimenekülni. Később megtudja hogy a birkózó neve
Charlie (Bud Spencer). És inkább elmondta, hogy ő menekítette ki a tömegből. Egy
lepusztult helyen tömegverekedés indult és együtt összefogva elintézték a
tömeget. Közben megjelenik a maffia, ahogy épp lerendezik a tömeget. Kaptak egy
ajánlatot, egy jó kis betársulást a maffiába. Közben egy barátság is létrejön.
Ebből a tuti buliból persze semmi pénzért nem maradnának ki. Amikor kiderül,
hogy gengszterként nem állják meg a helyüket, mivel képtelenek a szegény
boltosoktól behajtani a védelmi pénzt, új feladatot kapnak: végezniük kell az
amerikai kongresszus egyik tagjával. A két jómadár pillanatok alatt a legnagyobb
slamasztikában találja magát. Annyira megriadnak, hogy úgy döntenek,
visszatérnek a békés polgári életbe. Ám ez nem is olyan egyszerű, tervek nélkül
viszont pláne nem. Inkább ellentámadásba lépnek a bűnszövetkezet ellen.



https://hu.wikipedia.org/wiki/A_bolyg%C3%B3_hollandi_(legenda)

A bolygó hollandi egy 17. századi tengerészlegenda. Eszerint egy hajó arra
ítéltetett, hogy az utolsó ítélet napjáig hajózzon a világ tengerein, ami
egyértelmű utalás az ugyanekkor terjedő Ahasverus-történetre. A bolygó hollandi
egy tengeri Ahasverus, a tengerészek bolygó zsidó változata. A legendához számos
eredetmagyarázat tartozik.

Az egyik szerint egy holland kapitány, Hendrik van der Decken útnak indult
Amszterdamból, hogy vagyont szerezzen Kelet-Indiában. A Jóreménység fokánál
heves viharba került, amely megszaggatta a vitorlákat és összetörte az
árbócokat, és mivel pontosan a haladási irányával szembe fújt, állandóan
visszavetette. Az elszánt kapitány azonban a legénység zúgolódása ellenére
tovább hajózott. A legenda egyik változata szerint maga az ördög jelent meg a
kapitány előtt, és arra biztatta hogy szembe szegülve Isten akaratával,
kormányozza a hajót a vihar közepébe. A hollandus beleegyezett és ezzel magára
vonta a Mindenható átkát. Ezért kell az immár kísértethajónak az ítélet napjáig,
partraszállás nélkül bolyongania a tengereken. Ugyanennek a legendának egy másik
változata szerint a kapitány mindössze káromkodott egyet, és kijelentette, hogy
ő bizony nem tágít, még ha ítéletnapig kell is hajóznia abban a viharban.

Egy másik elterjedt tengerészmonda szerint egy van Straaten nevű holland
kapitány hitetlensége miatt hajóznak örökké. Straaten nagypénteken futott ki,
előtte pedig nem volt templomban, ezért nem lel nyugtot, rémítgeti a hajósokat.
A rémületet fokozza, hogy aki meglátja a bolygó hollandit, azt szerencsétlenség
éri, vészjósló előjel a találkozás vele. Ezen mondából (amelyhez hasonlókat nagy
számmal találni a tengerész-folklór klasszikus földjén, Bretagne-ban is)
merítette Richard Wagner operája tárgyát.

A bolygó hollandit leggyakrabban azokon a vizeken észlelték, ahol a legenda
szerint eltűnt, vagyis a Jóreménység fokánál. A feljegyzések szerint négyszáz
éven keresztül számos szemtanúja volt egy különös fekete hajónak a Jóreménység
foka körül, a későbbi V. György brit király a Horn-foknál találkozott vele.
György a Bacchant nevű hajón volt kadét, mielőtt a trónra került volna.
Feljegyzéseiben megemlíti, hogy az a matróz, aki először meglátta a bolygó
hollandit, pár óra múlva leesett az árbócról és meghalt. Nem sokkal később a
parancsnok is beteg lett és napok alatt ő is elhunyt. A titokzatos jármű
éjszakánként bukkant fel, és aki megpillantotta, többé nem tudta elfelejteni a
találkozást. Ráadásul a jelenést megmagyarázhatatlan szerencsétlenségek
kísérték, amelyeket a kísértethajóhoz fűződő átoknak tulajdonítottak.

Egy későbbi feljegyzés a Joseph Sommers nevű hajóhoz kötődik. Az Atlanti-óceán
déli részén haladt, amikor váratlanul elé vágott a bolygó hollandi. A túlélők
közül sokan hátborzongató kacajt hallottak, és abban a pillanatban a Sommers
lángra kapott. Csak azok maradtak élve, akik elsőként ugrottak a vízbe.



https://hu.wikipedia.org/wiki/Szingap%C3%BAr

Szingapúr (kínaiul: 新加坡共和国, tamilul: சிங்கப்பூர் குடியழுத்து, malájul: Republik
Singapura) független ország, törpe városállam Ázsia délkeleti részén. Az ország
főszigetét északról a 900–1500 méter széles Johori-szoros választja el
Malajziától. A sziget déli részét a Malaka-szoros hullámai mossák, amelyben
közel 60 kis sziget áll szingapúri fennhatóság alatt. Ez a szoros egyben
Indonézia felségvizeinek határa is. Az állam nevét a szanszkrit सिंह, simha,
vagyis oroszlán és a szintén szanszkrit पुर, pura, azaz város szavakból kapta.

1965-ös függetlenedése óta az Szingapúrban rohamos fejlődés indult el, amit
nagyrészt előnyös gyarmati múltjának köszönhet. Szingapúr volt ugyanis a környék
brit gyarmati központja. Stratégiai jelentőségű kikötője hamarosan a világ egyik
legfejlettebb államává tette a várost. Ma már alig lehet elképzelni, hogy alig
100 évvel ezelőtt szemetes, cölöpházakkal teletűzdelt kis kikötő volt, hiszen ma
központjában a leghatalmasabb bankok és társaságok felhőkarcolói állnak a modern
sugárutak és üzletek mellett. A világon az egyik legmagasabb egy főre jutó
GDP-vel büszkélkedő kis államban szigorú törvények védik a környezetet, és
súlyos büntetést szabhatnak ki arra, aki közterületen szemetel, köpköd,
cigarettázik, eszik, rágógumit ragasztgat, nem a kijelölt helyen megy át az
úttesten vagy akár nem öblíti le a WC-t a nyilvános illemhelyen.

Szingapúr az azonos nevű szigeten terül el, ezen kívül még kb. 60 kisebb sziget
(Jurong, Tekong, Ubin stb.) alkotja. A kis területű ország legnagyobb része
síkság, és csak pár szigethegy emelkedik ki felszínén. Ezek közül a legmagasabb
a Bukit Timah nevű domb 163,63 méterrel a tenger szintje felett. A sekély parti
sáv feltöltésével a sziget területét folyamatosan növelik, így például 1960-ban
Szingapúr területe még csak 581,5 km² volt, szemben a mai 716,1 km²-rel. A
feltöltésnek az volt az ára, hogy eltűntek a jellegzetes trópusi mangroveerdők.
A városias képet mutató országban amúgy sem maradt meg sok az eredeti
növénytakaróból. Szingapúr területének mindössze 5%-án burjánzik mind a mai
napig a trópusi esőerdő. Ennek kárpótlásaként hozták létre a város állat- és
növénykertjét, amely a világ egyik legszebbje a maga műfajában, trópusi
gyűjteménye pedig páratlan. Saját vízforrása alig van, így a sziget egyetlen
édesvízkészlete az esővíz, amelyet több víztározó gyűjt össze (Seletar, Murai,
Pandan stb.).

Szingapúr az egyenlítői éghajlaton fekszik, ahol az évi 2400 mm csapadék az
átlagos. A statisztikák szerint mindössze két fok átlagos eltérést
tapasztalhatunk a januári és a júliusi középhőmérséklet között. Az esős évszak
novembertől januárig tart, amikor főként az európainak nehéz megküzdeniük a
magas páratartalommal.

A szigetet először kínai források említik a 3. században. Ebben az időben
Tomaszeknek nevezték a Maláj-félsziget csücskén elhelyezkedő szigetet. Sokáig
csak halászok és kalózok tanyáztak a kis kikötőben. Singapurát a maláj
hagyományok szerint Srivijaya egyik hercege alapította. Srivijaya uralmát a 14.
században a Majapahit Birodalom döntötte meg. Ebben a korban Tomaszek egyre
nagyobb várossá fejlődött, és halászatból, valamint a kereskedelemből lakói
tehetősebbek lettek, de még mindig nem tartozott a legfontosabb települések
közé. Hamarosan a Sziámi Királyság tette rá a kezét a területre, majd a 15.
század elején a Malakkai Szultanátus (más néven Johorei Szultanátus) birtokába
került.

A következő évszázad a lassan fejlődő városka életében sorsdöntő volt. Először
jelentek meg Szingapúr partjainál európai hajók. A portugálok felkelést
robbantottak ki a malájok ellen, amelyben 1617-ben porig égett a cölöpházakon
álló városka. A portugálok sem tudták azonban megtartani a szigetet hosszú
ideig, a 17. század elején a hollandok kezére került. A nagyhatalmi huzavonából
végül Nagy-Britannia került ki győztesen, amikor 1819-ben Thomas Stamford
Raffles, a Brit Kelet-indiai Társaság képviselője megállapodást kötött a johorei
szultánnal, miszerint a szigeten kikötőt és települést alapít. A brit gyarmati
városkát Szingapúrnak nevezte el, és hamarosan innen kiindulva Délkelet-Ázsia
jelentős részét sikerült a társaság befolyása alá vonni. Egyre fontosabb
kikötőként, 1832-ben a közeli brit területek központja, majd 1867-ben önálló
brit koronagyarmat lett. Stratégiai fontossága abból fakadt, hogy az Európát
Kínával összekötő hajóút mentén fekszik. 1842-ben, amikor Hongkong is a brit
gyarmatbirodalom részévé vált, Szingapúr jelentősége csökkent. A hanyatlásból
aztán még nagyobb lendülettel tört fel, amikor 1869-ben megnyitották a
Szuezi-csatornát. A hajósvilág egyik legismertebb kikötőjévé vált. A
délkelet-ázsiai brit központ egyre jobban fejlődött, de még mindig főként
alacsony cölöpházak alkotta negyedekből állt.

Az első világháború után brit katonai támaszpont létesült itt. Ennek ellenére a
második világháborúban 1942. február 15-én a japán csapatok a szingapúri
csatában elfoglalták a szigetet, és egészen a japán kapitulációig, 1945
szeptemberéig tartották megszállva. A japánok új nevet is adtak a városnak:
Szjonan-to, vagyis Dél Fénye. Szingapúr gyors (hat nap alatt) történő
elvesztése, az ottani brit csapatok evakuációja súlyos kudarca volt
Nagy-Britanniának. A világháború után a sziget újra brit birtokba került.
1946-ban önálló koronagyarmatként kezelték, majd 1959-ben önigazgatást
alkothatott. A szabad választásokon Li Kuang-jao nyert, aki a későbbiekben
hatalmas szerepet játszott Szingapúr gyors fejlődésében. 1962-ben egy
demokratikusan megrendezett népszavazáson a szigetállam úgy döntött, hogy
csatlakozik a Maláj Államszövetséghez, amelyben Szingapúr mellett Malájföld,
Sabah és Sarawak vett részt. A szövetség 1963 szeptemberében alakult meg.
Szingapúr ekkor autonóm kormányzattal rendelkezett. Az államalakulaton belül
hamarosan ellentétek kerültek felszínre a szingapúri és a szövetségi kormány
között. Ezek a szigetország kiválásához vezettek. Így 1965. augusztus 9-én
Szingapúr független állammá alakult. Két nappal a különválás deklarálása után
ismerte el Malajzia Szingapúr önállóságát.

Az újonnan alakult állam súlyos gondokkal nézett szembe. Lakói között tombolt a
munkanélküliség, kevés lakás volt, a forgalmas kikötő csak a
környezetszennyezést növelte, és a kis országnak alig volt saját nyersanyaga.
Azonban Li Kuang-jao kormánya sikerrel vette az akadályokat, és a nemzetközi
üzleti élet központjává sikerült emelnie a városállamot. Li (hivatalosan)
egészen 1990-ig vezette az országot. Utóda Goh Chok Tong lett. Az ő hivatali
idejében az ország sikeresen átvészelte az 1997-es ázsiai pénzügyi válságot, a
2003-as madárinfluenza-járványt és a szeptember 11-i terrorista-támadás után az
iszlám szélsőségesek jelentette veszélyt. 2004-ben az ország történetének
harmadik miniszterelnöke Li Kuang-jao legidősebb fia, Li Hszien Lung lett.

Bár Szingapúr köztársaság, és mint ilyen, az ország vezetését „választják”, Li
Kuang-jao megszakítás nélkül volt hatalmon három évtizeden keresztül. A People’s
Action Party (PAP, Lee pártja) gyakorlatilag az egyetlen párt az országban. A
kritikusok szerint a PAP mindent meg is tett az esetleges konkurens pártok
elnyomására: a lejáratástól, pereskedéstől kezdve a választási rendszer
(számukra kedvező) átalakításáig terjedt az eszköztáruk. Ezért aztán Szingapúrt
inkább tekintélyelvű államnak tartják, mint demokráciának.

Li Kuang-jao utódlása is érdekesen zajlott. 1990. november 26-án benyújtotta
lemondását az elnöknek, kinevezve utódjául Goh Chok Tongot, akit később meg is
választottak.

Lee lemondásakor létrehoztak egy új posztot a kormányzatban Rangidős Miniszter
néven, melyet mindig a lemondó miniszterelnök foglal el. Tehát Lee továbbra is
ott maradt a kormányban. Megtartotta a kormányzó párt (PAP) elnöki posztját is,
így biztosítva, hogy elgondolásai továbbra is nyitott fülekre találjanak (a
pártelnöki posztot végül 1992-ben átadta Goh Chok Tong miniszterelnöknek).
Amikor Goh Chok Tongot előléptették miniszterelnök-helyettesből
miniszterelnöknek, a régi pozícióját Lee legidősebb fia, Lee Hsien Loong
foglalta el.

2004. augusztus 12-én Goh Chok Tong lemondott, és az első miniszterelnök fiát,
Lee Hsien Loongot nevezte ki utódjául. Mivel immáron a Rangidős Miniszter cím
Goh Chok Tongot illeti meg, az idősebb Lee kiszorult volna a kormányzatból. Ezt
orvosolandó, a fiatal Lee még egy újabb pozíciót hozott létre a kormányában, a
miniszter-tanácsadóit, amit apja rögvest el is foglalt, és azóta is együtt
kormányozzák Szingapúrt. (A poszt nem keverendő össze az amúgy minden miniszter
mellett, a háttérben megtalálható tanácsadókkal: a minisztertanácsadó a kormány
tagja, talán a tárca nélküli miniszter tekinthető a magyar megfelelőjének.)

A Lee család többi tagja is jelentős gazdasági és/vagy politikai pozíciókkal
rendelkezik; gyakorlatilag nem nagyon van olyan terület, ahol ne lennének jelen.
Ezek alapján a kritikusok Szingapúrt leginkább egy nagyon sikeres családi
vállalkozásnak tartják.

A kínai származású szingapúriak alkotják a szigetállam lakosságának legnagyobb
részét, mintegy 75,2%-át. A maláj 13,6%, az indiai származásúak pedig a
szingapúri lakosság 8,8%-át teszik ki. Az eurázsiai szingapúriak és más kisebb
etnikai csoportok, mint az arabok, zsidók, thaiok, japánok és európaiak a
társadalom 2,4%-át alkotják.

A szingapúri állam nagy gondot fordít a különböző népcsoportok közötti békés
kapcsolat fenntartására, tanulva az 1960-as években bekövetkező, etnikai okokra
visszavezethető lázadásokból. Nagy hangsúlyt fektetnek a jó viszony megőrzésére
a társadalom minden területén, így az oktatási rendszer, a katonaság, valamint a
lakhatás terén. Az állam hozzáállása eddig jobbára sikeres volt, és az 1970-es
évek eleje óta kevés jele volt a faji feszültségnek.

Szingapúrban a buddhizmus a legelterjedtebb vallás (főleg a mahájána ága),
amelyet kb. a népesség 33%-a gyakorol. Szintén nagy számban vannak jelen
keresztények (18%), majd az iszlám-hívők (15%) és a hinduk (5,1%). Említésre
méltó a taoisták száma (11%) és a magukat nem vallásosnak nevezőké, akik a
lakosság 17%-át teszik ki.

A szingapúri szociális rendszer főként a Central Provident Fund (CPF) nevű, a
hagyományos társadalombiztosítóktól némiképp eltérő funkciókat is ellátó állami
intézményen nyugszik. A rendszer elsősorban az egyén, illetve a család
felelősségvállalására épít. Ennek megfelelően a CPF egyéni elszámolású
biztosító, amelyben a juttatásokat az egyén (illetve bizonyos esetekben
közvetlen hozzátartozói) befizetései határozzák meg (úgynevezett hozzájárulással
meghatározott társadalombiztosítási rendszer).

A tagság minden szingapúri állampolgárnak kötelező, és a jövedelem egy bizonyos
hányadát a CPF által kezelt egyéni számlákra kell továbbítani. A hozzájárulás
mértéke az évek során az ország és a világ gazdasági teljesítményétől függően
változott, 2007 óta a teljes munkavállalói hozzájárulás mértéke 14,5%, a
munkáltatói pedig 20%.[J 1]

A 80-as évek elejéig az egészségügyi kiadásokat adókból fedezte Szingapúr, és a
szolgáltatók köztulajdonban voltak. A társadalom elöregedése azonban a többi
fejlett országhoz hasonlóan egyre nagyobb terhet rótt a rendszerre.[J 2] ami a
hosszú távú fenntarthatóságot veszélyeztette. Az egészségügyi rendszert ezért
átalakították; napjainkban jelentős részben előtakarékossági számlákon és egyéni
társfinanszírozáson alapul az ellátás.

Az átalakítás után a szingapúri egészségügyi rendszert ma a világon a
leghatékonyabbak között tartják számon. A GDP 3,7%-át teszik ki az egészségügyi
kiadások (szemben az OECD átlagosan 8%-os értékével), aminek 30%-át állami
forrásokból, 8-10%-át az állami kezelésű előtakarékossági számlákról, a
maradékot tisztán magánforrásokból fedezik. A magánszolgáltatók arányában az
ellátástól függően nagyok az eltérések. Az alapellátás és a járóbeteg-rendelések
80%-a magánkézben van, míg a fekvőbeteg-ellátást túlnyomóan (kb. 80%-ban) állami
szolgáltatók végzik.

Az egészségbiztosítási piac legnagyobb szereplője az állami biztosító; a
magántársaságoknak nem jut nagy szerep Szingapúrban. Az állami biztosító csak a
ritka, súlyos betegségek finanszírozását vállalja, azt is megfelelő önrésszel. A
magasabb komfortú ellátást választóknál az önrész aránya magasabb. A preventív
intézkedéseknek nagy figyelmet szentelnek, a közoktatásba is beépül az
egészséges életmódra nevelés.

Ázsia legfontosabb ipari központja: kikötőjének forgalma első a világon.
Szingapúrban található a Föld legnagyobb olajfinomító-kapacitása. A világ egyik
leggazdagabb állama (GDP: 61 046 USD/fő PPP). A Világgazdasági Fórum
2009-2010-es listája szerint a világ 3. legversenyképesebb országa.
Mezőgazdasága főként kaucsukot, olajpálmát, dohányt és gyümölcsöket termel az
ültetvényeken. Ipara elsősorban ónkohászatra és cementgyártásra épül.

Exporttermékek: gépek, berendezések, elektronikai készülékek, iparcikkek,
vegyipari termékek, ásványi anyagok, üzemanyag. Importtermékek: gépek,
berendezések, ásványi anyagok, vegyipari termékek, élelmiszerek.

Főbb kereskedelmi partnerek: Malajzia, USA, Kína, Indonézia, Japán, Hongkong,
Szaúd-Arábia, Thaiföld, Dél-Korea és Ausztrália.

A közvélemény általában támogatja az ország szigorú törvényeit. Egyetértenek a
drogcsempészeket sújtó halálbüntetéssel, a pornográfia tilalmával és a politikai
véleménynyilvánítás korlátozásával – cserébe virágzó gazdasági körülmények
között élhetnek. A szex különböző formáinak tilalma azonban nem találkozik a
lakosság akaratával.

Formula–1-es futamot rendez 2008-tól, amely a sportág történetének első éjszakai
futama, amit kivilágított aszfaltcsíkon bonyolítanak le. Itt történt 2008-ban a
Crash-Gate botrány néven elhíresült incidens, amikor is a renault-s brazil
Nelson Piquet Jr. felettesei utasítására a szűk városi pályán autóját
szándékosan a falhoz csapta – veszélyeztetve ezzel versenyzőtársait és a nézőket
is –, hogy ezzel csapattársát, a kétszeres világbajnok spanyol Fernando Alonsót
győzelemhez segítse.

2010. augusztus 14. és 26. között Szingapúrban rendezték az első ifjúsági
olimpiai játékokat.

szerk.: Veress József: Gazdaságpolitika a globalizált világban. Typotex,
401-416. o (2009). ISBN 978 963 279 066 4 



https://hu.wikipedia.org/wiki/Fergie

Stacy Ann Ferguson, azaz Fergie (Hacienda Heights, 1975. március 27.) amerikai
énekesnő, dalszövegíró, divattervező, modell és színésznő. Az 1990-es években
szerepelt egy amerikai televíziós gyermeksorozatban a Kids Incorporatedben és
tagja volt a Wild Orchid nevű lánybandának, akikkel többször felléptek a Great
Pretenders című televíziós műsorban. 2003-tól ő a Black Eyed Peas nevű
hiphopegyüttes énekesnője. 2006 szeptemberében jelent meg első szólóalbuma The
Dutchess címmel. Az albumról 5 kislemez került fel az amerikai Billboard Hot 100
slágerlista első 5 helyezettjébe, melyek közül hárommal (London Bridge,
Glamorous, Big Girls Don't Cry) vezetni is tudta.

Fergie a kaliforniai Hacienda Heightsban született Terri Jackson és Patrick
Ferguson legidősebb gyermekeként. Van egy húga is, Dana, aki színésznő. A szülei
ír, skót, mexikói és indián származásúak. Mivel szülei katolikus iskolában
voltak tanárok, szigorú római-katolikus nevelést kapott a külvárosban. Először a
Mesa Robles Általános Iskolába járt, majd a Glen A. Wilson Középiskolában
végezte el középiskolás tanulmányait. A tánciskola mellett, édesanyja talált
neki egy korának és hangjának is megfelelő munkát: ő volt a Peanuts című
rajzfilm egyik szereplőjének, Sally Brownnak a hangja. 1984-től 1989-ig többször
is fellépett a Kids Incorporated című televíziós műsorban. Az iskolában mindig
is színjeles tanuló volt, betűző versenyt is nyert és cheerleader is volt.

Gyermekszínészként Fergie többször szerepelt a Kids Incorporated című műsorban,
ahol sorozatbeli nővérét Renee Sands alakította, akivel később tagjai voltak a
Wild Orchid nevű lánybandának. A műsorban többször énekelt, egyszer elénekelte
Whitney Houstontól a One Moment In Time című dalt is. Fergie 2 Charlie Brown
rajzfilmben volt Sally Brown hangja: a It's Flashbeagle, Charlie Brownban (1984)
és a Snoopy's Getting Married, Charlie Brownban (1985). 1994-ben egy alkalommal
az Egy rém rendes család című sorozatban is szerepelt (a Délben vagy később című
részben).

2003-ban Fergie egy alkalommal ismét a hangját kölcsönözte egy
rajzfilmkarakternek a Nickelodeon egyik rajzfilmsorozatában a Rocket Powerben.
2005-ben ő játszotta volna a Revolution Studios egyik filmjében A ködben Stevie
Wayne, szerepét de a későbbi konfliktusok miatt ez a szerep nem valósult meg.
Végül Selma Blair játszotta el a karaktert. 2006-ban Wolfgang Peterson Poseidon
című filmjében szerepelt. A filmnek két főcímdalát jegyzi, valamint az Auld Lang
Syne című klasszikust. 2007-ben a Grindhouse című film kapott szerepet.

2009 decemberétől Rob Marshall, a 6 Oscar-díjjal kitüntetett Chicago
rendezőjének új filmjében, a Nine című musicalben láthatjuk. A film egy sikeres
Broadway-darab feldolgozása. Fergie Daniel Day-Lewis, Judi Dench, Nicole Kidman,
Penelope Cruz és Sophia Loren mellett kapott szerepet. A filmben Fergie az olasz
filmrendező, Gudio Contini szajháját, Saraghinát játssza. Az ő előadásában
hangzik el a "Be italian" című dal is. Az első kritikák pozitív véleménnyel
vannak Fergie alakításáról.

Fergie 2004-ben találkozott először Josh Duhamel színésszel, amikor ő és a Black
Eyed Peas szerepeltek a Las Vegas című televíziós sorozat egyik részében. 2007
óta együtt élnek a kaliforniai Brentwoodban és 2009 január 10-én házasodtak
össze.

Fergie először egy 3 tagú lánybanda a Wild Orchid tagja volt. Az együttes másik
két tagja Stefanie Ridel és a Kids Incorporatedből megismert Renee Sands voltak.
A Wild Orchidnak két albuma jelent meg, de amikor a lányok kiadója megtagadta,
hogy kiadják harmadik albumukat Fergie 2001-ben kilépett az együttesből. A Wild
Orchid felbomlott.

2003-ban, miután az együttes előző énekesnője Kim Hill kilépett a bandából,
Fergie részt vett a Black Eyed Peas harmadik albumának felvételein, ahol a banda
frontembere, Will.i.am arra kérte Fergiet, hogy ő énekeljen a Shut Up című
dalukban. Az együttes tagjainak megtetszett Fergie hangja, ezért bevették őt is
a bandába és felvettek vele még öt dalt. Két sikeres album után Fergievel a
Black Eyed Peas világszerte ismert együttes lett. Fergievel két sikeres albumot
készítettek el: az Elephunk (2-szeres platinalemez az USA-ban) és a Monkey
Business (4-szeres platinalemez az USA-ban)

A The Dutchess dalai műfajukban a pop és az RnB keverékei. Az albumról hat
kislemez jelent meg: a London Bridge, a Fergalicious, a Glamorous, a Big Girls
Don't Cry, a Clumsy és a Finally című dalokból. Az album legsikeresebb száma a
Big Girls Don't Cry lett, szinte minden nemzetközi slágerlistát vezetett. Az
album első öt kislemeze kivétel nélkül bekerült a top5-be az amerikai Billboard
Hot 100 slágerlistán melyek közül hárommal (London Bridge, Glamorous, Big Girls
Don't Cry) vezetni is tudta.

Az album és a kislemezek népszerűsítése mellett, Fergie 2007. július 1-jén
fellépett a Wembley Stadionban Diana hercegnő emlékkoncertjén, ahol elénekelte a
Glamorous-t és a Big Girls Don't Cry-t. A koncerten megjelentek Diana hercegnő
fiai Vilmos és Harry herceg. A koncertről DVD is készült, amely 2007. november
5-én jelent meg.

2007. november 18-án Fergie az American Music Awards-on megnyerte a kedvenc női
Pop/Rock előadó díját. Big Girls Don't Cry-ért Grammy díjra is jelölték a
Legjobb női Pop előadás kategóriában, de azt a díjat később Amy Winehouse kapta
meg. 2007 decemberében a Blender magazin megválasztotta az év nőjének.

2008-ban Fergie fellépett a Idol Gives Back-en, ahol a Heart együttessel előadta
a Barracuda című dalukat.

2008-ban Fergie énekelte a Szex és New York című film betétdalát, a Labels or
Love-t, amelyből kislemez is készült. 2008-ban Kumi Koda japán énekesnő kérte
fel egy közös dal erejéig, mely a That Ain't Cool címet kapta és Kumi Moon című
albumán található. A kislemez második lett a japán Oricon Weekly Single
Chartson. 2008-ban Michael Jackson Thriller című albumának 25. évfordulóján
kiadták a Thriller 25 című albumot, amelyen mai előadókkal újra feldolgozzák az
album dalai. Az albumon Michael Jackson Fergivel énekli el újra a Beat It-et.
2008. december 31-én több újévi bulin is fellépett a nevadai Las Vegasban,
többek között a The Venetian és a The Palazzo kaszinókban.

A The Black Eyed Peas 2009. márciusában adta ki ötödik stúdióalbumuk, a The
E.N.D. első kislemezét, a Boom Boom Pow-ot. Az USA-ban a dal első helyezést ért
el. Az album második kislemeze az I Gotta Feeling lett, ami még nagyobb siker
lett. 14 hétig vezette a Billboard Hot 100-as listát. and stayed for 14 straight
weeks at number one on the Billboard Hot 100, Ezeket követte egy harmadik
kislemez is, ami a Meet Me Halfway lett. A Meet Me Halfway hetedik helyen
nyitott a Billboard Hot 100-on. Ezt követte az Imma Be, ami 2 hétig vezette a
Billboard Hot 100-at. Az utolsó kislemez, a Rock That Body kilencedik helyen
nyitott.

Fergie kiadta első parfümjét, az Outspoken-t 2010 májusában. A parfümöt az Avon
jelentette meg. Ezt követte szintén az Avon által megjelentetett Outspoken
Intense 2011-ben, , majd a Viva 2012-ben, végül az Outspoken Fresh 2013-ban. A
The Black Eyed Peas hatodik stúdióalbuma, a The Beginning 2010. november 30-án
jött ki és ez a negyedik, amin már Fergie is közreműködött. Az album első
kislemeze, a The Time (Dirty Bit) több országban első helyezést ért el. Az album
második kislemeze, a Just Can't Get Enough szintén első helyezést ért el
különböző országokban. A harmadik kislemez a Don't Stop the Party lett. 2011.
szeptember 3-án a banda fellépett Minot-ban, Észak-Dakotában, hogy az abból
befolyó pénzt a 2011-ben, a Souris folyó áradásában kárt szenvedő 12 ezer
embernek adják. Szeptember 22-én Fergie meglátogatta a Madame Tussauds
panoptikumát, a viasz figurájának debütálása miatt. A viasz figura Las
Vegas-ban, Nevada-ban van.

2012. decemberében Fergie megetősítette, hogy elkezdett dolgozni második
stúdióalbumán. 2013-ban törvényesen is megváltoztatta a nevét Fergie Duhamel-re,
miután felvette férje Josh Duhamel becenevét. Ettől még zenei karrierjében
továbbra is Fergie maradt a neve, ahogyan eddig is ismerték őt.

2014. január 6-án újra meg lett erősítve, hogy Fergie dolgozik második
stúdióalbumán. Egy Ryan Seacrest-tel készült interjúban azt is megerősítette,
hogy will.i.am produceri munkákat lát el és az új lemezét az Interscope Records
fogja kiadni. 2014. szeptemberében bejelentették, hogy Fergie új albuma
valamikor 2015-ben fog érkezni. Később az is meg lett erősítve, hogy Mike Will
Made It is közreműködött a lemezen. 2014. szeptember 30-án új kislemezt adott ki
L.A. Love (La La) címmel. The song debuted on the Billboard Hot 100 at number 97
and peaking at number 27. 2015. júniusában Fergie bejelentette, hogy már az
utolsó simitásokat végzi második albumán. A hivatalos megjelenés 2016-ban
várható. 2016. június 9-én megjelent új száma, a Hungry videoklipjének első
betekintője, ezt követte még egy június 23-án. 2016. július 1-jén megjelent a
Double Dutchess első kislemeze, a "Milf Money" (másképpen M.I.L.F. $). 2016.
november 11-én megjelent a Double Dutchess második kislemeze, a Life Goes On.

Egy Facebookos Q&A-ben Fergie megerősítette, hogy várhatóan 2017 elején jelenik
meg második nagylemeze.



https://hu.wikipedia.org/wiki/Spagettiwestern

A spagettiwestern vagy makaróniwestern (olaszul, angolul és spanyolul Spaghetti
western, idegen nyelvekben olykor Italo-Westernnek is nevezik az ország miatt,
német nyelvterületen általában inkább az Italowestern kifejezés az elterjedtebb,
maguk az olaszok „western all’italiana” (western olasz módra) néven emlegetik) a
westernfilm műfajának európai ágához tartozik (melyet eurowesternnek neveznek),
s elsősorban az olasz westernfilmek hagyományos elnevezése. Tekintve, hogy
Olaszország nemzeti eledele a spagetti, erről ismerik legjobban az országot a
tengerentúlon, így innen származik a filmműfaj neve is. A spagetti jelölés
eleinte mintegy gúnynév volt, amit az amerikaiak ragasztottak az olasz
vadnyugati filmekre a kezdetekben, ezzel kifejezve nemtetszésüket. Többek közt
azért is, mert az olasz filmművészetben igen gyakori az utánzás, s a
spagettiwestern rendezők egymás munkáit is utánzatokkal akarták túlszárnyalni,
ennek a ragyogó példája a Django volt, aminek 1966-os sikertörténete után
félszáznál is több hivatalos, vagy nem hivatalos folytatást csináltak.

Spagettiwesterneket olasz rendezők forgattak általában olaszországi stúdiókban,
de gyakran Spanyolországban is.

Több olasz westernben szerepeltek spanyol színészek, sőt gyakran készítettek
spagettiwesterneket olasz–spanyol koprodukcióban. Készültek kifejezetten spanyol
gyártású westernek is. Elsősorban Sergio Leone érdeme volt a mesteri olasz
westernfilmek készítése, egyik alkotása, a Volt egyszer egy Vadnyugat nemcsak a
legnépszerűbb spagettiwestern, hanem egyben az egész műfaj legnevesebb alkotása.
Leone mellett a műfaj nagy úttörője még Sergio Corbucci, Tonino Valerii, Duccio
Tessari, vagy akár Rafael Romero Marchent is.

Az olaszok számos újítást vezettek be a műfajba, ilyen volt a modern fegyverek
használata, vagy a cselekmény idejének kitolása abba a korba, amikor a vadnyugat
már haldoklóban volt. Bár több száz olasz vadnyugati film készült, de többségük
nem ér el magas színvonalat, és ma már csak legfeljebb filmtörténeti
érdekességek. Ugyanakkor születtek komoly, ma is óriási nézettségnek és
elismertségnek örvendő alkotások e műfajban. Nagy érdeme azonban mégis az, hogy
meghosszabbította a western akkor már haldokló műfaját. Miután a 70-es évek
közepén véget ért pályája, rövidesen meghúzták az amerikai western határát is.

Az általános vélekedés, hogy az első spagettiwesternt 1961-ben forgatta Michael
Carreras brit rendező, angol-spanyol koprodukcióban amerikai, spanyol és olasz
színészekkel. Ez volt a Savage Guns (olaszul Tierra Brutal). Valójában az
alműfaj első darabja nem Carrerastól származik, Carreras nyomán indult el. Mario
Amendola Félelem Oklahomában c. filmje volt az első olasz western, ami pusztán
csak egyszerű próba volt és nem több. Ez annak a hatása nyomán született, hogy
ebben az évben felmerültek elképzelések fiatal olasz operatőrök részéről, hogy
westernt forgassanak Európában - így emlékezett vissza Sergio Corbucci. Corbucci
éppen Leonével és Tessarival dolgozott Andalúziában a Pompeii utolsó napjai
filmen, amikor a fiatal filmesnek a sivatagos tájat és kanyonokat szemlélve
eszébe jutottak az amerikai és mexikói sivatagok. Akik rajtuk kívül ott voltak,
mint Enzo Barboni és Franco Giraldi, később szintén alkottak az új filmműfajban
és nekik sem elhanyagolható a tehetségük. A Félelem Oklahomában bár már csak egy
régi érdekes film, de Carrerasnak bevált az ötlet, hogy a Tierra Brutal-hoz
olasz segítséget vegyen igénybe. Utána néhány rendező a következő három évben
megpróbálta létrehozni és meghonosítani az olasz westernt, de a kezdetekben ezek
a szárnypróbálgatások még nagyon sikertelenek maradtak és elég bizonytalan volt
az új műfaj léte.

1964-ben elindult a spagettiwestern virágkora Sergio Leonéval és Ennio
Morriconéval. 1964-ben az Egy maréknyi dollárért már nemzetközi sikert aratott.
A főszereplő amerikai volt, Clint Eastwood, akit ez a film tett világhírűvé. Ezt
követte a Pár dollárral többért és A Jó, a Rossz és a Csúf, melyek Leone
úgynevezett „dollár-trilógiá”-ját alkotják. A dollár-trilógia az olasz
filmtörténet addigi legnagyobb sikerét aratta és több mint egy évig telve voltak
azok a mozik, ahol a levetítették a három részt.

A másik említésre méltó klasszikus, az 1966-ban készült Sergio Corbucci Django
című westernje, Franco Neróval a főszerepben, mely szintén jelentősen
hozzájárult a spagettiwestern megerősödéséhez. A leghíresebbnek, a Volt egyszer
egy Vadnyugat-nak azóta is töretlen a népszerűsége. Tény viszont, hogy a
leghíresebb spagettiwesternek általában amerikai színészekkel készültek
(leszámítva a Django-t), és legtöbbjükhöz Morricone komponálta a kísérőzenét.

Ami a legmeglepőbb, hogy Leone vagy Carreras nem stílusteremtőnek szánta
filmjeit. Leone egyfajta western-szatírát készített, mikor leforgatta az Egy
maroknyi dollárért-et, amelyben reálisan igyekezett bemutatni a vadnyugatot az
amerikai westernekben látható romantikus, idealizált világgal szemben. Az
amerikai filmekben gyakorta olyan valós vadnyugati személyeket mutattak be
pozitív figurákként, akik valójában közönséges bűnözők voltak, ilyen volt
példának okáért Jesse James.

A western az 1950-es évek végén, az 1960-as évek elején kezdett kimenni a
divatból és az amerikai filmvállalatok már nem kívántak több vadnyugati témájú
filmet készíteni, de az európai nézőközönség továbbra is igényt tartott erre a
műfajra, ezért ez tovább ösztönözte az olasz vadnyugati filmet.

Olaszországban majdnem ugyanez volt a helyzet a „saru és kard” filmekkel,
amelyekbe korábban még az amerikaiak is betársultak. A nagy szuperprodukciók
között a Cinecittà is tucatnyi mitológiai filmet készített, sok esetben amerikai
hozzájárulással. A Ben-Hur sikere egyúttal a műfaj végét is jelentette, s az
amerikai filmtőke ekkor már nem akart ebbe befektetni, mert a nézőközönségnek
sem volt rá igénye. Ezzel együtt leépítésekkel kellett számolni a Cinecittànál,
így kettős érdeke volt a rendezőknek és producereknek az új műfaj keresése, hogy
a hátramaradt felesleges anyagot (díszletet, statisztákat, stb.) valamire
felhasználhassák, melyhez először nem látszott alkalmasnak az itáliai western,
amíg fel nem tűnt Sergio Leone.

A spagettiwesternekbe később más országok filmvállalatai is bekapcsolódtak, így
például Franciaországból vagy az NSZK-ból. A spagettiwesternnel egy időben a
szocialista országok területén is születettek westernek, elsősorban szláv nyelvű
(jugoszláv, szovjet és csehszlovák) alkotások, melyek inkább az amerikai
westernek vonalán haladtak. Ezeket a kelet-európai alkotásokat nevezték vörös
westerneknek, származási helyük politikai beállítottsága után. Egyes szocialista
országokból, mint a keleti blokkal szakító Jugoszláviából való színészek
némelykor főszerepeket kaptak az olasz westernekben, mint a szerb Dragomir
„Gidra” Bojanić Enzo Dell'Aquila …e venne il tempo di uccidere című 1968-as
alkotásában, sőt még a neves Gianni Garko is horvát származású volt. Mindezek
azt bizonyították, hogy a westernfilm nem kizárólag amerikai műfaj, az óvilági
westernek is éppúgy sikeresek, mivel Észak-Amerika lakosainak döntő többsége is
Európából származik.

Néhány amerikai western-alkotást, melyeket spanyol filmvállalatokkal,
spanyolországi helyszíneken forgattak, spanyol színészek közreműködésével,
gyakran szintén spagettiwesternnek számítanak, mert ugyanazt a stílust veszik
át. Az egyik példa erre Paul Landres 1965-ös filmje A fegyveres fia, ami még
korai makaróniwesternnek számít.

Az 1980-as évek elejétől a műfajnak bealkonyult, de már 1975-ben sokan úgy
vélték, hogy Enzo G. Castellari Keomá-jával lezárult az italowestern korszaka,
noha azt követően még számos makaróniwesternt forgattak, igen csekély sikerrel.
Igen kései alkotásnak számít az 1994-es Bunyó Karácsonyig, amely a híres
verekedő-páros Bud Spencer-Terence Hill utolsó közös filmje volt, akik ezzel
befejezték legendás sorozatukat.

A spagettiwesternek neves színészei közé tartozik Franco Nero, Terence Hill, Bud
Spencer, Clint Eastwood, Eli Wallach, Lee Van Cleef, Tomás Milián, Claudia
Cardinale, Gianni Garko, Loredana Nusciak, Anthony Steffen és Richard Harrison,
az antihősök közül Eduardo Fajardo és Gian Maria Volontè. Még a Beatles egyik
sztárját Ringo Starrt, sőt Orson Wellest és Anita Ekberget is szerepeltették
egy-egy italowesternben. Néhány amerikai színésznek is volt kötődése
Olaszországhoz. Henry Fonda 15. század végi felmenői például Genovából
származtak. Eli Wallach szülei szintén Olaszországból eredő zsidó családból
valók.

A mészárlás ideje c. véres spagettiwesternben, ahol a főszerepet szintén Franco
Nero alakította, szerepelt két Olaszországban élő magyar származású színész is,
név szerint Tom Felleghy és John Bartha, sőt meg kell említeni a szintén magyar
Kreul Józsefet, azaz Joe Bugnert, egykori bokszolót, aki Bud Spencerrel az
Aranyeső Yuccában c. kései, 1981-es spagettiwesternben szerepelt.

Egyes rendezők neve éppen a spagettiwesternjeikkel és azok színészeivel forrt
össze. Első helyen mindenképp a Leone-Eastwood páros áll. Őket követi Corbucci
és Nero, majd Giorgio Ferroni és Gemma.

Morricone mellett a filmek zenéinek megírásában jelentős szerepe volt Bruno
Nicolainak, vagy az olasz zeneszerző testvérpárnak Guido és Maurizio de
Angelisnek. Külön kiemelendő a filmzenék szinte rapszodikus hangvétele, mely
szintén különlegessé teszi ezeket a filmalkotásokat, mi több, kétségtelenül
Morricone és néhány másik zeneszerző itáliai vadnyugati filmekhez komponált
kísérőzenéi a legjobb western-zeneművek.

2013 januárjában mutatták be a Django elszabadul című filmet, melynek rendezője
Quentin Tarantino, akinek Kill Bill című filmje szintén ebbe a műfajba tartozik.

A spagettiwesternek az amerikai westernektől leginkább a cselekményszövésben
térnek el. A spagettiwesternekben rendszerint több vér folyik, erőszakosabbak,
keserűbbek, kiábrándultabb világúak és nagyobb bennük a feszültség. Állandó
visszatérő motívum a bosszúállás. A feszült hangulatot a zenei aláfestés is
fokozza, melynek mestere Morricone volt. A spagettiwesternek leginkább emiatt
kapnak ma is sok kritikát. „A vadnyugatot egyszerű, erőszakos emberek formálták,
ezt az erőt és együgyűséget próbálom visszaadni a filmjeimben.” – nyilatkozta
1966-ban Sergio Leone, aki szerint az amerikai westernek az 1950-es évekre
túlidealizált, hamis képükkel szinte prédikálni akartak a műfajban. Tinto Brass
elmondása szerint épp a túlhangsúlyozott erőszakra próbálta felhívni a figyelmet
A jenki című 1966-ban készült westernjében, de pont az ellenkező hatást érte el
vele, ugyanis rendkívüli támadásokat kapott a kritikáktól. Sergio Corbucci A
halál csöndje ma már ugyancsak klasszikusnak számító westernje, vagy Lucio Fulci
(aki zombifilmjével szerzett hírnevet) alkotásai is szintén meglehetősen
borzongatóak, már-már horrorisztikusak. A halál csöndjé-ben azonkívül nem a jó,
hanem a rossz győz.

A főhősök nem túlzottan jóképűek, feslett, piszkos ruhákat viselnek és
előrehaladottabb korban vannak, mindezekkel azt fejezik ki egyrészt, hogy sokat
tapasztaltak az élettől és egészen másként tekintenek a világra, amely alaposan
meggyötörte őket, ezért is annyira marconák. Clint Eastwood a dollár-trilógiában
egy kócos, elhanyagolt külsejű, naptól lebarnult arcú férfiúként mutatkozott be,
Franco Nero a Djangóban szakadt, sáros, fekete ruhát viselt, erősen borostás
volt, bár mivel elég fiatal volt még a film forgatásakor, ezért műráncokat és
sötét sminket vittek fel arcára, hogy idősebbnek látszódjék. Gianni Garko
némelyik filmjében is meglehetősen öregnek tűnik, míg a korábbi amerikai
vadnyugati filmek főhősei többnyire fiatalok voltak, addig a gonosz szereplők
rendelkeztek a spagettiwesternek jófiúinak külső tulajdonságaival. További jó
példája a kevésbé vonzó, hanyagul öltözött hősöknek Klaus Kinski, Charles
Bronson, de akár Giuliano Gemma.

A negatív szereplőknek olykor tipikus jellemvonása a szadizmus. Ennek legjobb
példája a Volt egyszer egy Vadnyugat rosszfiúja, Frank, akit Henry Fonda
alakított. Frank ifjú korában egyik ellenfelét a nyakába tett kötéllel egy
haranghoz kötötte, úgy, hogy az „akasztott” ember saját öccse vállain állt. A
hőségtől és súlytól szenvedő gyerek alig bírta testvérét tartani, végül
összeesett, így testvére meghalt. (Az akasztott ember öccsét felnőtt korában
Charles Bronson játszotta.)

Más szereplőknek is el kell szenvedniük a kegyetlenségeket, olykor nemi
erőszakot. Mindezeknek viszont mégis volt komoly valóságalapja. Az Egyesült
Államok déli és nyugati felén, ahol kifejezetten gyenge volt a rendfenntartás,
ott mindennapos volt az erőszak és a hétköznapokban az ököljog lett a törvény.
Különösen az amerikai polgárháború alatt és az után tombolt vadul az erőszak
több egykori amerikai konföderációs államban, de ugyanez volt a helyzet
Kaliforniában is.

Az Egy maréknyi dollárért-nak aligha maga a történet, sokkal inkább a gesztusok,
a látvány, az erőszak, az érzelmek, a zene elegye ami igazán a sikerét adta.

A spagettiwestern jó néhány jellemzője emlékeztet az olasz bűnügyi filmek
vonásaira. Több rendező, vagy forgatókönyvíró, leszámítva Leonét és néhány másik
rendezőt, aki készített spagettiwesternt, korábban bűnügyi témájú filmekkel is
foglalkozott, nyilvánvalóan innen van az a ráhatás, hogy ennyire hangsúlyozzák
ezekben a filmekben az erőszakot. Különösen jellemző ez Lucio Fulcira, vagy
Sergio Corbuccira, aki viszont tökéletesen be tudta illeszteni ezeket az
elemeket a westernbe, s bűnügyi filmjei között is akad jó pár klasszikus. Számos
szereplő színész is nyújtott alakítást olasz, spanyol krimikben és
gengszterfilmekben.

Azok a rendezők, akik az ún. „saru és kard” témájú filmekben tevékenykedtek –
ahol elsősorban az ókori görög és római eposzok hőseit vitték filmvászonra –, ők
is átvettek néhány elemet innen a pozitív hősök megformálásánál. Az addigi
mitológiai hősöket alakító színészek is belebújtak a cowboyok öltözékébe.

Idővel viszont az olasz rendezők már nemcsak a bosszúállás és pénzszerzés
motívumát kívánták továbbvinni. Az 1960-as évek végétől már több filmben
tapasztalható, hogy a hősök ráébrednek az élet más dolgaira is, nemcsak pénzre
vagy bosszúra hajtanak. A mexikói forradalmak korában játszódó westernekben is
látható az első filmkockákon, mekkora a káosz a szereplők körében. Először a
pénzszerzés vágyából érkező hős a diktátorok és a kisemmizett felkelők között
ingázik, mindenütt a nyereséget keresve, de idővel a jók pártjára áll, engedve a
forradalmi eszmék vonzerejének. Ez jellemzően politikai töltetet adott a
spagettiwesternnek. Legszebb példájának Tomás Milián és Gian Maria Volontè közös
produkciója, a Szemtől szembe tekinthető.

Sergio Leone még a színészekkel is egészen másképp dolgozott. Ő olyanokat
igyekezett beválogatni, elsősorban az anti-hősök szerepébe, akik az addigi
filméletben teljesen más szerepekben tűntek fel, rendszerint inkább pozitív
figurákat játszottak. Ilyen Henry Fonda, akit egész eddig „Nemes Szívű
Amerikai”-ként ismert közönség, ehelyett egy elvetemült gyilkos szerepében
láthatták, de akár ilyen volt Jack Elam is (szintén játszott a Volt egyszer egy
Vadnyugatban). Maga Fonda is vonakodott ennek a szerepnek az elvállalásától,
amire végül barátja, Eli Wallach, a dollár-trilógia egyik sztárja, Eastwood
partnere vette rá.

Az olasz westernfilmek a fegyverek és az időpont terén is tettek
változtatásokat. Gyakran megszólalnak gépfegyverek, melyek megjelenése valóban
egybevág a vadnyugat korával. Ezt szintén Leone indította el, amikor az Egy
maréknyi dollárért-ban az egyik banda vezetője Ramón az amerikaiaktól
megszerzett gépfegyverrel lemészárolja a mexikói katonákat. Franco Nero a
Django-ban, vagy Terence Hill a Joe, a rosszarcúban is használt gépfegyvert, s
ezt több más western is követte.

Azonban több, a westernekben használt gépfegyver nem is létezett. Az Egy
maréknyi dollárért-ban és Djangóban használt fegyverek nemcsak, hogy nem
létezőek, hanem még nem is vágnak egybe az adott korral. Az előző film
körülbelül az amerikai polgárháború előtti időkben játszódik, míg a Django a
háború után. Akkoriban még az ilyen típusú automata jellegű géppuskák nem is
léteztek, hanem hajtókaros forgótárasok voltak, amelyeket a polgárháborúban az
amerikai hadsereg szabványosított, de tüzérségi fegyverként használt és
ágyúkerekeken szállította, mivel eléggé nagy volt a súlya. A Joe a rosszarcú-ban
használt Maxim-géppuskához hasonló fegyver sem valódi. Leone egyik ugyancsak
klasszikusnak számító filmjében, az Egy marék dinamit-ban is James Coburn egy
MG-32/42 fegyvert használ, amelyet 1932-ben szerkesztettek a németek, a film
viszont az 1911-es mexikói forradalom idején játszódik. Ugyanebben a filmben egy
9 mm-es FN Browningot használnak, amit csak 1925-ben találtak fel. Ugyancsak
filmes baklövésként lehet megemlíteni a Franco Neróval készült A zsoldost, ahol
Nero egy 9 mm-es Largo típusú pisztolyt használ, melyet 1946-ban fejlesztettek
ki, míg a film cselekményének időpontja 1921.

A James Coburnnel, Bud Spencerrel és Telly Savalasszal készült Élet vagy halál
western a polgárháborúban történik. A Coburn, Spencer és társai a konföderáció
katonáit kaszálják a Gatlingekkel, a kor hajtókaros gépfegyvereivel. A korai
Gatlingeknek viszont volt egy hatalmas hátránya, mert könnyen beakadtak és
lassabban hajtották őket. A filmben ezzel szemben a Gatlinget használóknak
meglehetősen gyorsan és akadálymentesen jár a kezük.

Több spagettiwestern játszódik a 20. században, az első világháború előtt,
illetve után is. Ezek helyszíne elsődlegesen Mexikó, ahol az időtájt Porfirio
Díaz diktatúrája miatt forradalmak zajlottak. Ezekben a westernekben több
alkalommal használnak gépfegyvert, sőt megjelennek más harci eszközök is, mint
például tankok, gránátok. A kései amerikai westernekben is jelen vannak új
közlekedési eszközök, mint repülőgépek vagy autók.

Visszatérő figura az olasz westernben Django. Corbucci westernjének sikere után
több tucat különböző folytatás, vagy átdolgozás készült, melyek rendszerint nem
érik utol a Corbucci-féle Django-t, de vannak filmek, melyek figyelemre méltó
módon ábrázolják. Ugyancsak kedvelt, több westernben is szereplő jellem Sartana,
amely legjobban Gianni Garkóval azonosult, akárcsak Franco Neróval Django.

Kevéssel az új műfaj előtt jelentkeznek az olasz Zorro-filmek is, ezek
tulajdonképpen a spagettiwestern előzményeinek tekinthetők. Rafael Marchent
forgatott ilyen filmeket az 1950-es években Andalúziában, amivel felfedezte a
spanyolországi sivatagokat a filmrendezők számára, így a díszletek nagyon kapóra
jöttek a westernekhez. Egy Zorro-filmhez is használt mexikói díszletváros
látható spagettiwesternben is.

A Zorróról szóló olasz és spanyol filmek közül is többet westernes kiszerelésben
forgattak, ahol az álarcos főhős már nem kardot, hanem revolvert forgat. Ennek
az időpontja is az 1840-es évek végén játszódik, amikor az amerikaiak
megszerezték Mexikótól Felső-Kaliforniát, Zorro hazáját. Majdnem a polgárháború
háború utáni periódusba tolja Zorrót a spanyol Zorro, a musztángok ura c. film,
ahol már teljesen mellőzik a kardot. Ezen filmalkotások azonban rendszerint
mérsékelt sikert arattak. Ugyancsak rendkívül merész újítást tesznek a rendezők
a műfajban, amikor a westernek főhősei emigráns ázsiaiak (kínaiak), akik
pisztoly helyett világhírű harcművészetüket vetik be, mint Mario Caiano Il Mio
Nome è Shanghai Joe c. western-komédiájában. Némelyik ilyen filmben
közreműködtek hongkongi filmvállalatok is.

Az 1970-es években Amerikában már teljes hanyatlásnak indult a western műfaja,
ezt híven példázzák az ekkorra egyre nagyobb számban jelentkező a spagetti- és
vörös westernek. És mivel a spagettiwestern egészen más világot mutatott be a
hagyományos westernekkel ellentétben, ezért is volt – igaz rövidebb ideig, mint
az amerikai westerneknek –, akkora sikere még az Egyesült Államokban is.

A spagettiwestern nagyon meghatározó lett a filmtörténetben. A későbbi amerikai
westernekre, mint Pat Garett és a Billy Kölyök-re is hatást gyakoroltak. Ezen
műfaj sikerének titka talán az, hogy szinte teljesen fikcióval dolgozik, nem
dolgoz fel történelmi eseményeket, vagy valós történeteket. Mindkét western (az
amerikai és az olasz) világa egyaránt meseszerű.

A spagettiwestern hatása még ma is felfedezhető amerikai filmalkotásokon is,
ilyen a Kill Bill. Rendezője, Quentin Tarantino nagy rajongója A Jó, a Rossz és
a Csúfnak, amit a filmtörténet egyik legnagysikerűbb művének tart.

A mostani amerikai, ún. neowesternekben is jelen van, igen fokozottan az
erőszak, ez azonban kevés esetben vethető össze az italowestern hatásával,
sokkal inkább az amerikaiak túlzott „erőszakmániájával” hozható párhuzamba, ami
nagyon megnyilvánul a legtöbb filmben.

A spagettiwesternek rendezői körében kedvelt forgatási helyszínnek számított
Spanyolország, főleg Andalúzia kopár, sivatagos vidékei, a Tabernas sivatag,
azon belül is Almería, ez utóbbi helyen forgatták a Volt egyszer egy Vadnyugat
bizonyos jeleneteit is. Ezek a mediterrán területek nagyon hasonlítottak az
amerikai kietlen vadnyugati (mexikói, új-mexikói, arizonai) vidékekhez. Több
filmet forgattak Szardínián is.

Tabernas mint helyszín különösen a Mexikóban játszódó westerneknél vált be
legjobban. Előfordult, hogy egy-egy western készítése észak-afrikai helyszínén
zajlott, amelyet szintén hasonlónak találtak az amerikai sivatagokhoz,
kanyonokhoz. Ezenkívül még Törökországban és Izraelben is forgattak egy-egy
westernt, az ott található helyszínek préri, vagy kietlen hegyvidékek gyanánt
szintén megfelelőek voltak.

A spagettiwesternek népszerűségét mutatja az ételwesternek jelentkezése a
világon. Az ételwesternek általában szorosan összefüggnek az erőszakossággal.
Elsőként említhető az ún. chorizowestern, amely a chorizo nevű asztúriai
kolbászféle után ragadt rá. A chorizowesterneknek a kizárólag spanyol gyártású
vadnyugati filmeket nevezik, voltaképp a spagettiwesternhez tartozik, mivel
ahhoz sorolják a spanyolok vadnyugati filmjeiket.

A burritowestern Robert Rodríguezhez kapcsolódik, akinek leghíresebb alkotása a
Volt egyszer egy Mexikó a 21. században játszódik, csak a tartalmi jellege és
humora emlékeztet a westernre.

Hrafn Gunnlaugsson izlandi rendező vikingfilmjeit nevezik cod western-nek a
tőkehal angol neve (cod) után, amely az északi vizekben él.

Az erőszakosságot mellőző NSZK-jugoszláv westernfilmeket, elsődlegesen Gojko
Mitić indiánfilmjeit is hívják egyesek Sauerkrautwestern-nek. A sauerkraut egy
német savanyúkáposzta. Ez a fajta megnevezés is ritka, mivel a jugoszláv
közreműködések miatt inkább vöröswesternnek számítanak a Mitić-filmek.

A Red Dwarf c. brit sci-fi egyik epizódja a Gunmen of the Apocalypse
westernes-kiszerelésű, amit Roast Beef-western-ként emlegetnek. A roast beef egy
angolszász marhaszelet.

A szintén brit Shane Meadows Volt egyszer egy Alföld c. filmje Sergio Leone
klasszikusát utánozza, amit spagettikonzerv-western-nek hívnak.

A hongkongi John Woo filmjei dimsum-wester néven élnek a filmvilág tudatában.
Dim Sum a hongkongi reggeli neve.

A Magyarországon is ismert Genndy Tartakovsky animációs sorozatát a Szamuráj
Jack-et a Time magazin nevezte el sobawestern-nek. A soba egy spagettihez
hasonló japán tésztaféle.

A sajtwestern a Monthy Python társulat alkotása. Repülő cirkusz c. sorozatukban
készítettek egy Sam Peckinpah-paródiát Rogue Cheddar címmel.

Spanyolországból is ered még egy alműfaj, a marmitakowestern, amely a baszk
halétel, a marmitako után kapta a nevét. Álex de la Iglesia 800 töltény c.
filmjéhez köthető legszorosabban.

Japánban Takashi Miike 2007-ben alkotta meg a sukiyakiwesternt, amit
általánosságban szamurájwesternnek is hívnak. A sukiyaki egy többféle
alapanyagból készült japán étel. Ez a western azonkívül, hogy abszurd képivilágú
(japán szamurájok cowboy-öltözetben járnak, kardot és pisztolyt forgatnak, japán
népviseltben járó emberek amerikai vadnyugati városokban élnek) borzasztóan
brutális és véres cselekményű. A Sukiyaki Western Django-ban az erőszakos
független filmjeiről ismert Quentin Tarantino is megjelenik és sukiyakit eszik.

Japán mintára született a dél-koreai michiwestern. A michi koreai káposztás
étel. Kim Ji-woon A Jó, a Rossz és a Végzet szintén Leone filmjét utánozza.

Ugyancsak japán mintára született a pad-thaiwestern, amely Thaiföldről való.
Akárcsak az előző két ázsiai film, ez is abszurd módon Thaiföldre viszi a
vadnyugatot. Wisit Sasanatieng Fah talai jone filmje alkotta meg.

Szomjas György betyárfilmjeit (pl. Talpuk alatt fütyül a szél, Rosszemberek)
egyesek szeretik gulyáswestern-nek nevezni, bár maga a rendező a Kelet-Európában
teremtődött eastern műfajához sorolja, amely a hagyományoknak megfelelően az
itteni országok vadnyugat-jait igyekszik bemutatni, abszurd, merész fantázia
ötlötte képi világ nélkül, amely Magyarországon jelenesetben a betyárok járta
puszták és más vidékek.

A szintén az easternbe sorolt második világháborús témájú, Jugoszláviában
készült szerb nyelvű partizánfilmeket nevezik 'gibanicawestern-nek. A gibanica a
délszlávok körében nagyon elterjedt rétesféle.



https://hu.wikipedia.org/wiki/Belgr%C3%A1d

Belgrád (eredeti magyar neve legalább a XIV. század eleje óta Fehérvár,
Nándorfehérvár, a 16. és a 19. század között n > l hangváltozással gyakran
Lándorfejérvár („Bolgárfehérvár”) változatban is, szerbül 'Fehérvár' jelentéssel
Београд / Beograd  ejtése) Szerbia fővárosa és egyben legnagyobb városa. Először
az i. e. 3. században a kelták éltek itt, mielőtt római kolóniává vált mint
Singidunum. Belgrád néven először 878-ban említik. 1403-ban lett először Szerbia
fővárosa, 1918 és 2003 között Jugoszlávia, 2003 és 2006 között Szerbia és
Montenegró fővárosa volt, majd 2006-tól ismét csak Szerbia fővárosa.

A város a Száva és a Duna összefolyásánál fekszik Szerbia északi részének
közepén, ahol a Kárpát-medence a Balkán-félszigettel találkozik. Belgrád
városmegye lakossága 2011-ben hivatalosan 1 659 440 fő, amíg maga a városé 1 166
763 fő. Belgrád a volt Jugoszlávia legnépesebb városa.

Történelme során Belgrád a keleti és nyugati kultúra választóvonalán
helyezkedett el. Európa egyik legrégibb városa: Belgrád szélesebb környéke volt
a legnagyobb európai prehisztorikus kultúra – a Vinča–tordosi kultúra –
bölcsője. A város alapítása a kelta és római időkre tehető, ezt a szlávok
betelepülése követte, a 7. században. A középkorban bizánci, frank, bolgár,
magyar és szerb uralkodók birtokolták, amíg az oszmán törökök el nem foglalták,
1521-ben, hogy a belgrádi pasaság székhelyévé tegyék. 1403-ban először lett a
független szerb állam fővárosa (1427-ig, amikor is Magyarországhoz került). Ezen
státusát 1841-ben visszanyerte, de a törökök ténylegesen csak 1867-ben hagyták
el. A 20. században a sokféle változáson átment Jugoszlávia fővárosa lett,
egészen 2006-ig, amikortól Szerbia ismét független állam.

A várost és várát számos alkalommal ostromolták. 1456. július 4–22. között a
nándorfehérvári csatában Szilágyi Mihály és Hunyadi János fontos győzelmet
arattak II. Mehmed oszmán szultán ostromló hadereje fölött, több évtizedre
visszavetve a török hatalom balkáni terjeszkedését.

Belgrád átlagos tengerszint feletti magassága 132 m; legmélyebben fekvő része
70,15 méteren, míg legmagasabb pontja 303,1 méteren van. A város a Pannon-síkság
és a Dinári-hegység találkozásánál, valamint a Duna és a Száva összefolyásánál
terül el. Az északi szélesség 44° 49' 14" és keleti hosszúság 20° 27' 44"
koordinátákon helyezkedik el. Belgrád történelmi magja (az egykori
Nándorfehérvár) a Kalemegdán-hegyfokra épült a Száva folyó jobb partján.
Körülötte a Šumadijai-hátság 200-300 méteres dombjai közül az 511 méter magas
Avala és a 628 méter magas Kosmaj emelkednek ki, de a 198 méteres Dedinje már
betagozódik a dombvidékbe. A Belgrádtól északra fekvő területek közül a Száva
túlpartján a zimonyi löszfennsík, míg a Duna túlpartján a pancsovai rét
található. A 19. századtól a város kiterjedt délre és keletre, a második
világháború után Belgrád a Száva bal partján terjeszkedett és így magába
olvasztotta Zimony városát. A város területe 360 km², elővárosokkal együtt
3223 km².

Belgrádnak mérsékelt kontinentális éghajlata van. Az évi átlagos
középhőmérséklet 12,5 °C, a legmelegebb hónap a július, amelynek
átlaghőmérséklete 23,0 °C. Ugyanakkor az év 95 napján a napi legmagasabb
hőmérséklet meghaladja a 25 °C-ot, 31 napján pedig a 30 °C-ot is. Az évi átlagos
csapadék 700 mm körül alakul. A napsütéses órák száma sokéves átlagban 2096. A
nap a legtöbbet júliusban és augusztusban süt, egy nap általában 10 órát; míg
decemberben 2-2,3 órás napsütéssel lehet számolni naponta. A valaha mért
legmagasabb hőmérséklet 43,6 °C volt (2007. július 24.), a legalacsonyabb pedig
–26,2 °C (1893. január 10.).

7000 évvel ezelőtt a Körös- és a Starčevo-kultúra népe, később pedig a tiszai és
a Vinča–tordosi kultúra népe élt ezen a területen. A kelta törzsek közül a
Scordisci telepedett le itt a Kr. e. 3. században, ők nevezték el Singidunumnak,
ami Belgrád első ismert neve. Ezt az elnevezést a Kr. e. 1. században megjelenő
római hódítók is megtartották. A hódítással Singidunum Moesia Superior tartomány
része lett. A Kr. u. 2. század közepétől már teljes jogú várossá vált. Iulianus
császár alatt a Római Birodalomban rövid időre újraéledt a hellenizmus
kultúrája; a trónon őt követő Iovianus császár, aki visszaállította a
kereszténységet, Singidunumban látta meg a napvilágot 331-ben.

Belgrád 395-ben, a Római Birodalom kettéosztásakor a Bizánci Birodalomhoz
került. A Száva túlpartján feküdt Taurunum (ma Zimony) kelta város; a két város
a római és bizánci időkben szerves összeköttetésben állt egymással (híd ívelt
közöttük). A következő időszakban (a 6. századtól a 20. század elejéig) azonban
a városok nagyrészt egymástól függetlenül fejlődtek, mert két különböző államhoz
tartoztak.

A várost elfoglalták, illetve többször lerombolták a hunok, a szarmaták, a gótok
és az avarok is, mielőtt a szlávok 630 körül megérkeztek volna. Az avarokat
végül a 9. században a Frank Birodalom győzte le, amely Taurunumot Malevilla
néven magához csatolta. Ekkorra (878 körülre) tehető Belgrád első szláv
alakjának (Bjelgrad - Бјелград) írásos említése az első dunai bolgár birodalom
idejéből. A város négy évszázadon keresztül a Bizánci Birodalom, a Magyar
Királyság és az első Bolgár Királyság csatatere volt. A 9. században a Bizánci
Császárság határvárosa lett.

A város kvártélyozta az első, majd a második keresztes hadjáratba vonuló
seregeket, míg a harmadik keresztes hadjárat során a vidéken 190 000 lovagjával
elhaladó Rőtszakállú Frigyes a várost romokban találta. A város 1284-ben a IV.
Dragutin István szerb király és Katalin magyar királyi hercegnő, V. István
magyar király leánya között kötött házasság következtében jegyajándékként került
a szerbekhez; Dragutin innen irányította aztán országát. Halálával egy időre
ismét magyar fennhatóság alá került.

A szerb és bolgár seregek 1371-es Marica menti csatavesztése és a rigómezei
vereség (1389) után a szerb birodalom omladozni kezdett, minthogy az Oszmán
Birodalom meghódította déli területeit. Az északi részek azonban ellenálltak, s
1403-ban Lazarevics István despota a Szerb Despotátus fővárosává tette, miután
Zsigmond magyar király hűbérbirtokként neki adományozta. Ebben az időszakban a
város aranykorát élte. Lazarevics citadellás-tornyos várat építtetett, melyből
mára csak az István despota tornya és a nyugati fal maradtak fenn. Újjáépíttette
és megerősíttette a város falait és bástyáit, és ezzel hozzájárult, hogy a város
közel további hetven évig ellenállt a török támadásoknak. A város menedékként
szolgált a török hódítás elől menekülő balkáni népeknek, becslések szerint
lélekszáma negyvenezer és ötvenezer között lehetett.

1427-ben Lazarevics István utóda, Brankovics György vissza kellett adja az
akkori Nándorfehérvárt a magyaroknak, s a fővárost Szendrőbe költöztette.
Uralkodása idején II. Mehmed török szultán Szerbia legnagyobb részét elfoglalta,
de Nándorfehérvárt kétszer is sikertelenül ostromolta meg, először 1440-ben,
majd 1456-ban. Ez utóbbi ostrom volt a nándorfehérvári diadal. A várat a
százezer fős oszmán török sereg nem tudta elfoglalni, pedig az fontos lett volna
a birodalom Közép-Európa felé való további terjeszkedéséhez. Szilágyi Mihály, a
vár parancsnoka, mindaddig derekasan ellenállott, míg a keresztény várvédők
kapitánya Hunyadi János és Kapisztrán János gyakorlatlan, de lelkes keresztes
vitézeikkel a város felmentésére megérkeztek. Hunyadi előbb a török gályahajók
során át tört magának utat a várba, majd július 21-én visszaverte a szultán
rohamát és másnap maga támadta meg a törököket, akiket fényesen legyőzött. Az
ostrom során II. Mehmed maga is megsérült. A győzelem híre bejárta egész
Európát, a III. Kallixtusz pápa által elrendelt déli harangszó mind a mai napig
a nándorfehérvári diadalra emlékeztet a keresztény világban. Ugyancsak a
felmentett várban folyt le az jelenet, melynek a cselszövő Cillei Ulrik esett
áldozatul 1456. november 9-én, amikor Hunyadi László és Szilágyi Mihály vitézei
heves szóváltás után összekaszabolták.

A 250 000 főnyi oszmán hadsereg I. Szulejmán vezetése alatt 1521. augusztus
29-én, hét évtizeddel később végül elfoglalta a várost, nagy részét a földig
rombolta, és teljes keresztény lakosságát Isztambulba deportálta. Ezzel hosszú
időre az Oszmán Birodalom részévé tette (1521-1688, 1690-1717, 1738-1789,
1792-1867), és megnyitotta az utat Nyugat-Európa felé. Belgrádot a környező
szandzsák székhelyévé tették, s új lakosok – törökök, örmények, görögök, raguzai
kereskedők és mások – települtek be, így az elkövetkező 150 év békét és
fellendülést hozott; távol a harcoktól az egyik legfontosabb hadi utánpótlási és
kereskedelmi központtá építették ki. A város közel 100 000 lakosával
Konstantinápoly után a második legnagyobb oszmán város volt Európában. A
hódoltság rányomta bélyegét az építészetre, a mecsetek, fürdők és törökös
stílusú házak sajátos hangulatot adtak a városnak. A szerbek 1594-ben kitört
bánáti felkelését a törökök leverték, és az albániai születésű Szinán pasa
nagyvezír parancsára Szent Száva ereklyéit nyilvánosan felgyújtották a
Vračar-fennsíkon; ennek emlékére később itt építették fel a Szent
Száva-templomot. Megtorlásul a lázadásért, a város lakosságának legnagyobb
részét deportálták Isztambulba.

A Habsburgok többször is próbálták a várost felszabadítani (1688–1690,
1717–1739, 1789–1791), de a törökök mindannyiszor hamar visszafoglalták és
keményen megtorolták a próbálkozást. Ezen időszak alatt a város átélte a két
nagy szerb kivándorlást, melynek során egy-egy pátriárka vezetésével több
százezer szerb vonult az osztrákokkal a Habsburg Birodalom felé, először
1690-ben, majd 1737-39-ben. Többek között a Vajdaságban, Szlavóniában, a
Dunakanyarban és a Csepel-szigeten telepedtek le.

1688-ban a szövetséges felmentő hadak Miksa bajor választófejedelem, Friedrich
Siegmund Schärffenberg tábornok, Fürstenberg ezredes, Starhemberg Guidó és a
fiatal Savoyai Jenő vezérlete alatt hozzáfogtak Belgrád visszavívásához, mely
Ibrahim pasa és 4000 emberének bátor ellenállása dacára célhoz is vezetett. A
vár átadása után a török lakosok szerződést kötöttek a császári parancsnokkal,
hogy 200 000 forint megfizetése után családostól, jószágostól hajón
elköltözhessenek a városból. Éppen hozzáfogtak a pénz megszámlálásához, mikor a
dologról értesült Thököly Imre néhány török lovassal közöttük termett, a pénzt
lefoglalta, a császári biztosokat és a törököket pedig elkergette. A törökök a
készen álló hajókra menekültek, melyek új hazájukba, Bulgáriába vitték öket.
Belgrádban, mely az ostrom következtében sokat szenvedett, ezekben az években
jóformán csak a katonai őrség élt, a többi lakos szétszéledt. A császáriak
diadala azonban nem volt tartós. Köprülü Musztafa már 1690-ben megjelent
hatvanezer emberrel Belgrád előtt, melyet az Aspremont parancsnok helyébe
küldött Croy herceg 5 ezer katonával védelmezett. Augusztus 8-án
szerencsétlenség történt: a lőporraktár levegőbe repült, minek következtében az
őrség legnagyobb része meghalt, maga a vár és város pedig teljesen romba dőlt.
Croy herceg, aki vagy 500 katonával a Dunán keresett menedéket, kénytelen volt
átengedni a füstölgő romokat Köprülünek. Mikor Musztafa nagyvezír 1693-ban
Thököly nógatására Erdélybe készült, a bécsi udvar mindenáron igyekezett távol
tartani a nagyvezírt Erdélytől. E cél elérésére Croy herceget Nándorfehérvár alá
küldte. Ez ugyan csak katonai tüntetés számba ment, de mégis meglett a kívánt
eredmény: a nagyvezír Erdély határáról Belgrád felé sietett, mire Croy
elmenekült a vár alól. Az 1699-es karlócai béke értelmében Belgrád török kézben
maradt. Csak 18 évvel később sikerült a császáriaknak a fontos végvárat ismét
hatalmukba venni.

1717-ben Savoyai Jenő herceg (vezetése alatt Pálffy Jánossal, Starhemberggel,
Mercyvel és Nádasdyval) hozzáfogott Belgrád visszafoglalásához. Először is
átszállította hadának egy részét a Dunán, minden oldal felől elzárta a várost és
csak ezután kezdte meg a várat erősen lövetni. Musztafa várparancsnok 30 ezer
emberrel vitézül ellenállt, annál is inkább, mert tudta, hogy Chalil nagyvezér
felmentésére közeleg. Chalil július 30-án csakugyan meg is érkezett és Savoyai
táborát úgy vette körül, hogy az két tűz közé szorult. Savoyai, hogy a kettős
támadás elől meneküljön, arra határozta el magát, hogy megelőzi a nagyvezér
támadását. A szerencse kedvezett tervének. Vékony János egykori kuruc vezér,
akit Chalil titkon a várba küldött, a Musztafa pasának szánt levéllel Pálffy
Jánoshoz ment, aki a levelet tüstént eljuttatta Savoyainak. A levélből megtudták
a támadás napját. Ezt megelőzendő, Savoyai augusztus 15-én hajnalban, a sűrű köd
dacára megtámadta Chalil alvó hadát. A sereg ugyan gyorsan tudatára ébredt a
veszélynek és hősiesen ellenállt, de így is teljes vereséget szenvedett. A
győzelem láttára Belgrád parancsnoka másnap késznek nyilatkozott a vár
feladására, augusztus 22-én pedig az őrség és lakosság kíséretében a városból
elvonult.

A Habsburg hatalom azonban nem tudta tartósan megtartani Belgrádot. 1739-ben, az
orosz–Habsburg–török háború során a császári haderő az orosz győzelmek ellenére
súlyos vereségeket szenvedett, és a belgrádi békeszerződésben át kellett
engednie a várat és a várost az Oszmán Birodalomnak. Fél évszázaddal később, II.
József császár uralkodásának végén – az 1787–1791-es Habsburg-török háború
kezdetén, 1789. október 8-án – a császári hadsereg csak igen nehéz ostrommal
tudta ismét elfoglalni, Laudon tábornagy irányításával, de már 1791-ben, az
utolsó Habsburg–török háborút lezáró szvisovi (sistowai) békeszerződésben ismét
vissza kellett adniuk az oszmánoknak.

Az első szerb felkelés idején a szerb forradalmárok 1806. január 8-ától 1813-ig
tartották a várost, majd visszafoglalták a törökök. A második szerb felkelés
után 1817-ben Szerbia részleges függetlenséget ért el, amit a török porta
hivatalosan 1830-ban ismert el. Mihály szerb fejedelem 1841-ben az ország
fővárosát Kragujevacból Belgrádba helyezte át. 1862-ben a fellegvár parancsnoka
a megfélemlített török lakosság védelmére bombáztatta a várost, ekkor azonban a
nagyhatalmak közbeléptek, és nekik köszönhették a szerbek, hogy 1867-ben a török
katonaság átadta a fellegvárat, a félhold eltűnt a vár falairól. A török
csapatok ekkor hagyták el végérvényesen Belgrádot. A fejedelemség teljes
függetlenségét 1878-ban kiáltották ki. 1882. március 6-án megalakult a Szerb
Királyság, mikor Milán fejedelem kikiáltatta magát szerb királlyá. Ezt követően
Belgrád újra a Balkán kulcsfontosságú településévé vált, s gyors fejlődésnek
indult. A kézművességet felváltotta az ipar, a kereskedelmet és forgalmat
1884-ben növelte a Belgrád–Niš vasútvonal kiépülése. A város elektromosságot,
villamosokat, egy gőzhajótársaságot és fontos tudományos és kulturális
intézményeket kapott (például az úgynevezett Nagy iskolát 1863-ban); azonban
Szerbia egészében inkább agrár jellegű ország maradt, s a fővárosnak a 19. és
20. század fordulóján csak 69 100 lakosa volt. A népesség ugyanakkor 1905-re már
meghaladta a nyolcvanezer főt, s az első világháború kitörésekor Belgrádnak már
több mint százezer lakosa volt, nem számítva hozzá Zimonyt, mely akkoriban még
az Osztrák–Magyar Monarchia része volt. A város mindössze néhány kilométerre
volt a magyar határtól, és az újvidéki szerb kisebbség jelentős hatással volt rá
(például a belgrádi Szerb Nemzeti Színházat az újvidéki színház filiáléjaként
alapították magyarországi szerb színészek 1869-ben).

A szarajevói merénylet után az Osztrák–Magyar Monarchia ultimátumot intézett
Szerbiához, amelynek egyes pontjai az állami szuverenitást sértették, így
Szerbia nem fogadta el. Ezt követően 1914. július 28-án a monarchia hadat üzent
Szerbiának, ami az első világháború kezdetét jelentette. Az ezt követő balkáni
hadi események nagyja Belgrád közelében történt. 1914. július 29-én
osztrák–magyar monitorok gránátokkal lőtték, majd november 30-án az
osztrák-magyar hadsereg Oskar Potiorek tábornok vezetésével elfoglalta a várost.
December 15-én a szerb csapatok Radomir Putnik tábornagy vezetésével
visszafoglalták. 1915. október 6-a és 9-e között, egy, a város nagy részének
pusztulásával járó elhúzódó csata során a német és osztrák-magyar csapatok
August von Mackensen vezértábornagy vezetésével újra elfoglalták Belgrádot
(1915. október–novemberben egész Szerbiát). A várost szerb és francia csapatok
szabadították fel 1918. november 5-én Louis Franchet d’Espèrey tábornok és
Sándor szerb koronaherceg parancsnoksága alatt. Mivel a háború során a
frontvonalon feküdt, Belgrád városa igencsak megszenvedte a harcokat, és egy
ideig Szabadka volt a királyság legnagyobb városa; de gyorsan növekedvén, az
1920-as évek elejére visszaszerezte pozícióját.

Az első világháború után létrejött a délszláv állam, a Szerb–Horvát–Szlovén
Királyság, amelynek területéhez jelentős részt csatoltak Magyarország
területéből. A királyságot bánságokra hasították, és Belgrád Zimonnyal és
Pancsovával együtt alakított egy különálló adminisztrációs egységet. Az új állam
szinte megalakulásának pillanatától ellentmondásokkal volt terhes, végül
1929-ben a Jugoszláv Királyság nevet vette fel.

Ezalatt az időszak alatt a város gyorsabb növekedést és jelentős korszerűsödést
élt meg. Belgrád lakossága 1931-re 239 000-re nőtt (összeolvadva Zimony
városával, amely azelőtt az Osztrák–Magyar Monarchia része volt), és 1940-ben
már elérte a 320 000-et. A népesség növekedési aránya 1921 és 1948 között
átlagosan 4,08 százalék volt évente. 1927-ben megnyitották Belgrád első
repülőterét, és 1929-ben az első rádióállomása is megkezdte a sugárzást. A Duna
felett átívelő Pančevo hidat 1935-ben adták át.

A Milan Stojadinović vezette kormány, látva Németország erősödését, közeledni
kezdett a tengelyhatalmakhoz. Ezt a politikát folytatta a Cvetković-kormány is
(1939-1941), amely 1941. március 25-én csatlakozott a háromhatalmi egyezményhez.
A paktum aláírásának hírére az ország számos városában tüntetésekre került sor.
Kihasználva a tömegek antifasiszta fellépését, a tisztek egy csoportja, Dušan
Simović repülőtábornokkal az élen március 27-én államcsínyt hajtott végre. A
kormányt és Pál régensherceget eltávolították, II. Pétert nagykorúvá
nyilvánították, és új kormányt alakítottak. 1941. április 6-án a német légierő
bombázta Belgrádot, és majdnem 17 000-en meghaltak; az ezzel kezdődő hadjárathoz
csatlakozott Olaszország, Magyarország és Bulgária. A háború két hétig sem
tartott: április 17-én a jugoszláv hadsereg kapitulált, a király és a kormány
tagjai Londonba emigráltak. A győztesek Jugoszláviát felosztották maguk között.
Egyes területeit megszállási övezetekké nyilvánították, másutt pedig
bábállamokat hoztak létre. A kapituláció után azonban nem minden tiszt és katona
tette le a fegyvert, és elkezdődött az ellenállás megszervezése. Szerbia
területén a német hadvezetés Franz Böhme tábornokkal az élen úgy akarta megtörni
a partizánokat, hogy minden megölt német katonáért száz civilt – szerbet vagy
zsidót – végeztetett ki. Így került sor a hírhedt kragujevaci vérengzésre,
amikor egyetlen nap alatt hétezer embert mészároltak le.

1944. április 16-án a szövetséges hatalmak bombázták a várost, 1600 fő esett a
bombák áldozatául. Ez és a korábbi német bombázás is az ortodox húsvétra esett.
A legtöbb szerb város 1944. október 20-ig már felszabadult, amikor a Josip Broz
Tito vezette Népi Felszabadító Hadsereg és a Vörös Hadsereg felszabadította
Belgrádot. Josip Broz Tito vezetésével már márciusban megalakult az ún.
népfront-kormány, és november 29-én kikiáltották a Jugoszláv Szövetségi
Népköztársaságot (amely 1967. április 7-től a Jugoszláv Szocialista Szövetségi
Köztársaság nevet kapta).

A háború utáni időszakban Belgrád, mint a megújult Jugoszlávia fővárosa gyorsan
fejlődött, és fontos ipari központtá nőtte ki magát. 1958-ban megkezdte
közvetítéseit az első belgrádi televízióállomás. 1961-ben itt tartották meg az
el nem kötelezett országok mozgalmának első konferenciáját, Tito elnökletével.
Később az 1968-as diáktüntetések Belgrádot sem kerülték el. Tito a zavargások
után politikai és társadalmi reformokat ígért. Az utolsó nagy európai
himlőjárvány központja volt Belgrád 1972-ben; a betegség megfékezésében segített
a titói diktatúra, s a katonai karantén és a védőoltás május végére megfékezte a
vírust. 1980 májusában meghalt Josip Broz Tito. Temetése a részt vevő
politikusok és külföldi delegációk száma alapján a világ addigi legnagyobb
szabású gyászszertartása volt.

Slobodan Milošević ellen 1991. március 9-én Vuk Drašković vezette hatalmas
demonstrációkat tartottak. A különböző hírszolgáltatók a résztvevők számát
százezer és százötvenezer közé tették. Az akkori rendszer fegyveres rendőrséget,
csapatszállítókat, harckocsikat küldött a tüntetők ellen; két embert megöltek,
203-an megsérültek és 108 főt letartóztattak. További tiltakozás robbant ki
Belgrádban 1996 novemberétől 1997 februárjáig ugyanez a kormány ellen. A
tüntetéssorozat kiváltó oka az volt, hogy a helyhatósági választások eredményeit
Slobodan Milošević semmissé nyilvánította tizennégy szerbiai városban, köztük
Belgrádban. A megmozdulások után Zoran Đinđić lett a város polgármestere, és
személyében a második világháború óta először került olyan betöltője a posztnak,
akit nem a Jugoszláv Kommunisták Szövetsége vagy utódja, a Szerb Szocialista
Párt jelölt.

Szerbia 1999-es NATO-bombázása komoly károkat okozott a városnak. Találat ért
számos minisztériumot, a szerb rádió és televízió épületét, 16 technikus halálát
okozva, gazdasági létesítményeket, iskolákat és kórházakat, a Jugoslavija
Hotelt, a központi bizottság épületét, az Avalai tévétornyot és a kínai
nagykövetséget.

A 2000-ben tartott választások után ismét tüntetés rázta meg a várost (becslések
szerint a tiltakozók száma elérhette az egymillió főt), ami Milošević
rezsimjének bukásához vezetett.

2003-ban az addigi szövetségi köztársaságból laza államszövetség alakult,
amelynek neve Szerbia és Montenegró lett, változatlan fővárossal.

2006 áprilisában megszűnt az államszövetség, és Montenegró teljesen függetlenné
vált. Szerbia legnagyobb városa, Belgrád maradt a főváros továbbra is.

A 2002-es népszámlálás adatai szerint Belgrád népessége 1 670 000 fő. A legfőbb
etnikai csoportokat a szerbek (1 417 187), egyéb jugoszlávok (22 161), a
montenegróiak (21 190), a romák (19 191), a horvátok (10 381), a macedónok
(8272), a muszlim nemzetiség (bosnyákok) (4617), a magyarok (2080) alkotják.

2007-es kutatások azt mutatják, hogy Belgrád népessége 400 000 fővel emelkedett
a népszámlálás óta eltelt öt évben. 2009. szeptember 30-i állás szerint a város
Informatikai és Statisztikai Intézeténél 1 544 930 választókorú szavazó van
regisztrálva, ami igazolja, hogy a Belgrád népessége valóban meredeken növekszik
a 2002-es népszámlálás óta, tekintve, hogy csak a regisztrált szavazók száma
majdnem meghaladja a hat évvel ezelőtti teljes népességet. A Differentia nevű
civil szervezet szerint Belgrád népessége 2007-re elérte a kétmillió főt. Majd a
következő népszámlálás adatai várhatóan tisztább képet adnak.

Belgrádban számos, a korábbi Jugoszlávia területén élő etnikai csoport
képviselői találtak otthonra, lévén ez volt a főváros. Sokan egy jobb élet
reményében, vagy háború és etnikai tisztogatás elől menekülve érkeztek ide.
Becslések szerint több ezer kínai él Belgrádban, ők az 1990-es évek közepén
kezdtek bevándorolni. Novi Beograd kerületének egy részterületét (Blok 70)
tartják a helyiek Belgrád kínai negyedének. Sok közel-keleti, főleg szíriaiak,
irániak, jordániaiak és irakiak érkeztek az 1970-es és '80-as években, hogy
felsőfokú tanulmányaikat folytassák, és volt, aki letelepedett és családot
alapított. Viszonylag újabban érkeztek a Közel-Keletről az afgánok és az iraki
kurdok.

Bár több történelmi vallási közösség is van Belgrádban, a város vallási
szempontból meglehetősen homogén. A szerb ortodox egyház híveinek a száma messze
a legnagyobb (90,68%). Jelen vannak még muzulmán (1,29%), a római katolikus
(1,3%) és a protestáns (0,24%) közösségek is. Egykor jelentős volt a zsidó
közösség lélekszáma is, de a német megszállás és az azt követő, Izraelbe
irányuló kivándorlás következtében jelentősen megfogyatkozott (ma 515 fő).

Kevéssé ismert, hogy a város tőszomszédságában, már a Vajdaság részeként húzódik
a legdélibb magyar nyelvsziget, a (részben) aldunai székelyek által lakott
Hertelendyfalva (Vojlovica), Sándoregyháza (Ivanovo) és Székelykeve
(Skorenovac).

Belgrád saját autonóm városi önkormányzatával különálló területi egysége
Szerbiának. A második világháború utáni első demokratikus polgármester választás
1996-ban volt, a megválasztott városvezető a Milošević ellenzékéhez tartozó
Zoran Đinđić lett. (Később, a rendszerváltás után miniszterelnök volt, majd
2003-ban meggyilkolták.)

A városnak 17 kerülete van, ebből tíznek belvárosi és hétnek elővárosi a
státusza. Noha mindegyiknek van saját helyi tanácsa, az elővárosi önkormányzatok
kissé nagyobb hatalommal bírnak, különösen várostervezés, építésügy és
közműellátás tekintetében. A legtöbb kerület a Dunától és a Szávától délre
található, a Šumadija régióban. Három kerület (Zimony (Zemun, Székelytelek),
Szurcsin (Surčin, Becsmen, Petróc, Progár) és Újbelgrád (Novi Beograd,
Bezsánia)) a Száva folyótól északra, a Szerémségben terül el, míg Palilulát
átszeli a Duna, így déli része még Šumadijában fekszik, míg a folyótól északra
már a Bánságba nyúlik át (Óborcsa, Galagonyásrét, Almásrét, Újborcsa, Bárányos).

Belgrád Szerbia gazdaságilag legfejlettebb része, és otthont nyújt az ország
Nemzeti Bankjának. Több nagy vállalatnak is itt van a központja, ezek közé
tartozik többek között a Jat Airways (a szerb nemzeti légitársaság), a Telekom
Srbija, a Telenor Serbia, a Delta Holding, illetve olyan cégek regionális
központjai, mint a Société Générale, az Intel[1], a Motorola, a Kraft Foods[2],
a Carlsberg Csoport[3], a Microsoft, a Zepter, a Japan Tobacco és így tovább.
Mivel a volt Jugoszláviából elég zavaros körülmények között (lásd délszláv
háború) alakult ki az utóbb tovább darabolódó Jugoszláv Szövetségi Köztársaság,
Belgrádot és egész Szerbiát is erősen sújtó nemzetközi embargó jött létre az
ország ellen a kilencvenes évek elején. Következményeképpen a jugoszláv dinár
hiperinflációja a világ eddigi legnagyobb inflációját hozta, s a város gazdasága
megrokkant. Jugoszlávia aztán a kilencvenes évek közepén legyőzte az inflációt,
és Belgrád gazdasága azóta is komoly növekedési pályán van. Jelenleg Belgrád a
szerbiai bruttó hazai termék több mint 30%-át termeli, és ugyanígy, Szerbia
foglalkoztatott munkaerejének több mint 30%-a itt dolgozik. Az egy főre jutó
havi átlagkereset 47 500 szerb dinár (572 euró, 903 amerikai dollár). Ez egy
évre számítva 6864 euró vagy 10 843 amerikai dollár.

A város fontos szerepet játszik a nemzetközi közlekedésben, fontos közúti,
vasúti és vízi közlekedési csomópont, a Transzeurópai Közlekedési Hálózat része.
Az Eurostat elemzése szerint a háztartások 45,4%-ban van személyi számítógép, és
a háztartások 39,1%-a rendelkezik internethozzáféréssel, ezzel megelőzi a
környező országok fővárosait, Szófiát, Bukarestet, Athént.

Belgrád a házigazdája több, évente megrendezendő kulturális eseménynek, ezek
közé tartozik a FEST (a belgrádi filmfesztivál), a BITEF (a belgrádi nemzetközi
színházfesztivál), a BELEF (a belgrádi nyári fesztivál), a BEMUS (a belgrádi
zenei fesztivál), a belgrádi könyvvásár és a belgrádi sörfesztivál. A
Nobel-díjas író, Ivo Andrić itt írta meg híres művét, a Híd a Drinánt. Több
kiemelkedő szerb származású író élt és dolgozott itt: Branislav Nušić, Miloš
Crnjanski, Borislav Pekić, Milorad Pavić, Meša Selimović és még sokan mások.
Több filmstúdió is tevékenykedik Belgrádban, Emir Kusturica 1995-ben a 48.
Cannes-i Nemzetközi Filmfesztiválon Arany Pálma díjjal jutalmazott Underground
című filmjének munkálatai is itt zajlottak.

A város az 1980-as évek rockzenei jugoszláviai új hullámának egyik központja
volt. Idevalósi jó néhány ismertebb rockegyüttes, köztük a VIS Idoli, az
Ekatarina Velika és a Šarlo Akrobata, továbbá a Riblja Čorba, a Bajaga i
Instruktori és mások. Az 1990-es években a város az új zenei irányzat, a
Turbofolk központja volt, ennek legismertebb képviselője Ceca Ražnatović. Ma a
szerbiai hiphop központja, a szcéna ismertebb képviselői a Beogradski Sindikat,
a Škabo és a Marčelo. A város több jelentősebb színháznak is otthont ad, úgy
mint a Nemzeti Színház, a Jugoszláv Dráma Színház, a Zvezdara színház vagy az
Atelje 212. Két operaháza van: a Nemzeti Színház és a Madlenijanum operaház. Itt
található a Szerb Tudományos Akadémia, a nemzeti könyvtár és a belgrádi
történelmi archívum.

Sok külföldi kulturális intézmény is található Belgrádban, köztük a Cervantes
Intézet, a Goethe Intézet és a Francia Kulturális Központ mind a Mihailova
fejedelem útján találhatóak. További kulturális centrumok az örmény sarok, az
osztrák kulturális fórum (Österreichischen Kulturforums), a British Council, az
orosz tudományos és kulturális központ (Российский центр науки и культуры), a
Konfuciusz Intézet, a kanadai kulturális központ, az olasz kulturális központ
(Istituto Italiano di Cultura), és az Iráni Iszlám Köztársaság Kulturális
Központja. Az Eurovíziós Dalfesztiválon Szerbiát képviselő Marija Šerifović
2007-es győzelme után a 2008-as fesztivál házigazdája Belgrád.

A város különböző részei egészen változatos építészeti stílusokban épültek, a
középkori hangulatot idéző Zimonytól a rengeteg török stílusban épült épületen
keresztül Új Belgrád modern és szellős épületegyütteseiig. A legöregebb épületek
is már a 19. században épültek, mivel a város földrajzi helyzete miatt
folyamatos háborúknak és pusztításnak volt kitéve. A legrégibb nyilvános épület
egy jellegtelen török türbe (ilyen Budapesten Gül Baba türbéje), míg a
legöregebb ház a Dorćolon található, 18. századvégi szerény agyagház. A nyugati
építészeti irányzatok a 19. században kezdték éreztetni hatásukat, amikor az
addig keleties arculatú város kortárs klasszicista, romantikus és akadémista
szellemben épült újjá. A 19. század végén a város fejlesztését a szerb építészek
vették át a külföldi építészektől, és ők álmodták meg a Nemzeti Színházat, a
Ódon-palotát (a jelenlegi kormányépületet), a Saborna Crkva székesegyházat, a
20. elején pedig, már a szecesszió befolyása alatt, a Nemzetgyűlés épületét és a
Nemzeti Múzeumot. A neobizánci építészet elemei jelennek meg olyan épületekben,
mint a Vuk kulturális alapítvány épülete, a központi postahivatal épülete, a
szakrális építészetet pedig a Gračanica kolostor mintájára épült Szent Márk
templom, illetve a Szent Száva templom képviseli.

A kommunista időkben sokat és olcsón akartak építeni, hogy a második világháború
után vidékről beáramló tömegeknek otthont tudjanak nyújtani, eme, az esztétikai
hatásra keveset adó építészetet jól példázza az Új Belgrád-i panelrengeteg. A
szocialista realizmus csak rövid ideig volt jelen (ennek eredménye
szakszervezeti épület), az 1950-es években már a modernista irányzat bontakozott
ki, és ma is ez uralja a belgrádi építészetet.

Belgrád legismertebb múzeuma az 1844-ben alapított Nemzeti Múzeum. Több mint
400.000 kiállítási darabbal rendelkezik (köztük 5600 festménnyel és 8400 rajzzal
és nyomattal), köztük számos külföldi mestermunkával, és itt található a híres
Miroslav-evangélium is (egyike a legrégibben megőrzött illuminált kéziratoknak,
a 12. századból). A hadtörténeti múzeumban egészen a Római Birodalom koráig
visszamenőleg találunk kiállítási tárgyakat, összesen több mint huszonötezret. A
múzeum különösen a külföldi turisták előtt népszerű, mert megtekinthetők a NATO
bombázás idején a jugoszláv hadsereg által lelőtt F-117-es lopakodó repülőgép
darabjai is. A repüléstörténeti múzeum több mint 200 repülőjéből 50 darab van
állandó kiállításon, néhány olyan is, amelyek típusuk utolsó fennmaradt
példányai (például a Fiat G.50-es); itt is látható a lelőtt amerikai és
NATO-repülőgépek maradványai közül néhány. Az 1901-ben alapított Néprajzi Múzeum
gyűjteménye 150 000-nél is több tételt tartalmaz, a balkáni országok (különösen
a volt Jugoszlávia országainak) vidéki és városi kultúráját mutatja be. A
kortárs művészetek múzeuma 8450 darabos gyűjteménnyel rendelkezik, a bemutatott
délszláv képzőművészeti alkotások az 1900-as évek kezdetétől datálódnak. Az
1952-ben alapított Nikola Tesla Múzeum a feltaláló személyes tárgyait őrzi. A
gyűjtemény körülbelül 160 000 eredeti dokumentumot és 5700 egyéb tételt
tartalmaz. A belgrádi múzeumok közül még jelentős Vuk és Dositej Múzeuma, amely
Vuk Stefanović Karadžićnak, a szerb irodalmi nyelv 19. századi megújítójának és
Dositej Obradovićnak, az első szerb oktatásügyi miniszternek életét, munkáját és
hagyatékát mutatja be. A szokatlanabb múzeumok egyike az afrikai művészetek
múzeuma, amelyet a harmadik világ kevéssé fejlett országaival való szolidaritás
jegyében alapítottak annak idején.

A nemzeti és nemzetközi filmek körülbelül 95 000 másolatával a jugoszláv
filmarchívum a legnagyobb a régióban, és a világ legnagyobb archívumai között is
az első tízben van. Az intézmény ad otthont a jugoszláv filmarchívum múzeumának
is, filmszínházzal és kiállítóteremmel. Az archívum hosszú ideje húzódó,
helyszűkéből adódó gondjai 2007-ben megoldódtak, amikor új raktárhelyiséget
bocsátottak a rendelkezésére.

A városi múzeum hamarosan új épületbe költözik. Kiállítási tárgyai között van a
Belgrád-evangélium 1503-ból, egy teljes, a rigómezei csata idejéből származó
vértezet, és számos festmény és grafika. Az új Tudomány és Technológia
Múzeumának építését 2008 végén kezdik majd el.

Belgrád történelmi városrészei és épületei a legnagyobb turistalátványosságok.
Közéjük tartozik a Skadarlija, Belgrád bohémnegyede, a Nemzeti Múzeum és
közvetlenül mellette a Nemzeti Színház, Zimony (Óváros), a Nikola Pašić tér, a
Terazije, Belgrád egyik központi, modern belvárosi környezetben lévő tere, a
diáknegyed, Nándorfehérvár vára és az azt övező belvárosi park (a Kalemegdan),
Mihály fejedelem utcája, a Parlament, a Szent Száva templom és az Ódon-palota.
Ezeken túl természetesen parkok, szobrok, múzeumok (Freskómúzeum), kávézók,
éttermek és boltok várják az odalátogatót a folyó mindkét partján. Az Avala-hegy
tetejéről, az ismeretlen katona emlékművének tövéből jó kilátás nyílik a
városra. Josip Broz Tito mauzóleuma, vagy más néven a Virágok Háza, illetve a
környező Topčider és Košutnjak park különösen a korábbi Jugoszlávia területéről
érkező turisták kedvelt úticélja. Említést érdemel még a Fehér Palota, a
Karađorđević királyi család otthona, amely nyitva áll a látogatók előtt is. A
palotában Rembrandt, Nicolas Poussin, Sebastien Bourdon, Paolo Veronese, Antonio
Canaletto, Ivan Mestrovic és mások munkái lelhetők fel.

Az Ada Ciganlija a Száva egy valaha különálló szigete volt, amire Belgrád
legnagyobb sport-rekreációs központja épült. A szigetet összekapcsolták a
parttal, új, 7 km hosszú partszakaszt és mesterséges tavat alakítván ki; ez
nyáron a belgrádiak egyik kedvenc úticélja. Csak néhány a centrum területén
űzhető tevékenységek közül: golf, rögbi, labdarúgás, kosárlabda, röplabda,
baseball, tenisz, evezés és sok más. Nyáron naponta két-háromszázezer fürdőző
látogat ide. A klubok a nap 24 órájában nyitva tartanak, élőzene és éjszakai
strandpartik várják a szórakozni vágyókat. Bungee jumpingozni, vízisielni és
paintballozni is lehet. Adán kívül Belgrád belterületén a Dunában és a Szávában
összesen 16 sziget van, sok közülük máig beépítetlen; közülük a Nagy
Háború-szigeten, a két folyó összefolyásánál háborítatlanul élnek az állatok
(főleg a madarak). A sziget egyes részeit, akárcsak a közeli Kis Háború-szigetet
a városi önkormányzat természetvédelmi területnek nyilvánította.

Belgrádot elég sokan vibráló éjszakai életéről ismerik, nem utolsósorban a
városszerte hajnalig nyitva tartó klubok révén. Az éjszakai élet szembeötlő
letéteményesei a Száva és a Duna partjai mentén sorakozó bulihajók (splavovi). A
hétvégi látogatók, akik jellemzően Bosznia-Hercegovinából, Horvátországból,
Szlovéniából érkeznek, az itteni éjszakai életet részesítik előnyben,
köszönhetően a barátságos légkörnek, a nagyszerű kluboknak és bároknak, az olcsó
italoknak, a nyelvi korlátok hiányának és a liberális szabályozásnak. A híres
alternatív klubok közé tartozik az „Akadémia” és a KST (Klub studenata tehnike),
mely utóbbi a Belgrádi Egyetem villamosmérnöki karának alagsorában található. Az
alternatív klubesemények legnépszerűbb terepe az SKC (Studentski kulturni centar
avagy Hallgatói kulturális központ), ez Belgrád legmagasabb épületével, a
Beograđankával szemben található. Az SKC-ben a legkülönfélébb kulturális
események kerülnek megrendezésre, így hazai és külföldi együttesek koncertjei,
különféle művészeti kiállítások, továbbá nyilvános viták és beszélgetések.

Azoknak, akiket a hagyományos szerb éjszaka és az észak-szerbiai városokra
jellemző Starogradska („régi városi zene”) érdekel, érdemes a Skadarlijába, a
város bohém negyedébe ellátogatniuk, amely Belgrád tizenkilencedik századi és
huszadik század eleji költőinek és művészeinek gyűjtőhelye volt. A Skadar utcán
(Skadarlija központja) és környékén találhatók meg a város legpatinásabb
éttermei és kávéházai (szerbül kafana), amelyek szinte visszarepítik a betérőt
azokba a időbe. A negyed egyik végében található Belgrád legrégibb, a
tizenkilencedik század első felében alapított sörfőzdéje. A város legrégibb
kafanáinak egyike a Znak pitanja. (Vagyis "Kérdőjel", de az épületen csak "?"
szerepel.)

Belgrádban körülbelül ezer sportlétesítmény található, és ezek között sok olyan
van, amely mindenféle szintű sportrendezvényt le tud bonyolítani. A város a
közelmúltban több, viszonylag jelentős sportesemény házigazdája volt: a 2005-ös
kosárlabda Európa-bajnokságé (Eurobasket 2005), a 2005-ös röplabda
Európa-bajnokságé, a vízilabda Európa-bajnokságé 2006-ban és az Európai Ifjúsági
Olimpiai Fesztiválé 2007-ben. A városban kerül megrendezésre a 2009-es nyári
Universiade, melynek rendezési jogát Monterrey és Poznań elől nyerte el.

A városnak eddig két sikertelen pályázata volt a Nyári Olimpiai Játékok
megrendezésére. Az 1992. évi nyári olimpiai játékok rendezését illetően a
Nemzetközi Olimpiai Bizottság a harmadik körben szavazta ki Barcelona ellenében.
Az 1996. évi nyári olimpiai játékokat végül Atlanta rendezhette meg. Szerbia két
legnagyobb és legsikeresebb focicsapata, az FK Crvena Zvezda és az FK Partizan
is belgrádi, akárcsak több más elsőosztályú csapat. Itt található a két
legnagyobb focistadion, a Marakana (az FK Crvena Zvezda otthona) és a Stadion
Partizan (az FK Partizan otthona). A Belgrád Arénában és a Pionir Hall
stadionban rendezik a kosárlabdameccseket, a vízilabdameccseket pedig a
Tašmajdan sport centrumban.

Belgrádnak kiterjedt tömegközlekedési hálózata van, amely 118 belvárosi és több
mint 300 elővárosi buszjáraton, 12 villamosvonalon és 8 trolibuszjáraton alapul.
A járatokat és vonalakat a GSP Belgrade (Városi Tömegközlekedési Vállalat) és az
SP Lasta működteti; ezek jó néhány buszjárat üzemeltetésében egyéb magáncégekkel
működnek együtt. Belgrádnak elővárosi vasútja is van – a Beovoz –, melyet a
Szerbiai Vasúttársaság üzemeltet. A főpályaudvarra érkeznek és indulnak Európa
fővárosaiba, illetve Szerbia számos városába a vonatok. A távolsági
buszközlekedés is népszerű, napi az összeköttetés az ország összes többi
városával. Autópályák kötik össze Belgrádot észak felé Újvidékkel és
Budapesttel, déli irányba Nišsel és nyugat felé Zágrábbal. Mivel a város két
nagy folyó, a Duna és a Száva összefolyásánál fekszik, ezért számos hídja van, a
két legjelentősebb a Branko híd és a Gazela híd, amelyek az óvárost a Száva
túlpartján fekvő újvárossal kötik össze. A leghosszabb a Pančevo híd, Belgrád
egyetlen dunai hídja. A teherforgalmi kikötő a Dunán, a személyforgalmi kikötő a
Száva partján található. A város életében fontos szerepet tölt be a Surčin
melletti Nikola Tesla nemzetközi repülőtér (IATA:BEG), ez a belvárostól 12
kilométerre délre található. A városközpont és a repülőtér között nincs
kiépített gyorsforgalmi vasút, a városba való bejutás autóbusszal vagy taxival
lehetséges. A legnagyobb forgalmat 1986-ban bonyolította, amikor az utasszám
elérte az a 3 milliót, majd ez a szám az 1990-es években drasztikusan
lecsökkent. A forgalom 2000 óta újra növekedési pályán van, 2004-re és 2005-re
már elérte a 2 milliót, 2007-ben pedig – 17 év után – ismét elérte 2,5 milliós
utasszámot A folyamatos fejlődésnek köszönhető városnövekedés és megsűrűsödött
gépjárműfogalom komoly problémát jelent a város vezetésének. A megvalósítandó
tervek közt szerepel egy belvárosi félgyűrű, ennek keretében több új híd (egy a
Száván, kettő a Dunán), és egy, az E70-es és E75-ös utakat összekötő elkerülő út
megépítése.

Belgrádnak két állami egyeteme és több magánkézben lévő felsőoktatási intézménye
van. Az 1808-ban alapított Velika Skola egyike a legrégibb oktatási
intézményeknek Szerbiában. A líceum 1841-ben költözött át Belgrádba
Kragujevacból, és 1905-ben ez lett a Belgrádi Egyetem. Az egyetemen ma több,
mint 70 000 hallgató tanul.

A városban 195 általános iskola és 85 középiskola található. Az általános
iskolai rendszerben 162 normál, 14 speciális, 15 művészeti és 4 felnőttiskola
található. A középiskolai rendszerben 51 szakközépiskola, 21 gimnázium, 8
művészeti és 5 speciális iskola van. A 230 000 tanuló és 22 000 alkalmazott több
mint 500 épületben helyezhető el, amelyek összesen 1.100.000 m² területet fednek
be.

Belgrád a szerbiai média központja. Itt található a szerb közszolgálati
televízió és rádió, a Radio-televizija Srbije (RTS) székháza, két tévé- és öt
rádiócsatorna üzemeltetője. Saját zenei kiadója, a PGP RTS is itt működik. A
legnépszerűbb kereskedelmi televíziót az RTV Pink multinacionális médiavállalat
üzemelteti, mely populáris-szórakoztató, gyakran szenzációhajhásznak és alacsony
színvonalúnak tartott műsorokat sugároz. A másik nagyon népszerű
tartalomszolgáltató a B92, saját tévé- és rádiócsatornával, zene- és könyvkiadó
részleggel; ez a vállalat működteti a legnépszerűbb szerbiai internetes oldalt
is. Belgrádi székhelyű tévécsatornák még a TV Košava, a TV Avala, a Foks
televízió, a Stúdió B és a TV Enter, s léteznek további specializált adók: az
SOS (sport), a Metropolis (zene), az Art TV (művészet), a Sinemanija (filmek) és
a Hepi TV (gyerekprogramok). A legnépszerűbb rádiócsatornák a Radio Beograd 202,
a Radio B92, a Radio Indeks, a Radio Novosti, a Radio Nostalgija, a Radio
Pingvin, a Radio Top FM, a Radio S és a Radio Studio B.

A Belgrádban kiadott magas példányszámú napilapok közé tartozik a Politika, a
Večernje novosti, a Blic, a Glas javnosti és a Sportski žurnal. További
napilapok: Borba, Danas, Kurir. 2006 óta terjesztik az ingyenes 24 satát.

Belgrád megjelenik a Battlefied 2142 számítógépes játékban. [4] A szerb
parlament épületének hasonmására bukkanhatunk a Half-Life 2 színhelyén, a fiktív
City 17-ben; a játékban az épület parancsnoki központ. [5]



https://hu.wikipedia.org/wiki/Wass_Albert

Gróf szentegyedi és cegei Wass Albert (Válaszút, 1908. január 8. – Astor,
Florida, 1998. február 17.) erdélyi magyar író és költő.

Magyarországon csak halála után fedezték fel Wass Albertet, mint az erdélyi
magyar irodalom nagyját. Ő a magyar irodalom egyik legellentmondásosabb alakja;
a hivatalos irodalomtörténet mintha tudomást sem venne róla, miközben vannak,
akik a legnagyobbak között emlegetik, és masszív, politikai felhangoktól sem
mentes kultusz alakult ki körülötte mind Erdélyben, mind Magyarországon. Egyik
leghíresebb könyve a Kard és kasza, amelyben több generáción keresztül tekinti
át a magyar történelmet, 1050-től egészen a jelenkorig, a saját, ősi
nemzetségének történetén keresztül. Wass Albert 1944-től Németországban, majd
1952-től haláláig az Amerikai Egyesült Államokban élt. Nicolae Ceaușescu
zsarnoksága éveiben Romániában betiltották a könyveit, 1985 őszén pedig
értesítést kapott az Interpoltól, hogy a „Kárpátok Géniusza”
Securitate-ügynököket küldött át az Amerikai Egyesült Államokba diplomataként a
washingtoni nagykövetség és a clevelandi konzulátus mellé. Az értesítés szerint
„Ezeknek egyik feladata az, hogy engem eltegyenek láb alól" – írta Wass Albert.

Műveit Magyarországon a rendszerváltás óta jelentetik meg, korábban itt szinte
ismeretlen volt.

Irodalmi munkásságának kritikai feldolgozása ma is folyik. Népszerűsége az
1990-es évek végétől az erdélyi mellett a magyarországi olvasóközönség körében
is folyamatosan növekszik. 2005-ben A Nagy Könyv című magyarországi felmérésben
az egyik legkedveltebb magyar írónak bizonyult: A funtineli boszorkány című
művét az olvasók a legnépszerűbb 12 magyar regény közé választották, az 50
legnépszerűbb magyar regény között pedig további két műve is szerepel: az
Adjátok vissza a hegyeimet! és a Kard és kasza.

A Wass család eredete az Árpád-korig vezethető vissza, és egyike Erdély
legrégibb nemesi családjainak; 1744-ben, Mária Teréziától kaptak grófi címet.

Édesapja gróf szentegyedi és czegei Wass Endre (1886-1975), huszárszázados,
édesanyja báró losonczi Bánffy Ilona (1883-1960) volt. Apai nagyszülei,
szentegyedi és czegei gróf Wass Béla (1853-1936), Szolnok-Doboka vármegye
főispánja, a széki református egyházmegye főgondnoka, országgyűlési képviselő,
az Erdélyi bank alelnöke, és losonczi báró Bánffy Rachel (1859-1936) voltak.

A Kolozsvár melletti Válaszúton, a Bánffy-kastélyban született 1908. január
8-án. Szülei korán elváltak, így leginkább nagyapja, Wass Béla jelentette a
biztos pontot gyermekkorában. Középiskolai tanulmányait Kolozsvárott a Farkas
utcai Református Kollégiumban végezte. 1926-ban érettségizett.

Debrecenben, a Gazdasági Akadémián folytatta tanulmányait, és szerzett erdészeti
diplomát. A németországi Hohenheimben és Párizsban, a Sorbonne-on tovább tanult,
és újabb erdőmérnöki, és vadgazdasági diplomákat szerzett. Erdélybe apja
betegsége miatt 1932-ben tért vissza, egy ideig azonban nem tudott még a családi
ügyekkel foglalkozni, mert a román hadseregben a kötelező sorkatonai szolgálati
idejét töltötte.

Első felesége unokatestvére, Wass Ilona lánya, báró Siemers Éva (1914–1991)
lett. „Családi nyomásra 1935-ben feleségül vettem unokahúgomat, a hamburgi
Siemers Évát. Így sikerült csak megóvnunk a családi birtokot a csődbejutástól.”

A második bécsi döntés (1940. augusztus 30.) alapján Erdély északi része
visszakerült Magyarországhoz. A következő év elején Wass Albertet a magyar
Mezőgazdasági Minisztérium erdészfelügyelőnek nevezte ki Dés településre. Két
hónappal később pedig a kolozsvári Ellenzék című lap irodalmi szerkesztője lett.

Mint tartalékos tiszthelyettes 1942 májusától három hónapos katonai kiképzésen
vett részt, melynek végeztével a Magyar Királyi Lovasság zászlósi rangját kapta
meg. A következő év márciusában a lap főszerkesztőjét behívták a hadseregbe,
Wass megbízott helyettes lett. Wass Albert saját életrajzában meséli el, hogy
alig három hónap után „két német a Gestapótól behatolt a szerkesztőségbe,
felmutatva a parancsot, hogy a német hadsereg megbízásából »felügyelniük« kell a
lapot, egyszerűen kisétáltam az irodámból, és felmentem a hegyekbe. Két hét
múlva édesapám régi barátja, Veress Lajos tábornok üzent, hogy a
németek »keresnek« engem. Hogy elkerülje a kellemetlenségeket, Veress tábornok,
aki az Erdélyben állomásozó magyar hadsereg parancsnoka volt, egyenruhát adott
nekem, s mint alhadnagyot Ukrajnába küldött a 9. Magyar Királyi Lovassággal,
ahonnan csak karácsonykor tértem vissza." Ezt a feladatot olyan jól látta el,
hogy kétszer is megkapta a vaskeresztet.

Wass különböző beosztásokat látott el a hadseregben, majd 1944 áprilisától
Veress Lajos tábornok szárnysegédje lett. A háború vége felé közeledvén a
szovjet csapatok (majd később a románok is) egyre beljebb nyomultak. 1944
decemberében mutatták volna be egy drámáját a Nemzeti Színházban, de a bemutató
az ostrom miatt elmaradt.

A második világháború utolsó szakaszát katonatisztként élte át. Nem várta meg
Észak-Erdély újbóli román elfoglalását, 1945 húsvétján lépte át a nyugati
határt, az emigrációt választotta.

Először Sopronba utazott, majd 1951-ig Németországban, Bleichbachban, később
Hamburgban élt. Onnan négy fiával, 1951. szeptember 21-én az amerikai hatóságok
megfelelő vizsgálatainak lefolyása után (egészségügyi, illetve hatósági
vizsgálatok) az Amerikai Egyesült Államokba utazott, ahol nyugdíjaztatásáig a
Floridai Egyetemen a nyelvi laborban dolgozott technikai segédszemélyzetként (ő
kezelte a magnószalagokat). Feleségét tüdőbaja miatt nem engedték beutazni az
Államokba, ő Endre fiával Németországban maradt, később el is váltak.

A kolozsvári népbíróság 1946. március 13-án távollétében halálra ítélte -
apjával együtt - „háborús bűnökért és gyilkosságért”. Az író és családja szerint
hamisan vádolták azzal, hogy 1940-ben az Észak-Erdélybe bevonuló magyar csapatok
egyik egységét Omboztelkén, majd később Vasasszentgothárdon is, felbujtotta egy
román ortodox pópa és családja, magyar szolgálójuk, néhány helyi román lakos és
a helyi zsidó kereskedő kivégzésére.

A román hatóságok többször is kérték kiadatását, 1979-ben az USA Igazságügyi
Minisztériuma többszöri átvizsgálás után, nem kellő megalapozottságára
hivatkozva elutasította a kérelmet. Ez történt akkor is, amikor a
Wiesenthal-alapítvány tett feljelentést ellene, mivel azok között, akiknek
kivégzésére állítólag parancsot adott, két zsidó is volt. Az USA az ügy
megvizsgálása után ejtette a vádakat.

Wass Albert 1952-ben újranősült, a skót származású Elisabeth McClain-t
(1906–1987) vette feleségül. Ekkor költözött a család az Ohio-állambeli farmról
a a floridai Astorba, az Ocala Nemzeti Park területére - ez lett végleges
otthonuk. Második feleségével, annak haláláig (1987. március 29.) békében éltek,
ami a kettőjük viszonyát illeti. Erdélyért és a székely nép sorsának
jobbításáért folytatott küzdelme – írói munkássága és konkrét politikai
ténykedése – miatt ugyanis sokszor került életveszélybe[nincs a forrásban].
Közben azért jó dolgok is történtek vele: 1957-ben megkapta az amerikai
állampolgárságot, majd megalapította az Amerikai Magyar Szépmíves Céhet (1963).
Cikksorozatot indított Magyar szemmel címmel, megküldte lapjait az egyetemeknek
és a Fehér ház tagjainak. Angol nyelvű lapokkal próbálta életben tartani a
kossuthi Duna-menti Konföderáció eszméjét éppúgy, mint a kisebbségi magyar lét
elleni igazságtalanságok számonkérését a szlovák, a román és szerb állammal
szemben (Danubian Resarch and Information Center (1966), Transilvanian Quarterly
(1979), Hungarian Quarterly (1984), Central European Forum (1988). Nemzetközi
tevékenységéért és művei esztétikai értékének elismeréséül a Száműzött Írók
Amerikai PEN Klubjának tagjává választották.

Időközben a clevelandi Magyar Kongresszus létrehozta az Erdélyi
Világszövetséget, két társelnököt választottak Wass Albert és Zolcsák István
személyében. Munkásságuk felbecsülhetetlen volt Erdély ügyének a világ előtt
való megismertetésében-képviseletében (1975). Megjelentette a Documented facts
and figures on Transylvania című történelmi munkát: „Három könyvet adhattunk ki
ebben az esztendőben angol nyelven, Erdély igazságának az ismertetésére és
védelmére.”(1977). Bizonyos, hogy mindezek hozzájárultak ahhoz, hogy az
amerikaiak 1979-ben megvonták Romániától a A legnagyobb kedvezmény elvét. Tény,
hogy ezek után a bukaresti rádióban Ceaușescu Románia Első Számú Közellenségének
nevezte. „Ennél nagyobb kitüntetés soha nem ért még életemben!” - írta erről
Szeleczky Zitának. Ceaușescu emberei időről-időre megjelentek az Egyesült
Államokban. A Securitate pribékjeire még az FBI is felfigyelt, olyannyira, hogy
figyelmeztették az írót: az életére törnek. 1985 őszén „Securitate-terroristák”
bizonyítottan gyilkossági kísérletet hajtottak végre Wass Albert ellen a
clevelandi Holiday Inn Hotelban - a szálláshelyén bombát helyeztek el -, amely
csak az INTERPOL jól-értesültsége és bűnmegelőző munkája miatt hiúsult meg. A
két merénylőt elfogták, de diplomáciai mentességük révén csupán kiutasították
őket az országból. Ezt újabb merénylet követte: Wass Albert egy 1986 januárjában
keltezett levelében a következőképpen számolt be egy ellene tervezett
gyilkossági kísérletről Szeleczky Zitának: „Egy rendszám nélküli teherkocsi
elütött kora este a közeli szupermarket előtt, ahogy a boltból kijövet
igyekeztem vissza a kocsimhoz. A teherkocsit két nappal később meglelték egy
Fort Lauderdale-i javítóműhelyben, ahol a jobb oldali sárhányóját javították,
pontosan azt a helyet, ahol a térdemet érte a sárhányó ütése. A teherkocsin
(ekkor már - a szerk.) diplomáciai rendszám volt: a Román Követséghez
tartozott.”

1989-ben visszavonult az emigráns politikai élettől, lapjainak és könyveinek
saját kiadását megszüntette. Több mint két évi egyedüllét után Wass Albert 1990.
november 9-én házasságot kötött Mary La Plantával, egy ír származású francia
asszonnyal. Később önmagának is bevallotta, hogy ez volt élete egyik nagy
tévedése: 1992-től, öngyilkosságának napjáig áldatlan viták jellemezték az új
feleséggel való kapcsolatukat, amerikai fiait is beleértve. Közben 1996.
szeptember 24-én autóbaleset érte, amelyben koponyatörést szenvedett, emiatt
később emlékezetkiesései voltak. Állítólag nehéz anyagi helyzetbe is került,
mert szélhámosok kiforgatták a vagyonából (ami leginkább temérdek könyvének
szerzői joga volt), bár ennek ellentmond, hogy halála után 30 ezer dollárt
találtak a takarékkönyvében. Mindez nyilván hozzájárult a szomorú
végkifejlethez, hogy Wass Albert 1998. február 17-én öngyilkos lett a saját
fegyverével.
(http://karpatiharsona.info/images/stories/file/upload_documents/WASS_ALBERT_TIT
OKZATOS_HALALA.pdf) A szobában két duplaágy áll egymás mellé tolva, fejjel a
nyugati falnak. Az áldozat az ágy északi oldalán feküdt hanyatt, fejjel déli
irányban. Lába a földet érte, bal oldalon feküdt a 44-es Smith and Wesson 292-es
revolver (gy. száma: N336752).(Felröppentek hírek, hogy Wass Albertet
meggyilkolták, de ezt semmiféle bizonyíték nem támasztotta alá. „A tanúk, a
rendőrség és az orvosi boncolási jegyzőkönyv nem találtak gyilkosságra utaló
jeleket”.)

Végső kívánsága teljesült azzal, hogy hamvai Erdélyben, a marosvécsi (az egykori
Kemény-) kastély kertjében, Kemény János mellett nyugszanak. Most már
látogatható a Kemény család kastélya is a visszaszolgáltatás után. A kastélyban
egy Wass Albert kiállítás van készülőben. [2]

A magyar sajtóban évekig tartotta magát az a vélekedés, hogy Wass Albert magyar
állampolgárságát, többszöri kérvényezése ellenére, haláláig sem kapta vissza, s
állampolgársági kérelmét a magyar állam rendre elutasította, arra hivatkozva,
hogy a párizsi békeszerződés szerint újra automatikusan román állampolgár lett.

2007-ben Simicskó István KDNP-s és Babák Mihály fideszes képviselő arra kérte
Sólyom László köztársasági elnököt, hogy adjon posztumusz állampolgárságot Wass
Albertnek. Az elnöktől azt a választ kapták, hogy ez több okból nem lehetséges,
amelyek közül a legfontosabb, hogy Wass 1997-ben már megkapta a magyar
állampolgárságot – az író magyar állampolgárként halt meg. Az állampolgárságot
igazoló, Wass Albert számára kipostázott dokumentum ugyan csak egy évig volt
érvényes – amit az író sérelmesnek tartott –, ám ez csak az igazoló okiratra
vonatkozott, magára az állampolgárságra nem.

1993. augusztus 20-án Wass Albertnek Antall József miniszterelnök előterjesztése
alapján Göncz Árpád köztársasági elnök oda ítélte a Magyar Köztársasági
Érdemrend középkeresztje kitüntetést, amit a következő évben a floridai magyar
konzul és Csoóri Sándor adott át neki otthonában.

A fiatal gróf számára az irodalmi sikert az 1934-ben megjelent A farkasverem
című regénye hozta meg, aminek köszönhetően Baumgarten-díjban részesült (ezt a
díjat 1940-ben is megkapta) és több irodalmi társaság is tagjává fogadta. Molter
Károly az 1941-ben megjelent Erdélyi elbeszélők című antológiában így méltatta:

„Természetérzéke, tájmegidéző képessége csodálatos. Művei szélesen hömpölygő,
robbanó erejű, nagyvonalú alkotások. A fiatal erdélyi prózaírók közül kiválik
egyéni hangjával, látásmódjával; izgalmas történetei úgy áradnak belénk, mint
egy forró vérhullám.”



https://hu.wikipedia.org/wiki/Gina_Lollobrigida

Luigina Lollobrigida (Subiaco, 1927. július 4. –) Golden Globe-díjas olasz
filmszínésznő, fotóművész. Művészneve Luigina keresztneve rövid alakja,
közismert beceneve: Lollo. Az 1950-es évek, 1960-as évek egyik legnépszerűbb
filmcsillaga volt világszerte. Noha jellemábrázoló képességei vitathatatlanok,
számos filmjében elsősorban külseje miatt szerepeltették.

Gina egy festői szépségű hegyi faluban töltötte gyermekkorát három
lánytestvérével együtt. Rómában, a Képzőművészeti Akadémián festészetet és
szobrászatot tanult. Fiatalon, feltűnő szépségének köszönhetően modellként
kapott munkát. Kisebb filmszerepekre is hívták, elsősorban operafilmekbe. Indult
az 1947-es Miss Itália szépségversenyen, ahol harmadik helyezést ért el. (A
győztes, Lucia Bosé szintén jelentős színészi karriert futott be.) Meghívást
kapott Hollywoodba, egyes pletykák szerint azért, mert felkeltette a különc
milliomos, Howard Hughes érdeklődését. Szakmailag azonban semmilyen előrelépést
nem jelentett számára az amerikai tartózkodás, ezért 1949-ben hazatért.
Olaszországban megismerkedett Milko Škofič szlovén orvossal, akihez még
ugyanabban az évben feleségül ment. (1971-ben válással végződött házasságukból
egy fiúgyermek született.) A hollywoodi kitérő után az olasz filmesek egyre
nagyobb és főleg egyre igényesebb szerepeket ajánlottak számára: Luigi Zampa,
Mario Monicelli, Steno, Carlo Lizzani, Alessandro Blasetti és Pietro Germi
irányítása alatt tanulta meg igazán pályája mesterfogásait. Nemzetközi hírnevét
mégis egy francia filmnek köszönheti: Adeline-t alakította Gérard Philipe
oldalán a Királylány a feleségem (1952) című emlékezetes kalandfilmben.
Ugyancsak Philipe-pel, ugyanabban az évben játszott René Clair Az éjszakai
szépei című munkájában. A következő évben kitűnő partnernők – May Britt, Marina
Vlady, Anna-Maria Ferrero, Iréne Papasz – mellett nyújtott emlékezetes alakítást
a Hűtlen asszonyok című filmben, amiben kisfia is szerepelt. Ugyancsak 1953-ban
Mario Soldati A vidéki lány című drámájában és Luigi Comencini Kenyér, szerelem,
fantázia című vígjátékában is sikert aratott, és hosszú évekre a közönség egyik
kedvencévé vált. Ekkor már hollywoodi karrierje is beindult, elsőként John
Huston Afrika kincse (1953) című alkotásában játszott Humphrey Bogart
partnereként. Hazájában A római lány (1955) című Alberto Moravia-regény Luigi
Zampa rendezte változatában alakította a főszerepet. Comencini újabb filmjében,
a Kenyér, szerelem, féltékenységben (1954) ismét eljátszotta Maria szerepét. A
harmadik rész kapcsán állítólag elfogadhatatlan anyagi követelésekkel állt elő,
ezért Sophia Lorent szerződtették helyette. A két színésznő között egy
szerencsétlen megjegyzés miatt kirobbant „kebelháború” évekig témát adott a
bulvársajtónak, noha viszályuk később állítólag barátságba fordult. Lollo
nemzetközi karrierjének további sikeres darabjai az 1950-es évek második
feléből: A világ legszebb asszonya (1956); Trapéz (1956); A párizsi Notre-Dame
(1956); Salamon és Sába királynője (1959). Főszerepet játszott Jules Dassin A
törvény (1959) című drámájában. (Partnernője, Melina Mercouri évekkel később egy
interjúban azt nyilatkozta, hogy szívesen emlékszik vissza mindegyik
kollégájára, akikkel pályafutása során együtt dolgozott, és csak egyvalakit
utált: Lollobrigidát.) Az 1960-as években is voltak emlékezetes szerepei: az
Őrült tenger (1963) című komédiában Jean-Paul Belmondo mellett játszott, aki
később szeretettel emlékezett vissza rá, ám a Gyilkosság a hajón (1964) című
krimi forgatásán – amelyben egy megtévesztett asszonyt alakított – megromlott a
kapcsolata Sean Conneryvel. A skót színész ugyanis az egyik jelenet felvétele
közben túl erősen vágta pofon kolléganőjét, akinek felrepedt az ajka. A haragos
Ginát óriási rózsacsokorral sem lehetett kiengesztelni. Emlékezetesen formálta
meg Napóleon húgát a Császári Vénusz (1963) című filmben, továbbá Alessandro
Blasetti társadalomrajzában, az Én, én, én… és a többiekben (1965) is megállta a
helyét. Kitűnő alakítást nyújtott a Cicababák (1965) című szkeccsfilm
Boccaccio-novella alapján készült epizódjában. Felejthetetlen volt a Jó estét,
Mrs. Campbell! (1968) című vígjáték főszerepében is. Ez volt az utolsó, igazán
sikeres filmje.

Az 1970-es évek elején bejelentette, hogy visszavonul a filmvilágtól, és a
fotózásnak szenteli magát. Italia mia címmel 1973-ban kiadott egy fotóalbumot.
Hírességeket is fotózott, nagy visszhangja volt Fidel Castro kubai vezetővel
készített interjújának. Nem utasított vissza néhány televíziós felkérést: a
Falcon Crest című amerikai szappanopera esetében a felajánlott gázsi is sokat
nyomott a latban, A római lány 1988-as tévéváltozatában viszont arra kapott
lehetőséget, hogy bő 3 évtizeddel a címszerepben nyújtott alakítása után az anya
szerepét játssza el. A feladatot kitűnően megoldotta, ám a lányát (az ő régi
szerepét) játszó új csillagocska, Francesca Dellera egyáltalán nem volt
szimpatikus számára. Lollobrigida a politikával is megpróbálkozott, de
sikertelenül. Több ízben járt Magyarországon: első, egyben legemlékezetesebb
fellépése a Magyar Televízió 1972-es szilveszteri műsorában volt. Sajnos későbbi
magyarországi látogatásaihoz rossz emlékű incidensek fűződnek.

A díva 2006 decemberében másodszor is férjhez akart menni. A vőlegény (Javier
Rigau y Rafols) egy 34 évvel fiatalabb férfi lett volna, aki még Lollo fiánál is
fiatalabb: a pár 1984 óta ismeri egymást. Lollo 2006-ban 49 éves „gyermeke”
mindenesetre az első meglepetés után gratulált édesanyjának, és sok boldogságot
kívánt neki, akárcsak a vőlegény mamája. A médiában viszont gúnyos megjegyzések
is elhangzottak a tervezett esküvővel kapcsolatban, ezért a vőlegény végül
lefújta a lagzit. A lakodalomra New Yorkban került volna sor, a meghívottak
között Silvio Berlusconi, volt olasz kormányfő is szerepelt.



