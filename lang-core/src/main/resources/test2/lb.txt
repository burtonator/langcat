https://lb.wikipedia.org/wiki/%C3%89istr%C3%A4ich-Ungarn

Déi Éisträichesch-Ungaresch Monarchie (ungaresch: Osztrák-Magyar Monarchia), och
Monarchie Éisträich-Ungarn oder kuerz Éisträich-Ungarn, informell och alt k. u.
k. Duebelmonarchie (k. u. k. = "kaiserlich und königlich") oder Donaumonarchie
genannt, war den Numm vum Gesamtstaat vum Habsburger Räich a Mëttel- a Südeurpoa
tëscht de Joren 1867 an 1918. En ass entstanen, wéi op der Grondlag vum
Éisträichesch-ungaresche Kompromëss vum 8. Juni 1867, den 21. Dezember dat Joer
d'Keesertum Éisträich verfassungsméisseg an eng Duebelmonarchie ëmgebaut gouf.
Den 31. Oktober 1918 ass Ungarn aus där Unioun nees ausgetrueden.

D'éisträichesch-ungaresch Monarchie huet sech aus zwéi Staaten zesummegesat: aus
de Kinnekräicher a Länner, déi am Reichsrat vertruede sinn, inoffiziell
Cisleithanien an eréischt 1915 offiziell Éisträich genannt; an de "Länner vun
der helleger ungarescher Stiefeskroun", inoffiziell Transleithanien (d'Leitha
ass e Floss, deen deelweis d'Grenz gemaach huet). Do derbäi koum Bosnien an
Herzegowina, dat zanter 1878 vun Éisträich besat gouf (et war Deel vum
Osmanesche Räich), an dat 1908 als Kondominium an d'Monarchie averleift gouf.

Wéi am Kompromëss vun 1867 virgesinn, waren déi zwéin (Deel-)Staaten am
Verhältnes zuenee gläichberechtegt. De gemeinsame Staatschef war de Keeser vun
Éisträich an Apostolesche Kinnek vun Ungarn aus dem Haus Habsburg-Loutrengen.
Vun 1867 bis 1916 war dat de Franz Joseph I., duerno bis 1918 säi Groussneveu
Karl I./IV.

Éisträich-Ungarn war mat ronn 676.000 km² nom Russesche Keeserräich vun der
Fläch hier den zweetgréissten (vun 1905 un )a mat 52,8 Milliounen Awunner (1914)
vun der Populatioun hier no Russland an dem Däitsche Räich deen drëttgréisste
Staat an Europa. Den Territoire huet sech iwwer déi haiteg Staaten Éisträich,
Ungarn, Tschechien (mat enger klenger Ausnam), Slowakei, Slowenien, Kroatien,
Bosnien an Herzegowina erstreckt, souwéi iwwer Deeler vum haitege Rumänien
(Transsylvanien, Südbukowina), Montenegro, Polen (Westgalizien), der Ukrain
(Ostgalizien an Nordbukowina), Italien (Trentino-Alto Adige an Deeler vu
Friaul-Julisch Venetien) a Serbien (Vojvodina).

Dës Spannungen hunn dann och dozou gefouert, datt den Ierfprënz Franz Ferdinand
a seng Fra Sophie vun Hohenberg an der bosnescher Haaptstad Sarajevo engem
Attentat zum Affer gefall sinn, dat haut als Ausléiser vum Éischte Weltkrich
gëllt. Serbesch Nationalisten, déi e grousst Serbien wollten (d. h. mat deenen
Deeler, déi zu Éisträich-Ungarn gehéiert hunn, wou Serbe gelieft hunn), hunn et
als Provokatioun gesinn, datt den Ierfprënz ausgerechent um Dag vun der
Commemoratioun vun der Schluecht vum Märelefeld Sarajewo besicht huet, sou datt
ee vun hinnen d'Koppel erschoss huet.

Nom éischte Weltkrich ass d'Duebelmonarcie auserneegefall, an de Keeser gouf
ofgesat. Duerch d'Traitéë vu Saint-Germain (1919) a vun Trianon (1920) goufen
d'Grenze vun den nei geschaafte Staate verbindlech festgeluecht.



https://lb.wikipedia.org/wiki/Zentralbank

Eng Zentralbank ass eng offiziell Insitutioun déi op nationalem Niveau oder um
Niveau vu méi Länner (beispillsweis d'Zon vum Euro) aktiv ass an déi fir
d'Emissioun vun der Währung an d'Oprechterhalung vun hirer Stabilitéit
zoustänneg ass.

Si kann onofhängeg sinn wéi d'Europäesch Zentralbank oder, wéi de Federal
Reserve System an den USA, den nationalen Autoritéiten ënnerstallt sinn.

Zu Lëtzebuerg besteet zanter 1998 eng Zentralbank, ënner dem offiziellen Numm
Banque centrale du Luxembourg. Si gouf duerch d'Gesetzer vum 22. Abrëll 1998 a
vum 23. Dezember 1998 geschaaft, zur selwechter Zäit wéi d'Europäesch
Zentralbank.

Noutebanke waren ursprénglech Geschäftsbanken, déi Banknouten erausginn hunn.
Dëst ware Quittunge fir Mënzgeld, wat vun de Noutebanke versuergt ginn ass.
D'Quittunge goufen als Zuelungsmëttel benotzt. Si goufen de Proprietairen
d'Recht, vun enger dozou verpflichter Bank zu all Zäit d'Suen a Form vu Mënzen
zréckzekréien.

Doraus huet sech d'Fuerderung un d'Noutebanken entwéckelt, d'Banknouten déi si
erausginn hunn, duerch Bestänn, fir d'éischt a Mënzen, spéider an Edelmetaller
(Gold, Sëlwer) ofzesécheren, ze decken. Mat der Zäit ass awer de Montant vum
Pabeiergeld méi héich ginn, wéi de Montant deen d'Banken u Mënzen an
Edelmetaller haten. Dofir mussen haut a ville Länner d'Banknouten och net méi
duerch de Goldbestand vun de Noutebanken ofgeséchert sinn (Ophiewung vun der
Golddeckungspflicht).

Zanter dem Enn vum 19. Joerhonnert sinn d'Staaten dozou iwwergaangen, d'Recht
fir Schäiner erausgezinn vun hire verschiddene Banken ewechzehuelen, an dës
Aufgab enger zentraler Noutebank, der Zentralbank vum Land, z'iwwerdroen. Dës
versuergt hirersäits d'Geschäftsbanke iwwer Kreditter mat Schäiner. En éischte
Versuch gouf et schonn am 18. Joerhonnert a Frankräich mam System vum John Law.

D'Zentralbank gëtt an den eenzele Wäherungsräim an ënnerschiddlechem Mooss vun
de Regierungen an Interessigruppe beaflosst. D'Länner vun der Europäescher
Unioun hu missen am Virfeld vun der Währungsunioun hir Zentralbanken an
d'rechtlech an d'faktesch Onofhängegkeet entloossen. Am Zentralbankstatut vun
der EU ass d'Onofhängegkeet vun der EZB garantéiert, och wann et zu Konflikter
féiere kann, well d'Membere vum Presidium vun der EZB duerch den Europäesche Rot
beruff ginn.



https://lb.wikipedia.org/wiki/Zenit_(Richtung)

De Zenit vun engem Punkt op der Äerduewerfläch ass déi no uewe verlängert
physikalesch Senkelrichtung, d'Vertikal op d'Horizontfläch. Et ass de Punkt um
Himmel, dee genee iwwer dem Observateur ass. De Fousspunkt gëtt Nadir genannt.

Den Numm kënnt vum arabesche samt „Wee, Strooss, Richtung“ oder méi genee vu
samt ar-ra′s „Richtung vum Kapp, Scheetpunkt“. Duerch Schreiffeeler a falscht
Liese gouf a mëttelalterlechen Texten aus samt, cemt oder zemt an dat zu cenit
respektiv zenit.

Op enger geduechter kugelfërmeger Äerd wier de Zenit de Stral, dee vum
Mëttelpunkt vun der Äerd aus (vertikal zu der Äerduewerfläch) no uewe verleeft.
Op der Referenzellipsoid vun der Geodesie ass et d'Ellipsoidnormal.

De Wénkelofstand vun engem Himmelskierper zum Zenit ass d'Zenitdistanz an ass
domat de Komplementarwénkel vun der astronomescher Héicht. All Himmelskierper,
déi am Laf vum Dag den héchste Punkt vun hirer visueller Bunn um Zenit
erreechen, hunn eng Deklinatioun, déi der geographescher Breet vum Observateur
gläichkënnt.



https://lb.wikipedia.org/wiki/Yak

De Yak (Bos mutus, bis 2003 Bos grunniens) ass eng Ranneraart déi an
Zentralasien virkënnt.

Et ass eng vun de fënnef Ranneraarten déi vum Mënsch gezeemt goufen. Den Numm
"Yak" kënnt aus dem Tibetaneschen གཡག་ - yag, wat do awer just de Stéier
bezeechent.

E wëlle Yak (Bos mutus) ka vu Kapp bis Schwanz 3,25 m laang ginn, eng
Schëllerhéicht vun 2 m an e Gewiicht vun 1000 kg erreechen. D'Kéi sinn däitlech
méi kleng a weie ronn 350 kg. Den domestizéierte Yak (Bos grunniens) gëtt manner
grouss - si kommen op eng Schëllerhéicht vu ronn 120 cm, woubäi d'Kéi ronn 10 cm
méi kleng sinn. D'Haus-Yak-Stéiere weie bis zu 400 kg, d'Kéi der 250 bis 280.

D'Yake si buuschteg an hunn en zolitte Pelz, dee se géint d'Keelt schützt. Déi
wëll Yaken hunn eng schwaarz-brong Faarf, iwwerdeems déi gezillte
verschiddefaarweg Pelzer kënnen hunn, vu schwaarz iwwer brong bis zu roudelzeg a
wäiss, oder gefleckt. D'Stéieren hunn Haren, déi no uewe gebéit sinn a bis zu 1m
laang kënne ginn. Déi vun de Kéi si méi kleng.

Ursprénglech hunn d'Yaken am Himalaya, Tibet an a groussen Deeler vun de
chineesesche Provënze Sinkiang a Qinghai gelieft. Haut sinn déi wëll Yake bal
ausgestuerwen, Enn 1996 gouf hir Populatioun op just nach 15.000 Exemplairë
geschat. Si liewen do a fielsege Steppen, op enger Héicht vun 3000 bis 5500
Meter. Am Wanter zéie s'a méi niddereg geleeë Géigenden.

D'Yake gi vum Mënsch geziicht an traditionell gebraucht als Laaschten- an
Zuchdéier. Vun der Yakmëllech gëtt Botter gemaach, déi d'Tibetaner zu Bottertéi
verschaffen. D'Buuschten an de Pelz ginn zu Gezei an zu Zelter verschafft.
D'Yak-Fläpp gi gedréchent an als Brennes benotzt. Hiert Fleesch ka giess ginn.



https://lb.wikipedia.org/wiki/Winston_Churchill

De Sir Winston Leonard Spencer Churchill, gebuer den 30. November 1874 zu
Woodstock an England, a gestuerwen de 24. Januar 1965 zu London ass dee
bedeitendste britesche Staatsmann vum 20. Joerhonnert. Hie war zweemol
Premierminister an en huet Groussbritannien duerch den Zweete Weltkrich
gefouert.

De Winston Churchill war de Jong vum britesche Politiker Lord Randolph Churchill
an der amerikanescher Millionärsduechter Jennie Jerome. Hien ass am Schlass vu
sengem Grousspapp op d'Welt komm, am Blenheim Palace bei Woodstock
(Oxfordshire).

De Grousspapp, John Winston Spencer-Churchill, huet als siiwenten Duke of
Marlborough zum engleschen Héichadel gehéiert. De Randolph Churchill war den
drëtte Jong an der Famill, an huet dowéinst den Herzogtitel net konnten ierwen.
De Winston Churchill selwer wäert an de 50er Joren d'ugebueden Erhiewung zur
ierflecher Peerwürd ofleenen, gëtt awer 1953 zum Ritter vum Order of the Garter
geschloen. Seng Hierkonft huet him a senger Jugend d'Opnam a renomméiert
Internater an als Offizéier an d'Arméi geséchert, obwuel seng Resultater als
Schüler net déi bescht waren.

Vun 1881 bis 1892 huet den Churchill d'Eliteschoulen zu Ascot, Brighton an
Harrow besicht. D'autoritärt Erzéiungssystem an dëse Schoulen war net senges, an
en ass e puermol sëtzebliwwen. No der Schoulzäit huet hien et mat der Arméi
versicht, mä ass zweemol duerch den Opnamexame gefall. 1893 kënnt hien dann awer
als Kadett op Sandhurst a mat 21 ass hie Kavallerie-Leutnant am 4.
Husareregiment. Hei huet hien erkannt, zu wat hien anscheinend wierklech
predestinéiert wier: fir Krich ze maachen.

Tëscht 1895 an 1901 huet den Churchill als aktiven Zaldot a
Krichsberichterstatter fënnef Kolonialkricher matgemaach: op Kuba, an Indien, an
an aneren Deeler vum Briteschen Empire. An der Schluecht vun Omdurman am Sudan
huet hien un enger vun de leschte Kavallerieattacken an der Geschicht
deelgeholl. Am Burekrich geléngt him, nodeem e Prisonéier war, eng spektakulär
Flucht. Säi Buch iwwer dës Aventure a seng Krichsberichter hunn hien an England
bekannt gemaach.

Schonn 1899 hat den Churchill sech ouni Erfolleg ëm e Sëtz am House of Commons
beméit. Nodeem hien aus dem Burekrich zréckkomm war, ass hien am Mäerz 1901 als
frëschgewielte Konservativen (Tory) fir de Walkrees Oldham an d'Parlament komm.
Säin éischte spektakulären Optrëtt war den 31. Mee 1904, wéi hien demonstrativ
zu de Whigs iwwergetrueden ass. De Grond heifir war d'Haltung vun de Liberalen
an der Fro "Fräihandel oder Schutzzoll", déi him méi no louch. Bei de Whigs ass
hien op der politescher Skala ëmmer méi no lénks gewandert. Hien huet zum
sozialreformeresche Parteifligel gehéiert, an huet schliisslech an der
Ëffentlechkeet als dropgängereschen, mä bewonnerte Radikale gegollt, genee wéi
säi Fërderer David Lloyd George.

Bei de Konservative mëttlerweil richteg gehaasst, huet hie Frënd a Feind an de
Joren no 1906 iwwerrascht, an zwar duerch seng Fäegkeeten als
Ënnerstaatssekretär fir d'Kolonien, souwéi als Wirtschafts- an Inneminister.
Genee am Moment wou den däitsch-britesche Flottekonflikt sech zougespëtzt huet,
gëtt hie vum Premierminister Herbert Henry Asquith 1911 zum Éischte Lord vun der
Admiralitéit, also zum Minister vun der Marine, ernannt. Seng wichtegst
Entscheedung an dësem Amt war d'Ëmrëschtung vun der britescher Schluechtflott vu
Kuel- op Pëtrolsfeierung, wat den Aktiounsradius däitlech vergréissert huet.

De rasanten Ufank vu senger politescher Carrière fält mat Verännerungen a sengem
Privatliewen zesummen: Am September 1908 bestit den Churchill d'Clementine
Hozier, mat der hie bis zu sengem Doud zesummegelieft huet. D'Koppel hat spéider
ee Jong a véier Duechteren, vun deenen allerdéngs eng schonn als Kand gestuerwen
ass. Säi Jong Randolph an zwee vu sengen Enkelkanner goufen och Parlamentarier.

De 14. a 15. Juli 1946 war hie mat senger Duechter Mary Spencer-Churchill a mat
sengem Bouf Randolph op Besuch a Frankräich an zu Lëtzebuerg. No der Landung um
Fluchfeld Frescaty zu Metz wou e vum deemolege franséische Finanzminister Robert
Schuman empfaange gouf, an no engem Empfank op der Place de la République koum
en de 14. Juli owes géint aacht Auer a Begleedung vum Stater Buergermeeschter
Emile Hamilius op der Grenz zu Fréiseng un, wou hie symbolesch zu Fouss iwwer
d'Grenz goung. No engem Ëmpfank am Groussherzogleche Palais wou e vun der
Groussherzogin d'Medail vum Mérite militaire an d'Grousskräiz vum Eechelafuerden
iwwerrecht krut, hat hien nach eng Entrevue mam Prënz Felix a Prënz Jang. Den
Dag duerno war en an der Chamber, huet eng Visite am Stadhaus zu Lëtzebuerg
gemaach, eng Gerbe bei der Gëlle Fra néiergeluecht, an ass duerno op den
amerikanesche Kierfecht op Hamm gefuer fir dem Generol Patton säi Graf ze
besichen.

Fir um Churchill seng Visite zu Lëtzebuerg z'erënnere gouf 1973 an der Stad
d'Plaz tëschent dem boulevard Joseph II an dem boulevard Grande-Duchesse
Charlotte déi virdunn place Joseph II geheescht huet an place Winston Churchill
ëmbenannt. Do steet och eng bronze Statue vun him déi vum Oscar Nemon
skulptéiert an den 23. Oktober 1973 devoiléiert gouf. Och zu Suessem an zu
Esch-Uelzecht si Stroossen nom Churchill benannt.



https://lb.wikipedia.org/wiki/WikiLeaks

WikiLeaks ass eng international Medien-Organisatioun ouni Gewënnzweck, déi
Dokumenter publizéiert, déi se vun anonyme Quellen oder "Fuiten" (en:"leaks")
kritt huet, an déi soss net zougänglech wieren. De Website mam selwechten Numm
(wikileaks.org) gouf 2006 lancéiert, a soll no eegenen Aussoe méi wéi 1,2
Millioun Dokumenter enthalen.

Sou sinn ë. a. Interna vun der Scientology, der rietsextremer British National
Party, Banken, asw. ëffentlech gemaach ginn.

2010 gouf dës Plattform weltwäit bekannt, duerch Publikatiounen, déi direkt
d'Vereenegt Staaten an hir Aussepolitik betraff hunn: Ënner dem Numm Collateral
murder gouf am Abrëll 2010 e Video ëffentlech gemaach, wou ee gesäit, wéi 2007
bei engem Ugrëff (an aus der Perspektiv) vun engem amerikaneschen Helikopter
irakesch Zivilisten erschoss goufen; am Juli 2010 war et en Dossier mam Numm
Afghan War Diary, mat iwwer 76.900 Dokumenter iwwer den Afghanistankrich; am
Oktober 2010 war den Tour un engem Pak vu ronn 400.000 Dokumenter, Iraq War Logs
genannt, an ee Mount drop sinn eng Véierelsmillioun Rapporten, déi vun
US-Ambassaden uechtert d'Welt geschriwwe goufen, online gesat ginn. Bei deenen
dräi leschtgenannten Dossieren gouf d'Publikatioun zum Deel mat renomméierte
Printmedien, wéi Der Spiegel, Le Monde, El País , New York Times oder The
Guardian gemaach.

WikiLeaks war ufanks als Site konzipéiert, wou nom Wiki-Prinzip, jiddweree kéint
Texter eroplueden an editéieren. En huet sech awer progressiv an e méi
'traditionellt' Medium verwandelt, dee weder Uploads nach Edite vu User méi
zouléisst. En huet, trotz dem Glach am Numm (a vum Lay-out, wat un der Software
läit), näischt mat Wikipedia (oder der Wikimedia Foundation, där A.s.b.l. déi
s'erméiglecht) ze dinn.

WikiLeaks huet eng Rëtsch Präisser an Éierunge kritt, dorënner 2008 den New
Media Award vum Economist Magazine an 2009 e Präis vun Amnesty International fir
d'Ëffentlechmaache vun Dokumenter iwwer d'Verfolgung an d'Ermuerdung vu
Regimegéigner am Kenya.

Nodeem Ufank Dezember 2010 den Amazon-Konzern WikiLeaks vu senge Servere
verbannt huet, gouf den 3. Dezember 2010 den offiziellen Domain
www.wikileaks.org vun den US-amerikaneschen Autoritéite gespaart. Weltwäit
goufen Ersazdomainnimm geschalt fir de Projet weiderhin accessibel ze halen. Sou
och zu Lëtzebuerg, wou d'Piratepartei d'Adress wikileaks.lu zur Verfügung
stellt. Déi kierzlech verëffentlecht Sammlung vun US-Diplomatendepeschen ass
ënner cablegate.wikileaks.lu ze fannen.



https://lb.wikipedia.org/wiki/Wierbeld%C3%A9ieren

D'Wierbeldéieren (Vertebrata) sinn en Ënnerstamm vun de Chordadéieren
(Chordata). Zu hinne gehéieren d'Fësch, d'Amphibien, d'Reptiller, d'Vigel an
d'Mamendéieren. Déi aarteräichst Grupp bilden d'Fësch mat 28.000 bis 30.000
bekannten Aarten.

D'Wierbeldéiere stame vun engem Virleefer of, dee bannen a sengem Kierper eng
Stäipstaang, "Chorda" hat. Dës Staang huet sech am Laf vun der Evolutioun zu der
Wierbelsail ëmgebilt a sou e ganz neie Kierperbau erméiglecht.

Aus deenen éischte Prototype sinn d'Fësch entstanen. Aus enger Linn vun hinnen
hu sech d'Amphibien gebilt an duerno d'Urreptiller, déi sech a verschidde Gruppe
weiderentwéckelt hunn. Zu hinne gehéieren d'Schlangen an d'Bréckenechsen, déi et
och haut nach gëtt, genee sou wéi och die ausgestuerwe Mieres- a Fluchsaurier an
d'Dinosaurier, deenen hir Nokommen d'Vulle sinn.

Aus enger vun deene Reptillelinne (fr.: reptiles mammaliens) sinn d'Mamendéieren
entstanen, déi sech hirersäits nees a vill verschidde Gruppe weiderentwéckelt
hunn. Déi modern Mamendéiere si vun de Fuerscher an dräi grouss Gruppen
ënnerdeelt ginn: d'Mamendéieren déi Eeër leen (z. B. d'Schnieweldéier),
Beidelmamendéieren (z. B. Känguru) an d'Plazentadéieren, zu deenen och de Mënsch
zielt.



https://lb.wikipedia.org/wiki/Weimarer_Republik

Weimarer Republik gëtt déi Period vun der Geschicht vun Däitschland genannt, déi
den 9. November 1918 mat der Proklamatioun vun der Republik ugefaangen huet an
den 30. Januar 1933 mat der Ernennung vum Adolf Hitler zum Reichskanzler op en
Enn goung.

Et war déi éischte Kéier, wou et an Däitschland eng parlamentaresch Demokratie
gouf. Den Numm kënnt hier vun der thüringescher Stad Weimar, wou d'Constituante
vun enger däitscher Nationalversammlung eng éischt Kéier zesummekoum.

Den 19. Januar 1919 gouf et déi éischt Walen zu der Däitscher
Nationalversammlung. Dës huet den 11. Februar de Friedrich Ebert zum
Reichspresident gewielt, dee sengersäits den 13. Februar d'Regierung Scheidemann
ernannt huet. D'Weimarer Reichsverfassung ass de 14. August 1919 a Kraaft
getrueden. Si huet d'Däitscht Räich als eng federativ Republik konstituéiert.
Staatschef war war dee fir siwe Joer direkt vum Vollek gewielte Reichspräsident,
deen als Deel vun der Exekutiv relativ wäit Pouvoiren hat. D'Regierung gouf vun
engem Reichskanzler geleet, dee vum Reichspräsident ernannt an entlooss konnt
ginn, an dee responsabel vis-à-vis vum Reichstag war. De Reichstag gouf fir
véier joer direkt vum Vollek gewielt, an hat Legislativ-, Budgets- a
Kontrollrechter. D'Länner waren hirersäits am Reichsrat vertrueden.

D'Geschicht vun der Weimarer Republik kann, no der Grënnungsphas, an dräi
Abschnitter agedeelt ginn. An de Krisejjore vun 1919 bis 1923 gouf et vill
Krämpes wéinst den direkte Suitë vum Krich, déi ë.a. duerch den Traité vu
Versailles definéiert waren, enger Hyperinflatioun souwéi enger ganzer Rëtsch vu
Putschversich a politesche Muerden. Vun 1924 bis 1929 gouf et eng Zäit vu
relativer Stabilitéit, d'Economie huet sech nees erkritt an aussepolitesch krut
se eng gewëss Appréciatioun gewisen. D'Weltwirtschaftskris vun Enn 1929 un,
d'Präsidialkabinetter (d.h. vum President agesat) zënter 1930 an d'Erstäekre vun
den Nationalsozialisten huet schliisslech zu hirem Ënnergang gefouert.



https://lb.wikipedia.org/wiki/Waldb%C3%ABlleger_Aff%C3%A4r

Mat Waldbëlleger Affär gëtt eng Serie vu 5 Muerde bezeechent, deenen hir
Auteuren, wéi och hir Affer, Member vun enger Gangsterband waren (déi och alt
Waldbëlleger Band genannt gouf).

Dës Band huet, a verschiddenen Zesummesetzungen, tëscht Januar 1983 an Oktober
1985 22 brutal Iwwerfäll op Bijouterien, Geldtransporter a Banken zu Lëtzebuerg
gemaach. Hiren Numm huet se dofir, well den Auteur vun deene meeschte Muerden,
Carlo Fett, zu Waldbëlleg gewunnt huet, wou och déi Komplize vun der Band, déi
als net sécher gegollt hunn, doutgemaach an hir Läiche verbrannt goufen. De Guy
Hertert, den Nico Reisdorff an de Jos Bernardy hunn zur Band gehéiert an hunn
déi meescht Iwwerfäll jeeweils zu zwéi gemaach.

Op de Kont vun där Band gi weiderhin en Doudesaffer bei der Police (de Patrice
Conrardy gouf den 30. Oktober 1985 beim Asaz bei engem Iwwerfall op de Sëtz vun
der BIL an der Stad Lëtzebuerg erschoss, wéi den Nico Reisdorff zu Giwenech
souz), 13 blesséiert Zivilpersounen an och eng sëllechen Déifställ vun Autoen a
Waffen.



https://lb.wikipedia.org/wiki/Vincent_van_Gogh

De Vincent van Gogh, gebuer den 30. Mäerz 1853 zu Groot-Zundert, haut Zundert,
bei Breda a gestuerwen den 29. Juli 1890 zu Auvers-sur-Oise, am franséischen
Departement Val-d'Oise, war een hollännesche Moler.

De Jong vun engem Paschtouer huet vun 1869 bis 1876 bei verschiddene
Konschthändler geschafft. Duerno war hie kuerz als Missionär am belsche
Kuelerevéier Borinage aktiv.

1880 huet hien als Autodidakt ugefaangen, nom Virbild vun den hollännesche
Meeschteren ze zeechnen. Hien huet säi Konschstudium zu Antwerpen ofgebrach an
huet vun 1886 bis 1888 zu Paräis um Montmartre gelieft a gemoolt.

Ënner dem Androck vun den Impressionnisten Henri de Toulouse-Lautrec, Paul
Gauguin souwéi vu japaneschen Holzschnëtte goufen d'Liicht an d'Faarwe vu senge
Biller ëmmer méi hell an hien huet sech och mat der Landschaftsmolerei an den
Nature morte befaasst.

Op der Sich no méi Faarf goung de van Gogh an déi sonneg Provence op Arles, wou
hien d'Technik vun der Rouerfiederzeechnung entwéckelt huet. Do huet hien 1888
seng bekanntst Wierker gemoolt.

Seng Wierker, déi zu senge Liefzäiten nëmme wéineg Unerkennung fonnt hunn - hien
hat selwer nëmmen eent vu senge Biller verkaaft kritt an zwar den Tableau Vignes
Rouges a säi Client war déi belsch Molerin a Mäzenin Anna Boch, Schwëster vum
Eugéne Boch dee mam van Gogh befrënnt war - huet d'Konscht vum 20. Joerhonnert
definitiv beaflosst.



https://lb.wikipedia.org/wiki/Veianen

Veianen, fir d'Awunner "Veinen", ass eng Uertschaft am Kanton mam selwechten
Numm am Nord-Oste vu Lëtzebuerg. Et ass den Haaptuert an déi eenzeg Uertschaft
an der Gemeng Veianen.

D'Landschaftsbild vu Veianen gëtt zu engem groussen Deel duerch den Ourdall
bestëmmt dee sech vun Norden no Süden derduerch zitt. Op béide Säite leien héich
Koppe mat géien Häng, déi mat Bëscher bewuess sinn, wouvun de gréissten de
Biergerbësch am Westen ass. Op e puer méi flaachen Deeler op den Héichten, wéi
um Scheierhaff am Osten, an op Schank an um Niklosbierg am Weste gëtt et Felder
a Wisen.

Déi héchst Plaz ass den den Niklosbierg mat 497 Meter, respektiv 515 Meter um
Däich vum Späicherbaseng vum Pompelspäicherwierk Veianen, an déi déifst Plaz ass
am Dall vun der Our op der Grenz mat der Gemeng Tandel op ronn 200 Meter.

Ausser der Our, gëtt et nach verschidde kleng Baachen. Et sinn dat
d'Bousterbaach, d'Schankerbaach, d'Kalchesbaach, an d'Kënzebaach, déi alleguer
an d'Our lafen.

Nërdlech vum Scheierhaff huet d'Teggelbaach hir Quell, déi an Däitschland
weiderleeft. Am Westen op der Gemengegrenz mat Pëtscht an Tandel huet
d'Houschterbaach hir Quellen.

Den Ursprong vu Veianen ass wuel géint Enn vum Réimesche Räich ze fannen. Den
Numm Veianen soll vum Keltesche Wuert Vien [Source ?] hierstamen, dat da spéider
als Vienna an Viennensis romaniséiert gouf. Géint Enn vum 4. Joerhonnert gouf
eng éischt réimesch Festung um Fiels iwwer der Our gebaut.

Géint Ufank vum 11. Joerhonnert ginn d'Iwwereschter vun dem réimesche Kastell zu
enger éischter Mëttelalterlecher Buerg ausgebaut.

1090 gëtt de Bertulf, Grof vu Veianen eng éischt Kéier dokumentaresch ernimmt.
Et gëtt ugeholl datt d'Grofe vu Veianen vun deene vu Sponnheim an Hamm ofstamen.
Et war och wuel dëse Bertulf vu Veianen deen d'Buerg nach eng kéier verstäerkt
huet an hei offiziell säi Wunnsëtz hat.

Géint 1124 soll de Friedrich I. Grof vu Veianen gebuer sinn, säi Brudder war de
Gerrard Grof (oder Här) vu Klierf. Doraus léisst sech schléissen datt
wahrscheinlech de Gerrard I. vu Sponheim, Här vu Clierf, hire Papp war . De
Friedrich I. vu Veianen huet dann och weider un der Buerg gebaut, dës Phas ass
ënner anerem den Ursprong vun der Buerg-Kapell an och vun de groussen, duebele
Fënsteren am Palas.

Ufanks vum 13. Joerhonnert gouf d'Buerg ënner dem Friedrich III. weider
ausgebaut, ënner anerem andeems en neien, grousse Palas gebaut gouf an d'Kapell
am Romanesche Stil ëmgebaut gouf.

Den Heinrich I. huet nach virun 1253 d'Buerg am Gotesche Stil ëmbaue gelooss, an
hir déi haut nach bekannte Form verpasst. Dës Zäit war dann och den Héichpunkt
vun der Herrschaft vun de Veianer Grofen.

Zanter Ufank vun der Herrschaft vum Sponheim-Veianer Geschlecht gouf
d'Herrschaft vun der Grofschaft Veianen op 136 Uertschaften an den Ardennen an
der Äifel ausgebreet, an hir Grofe waren domat ënner deene wichtegsten Herrscher
am ale Lotharingen, an domat dacks a Konkurrenz mat de Grofe vu Lëtzebuerg.

Den 22. November 1308 huet de Grof Philip II., Veianen e Fräiheetsbréif
geschenkt mat deem d'Rechter a Flichte vun de Bierger festgeluecht goufen. Un
dëst Stadrecht erënnert och d'Geriichtskräiz an der Veianer Uewerstad. D'Stad
Veianen selwer war zu där Zäit schonn zanter Laangem befestegt, an hat bis zu 5
Paarten a 24 Tierm a senge Festungsmaueren.

1397, wéi déi Sponheim-Veianer Dynastie ausgestuerwe war, goung d'Grofschaft un
d'Nassau-Veianer. Zanter 1538 waren d'Veianer Grofen aus dëser Famill dunn och
Prënze vun Oranien.

Am 15. Joerhonnert hat d'Stad Veianen eng 3000 Bewunner a 400 Feierplazen, a war
domat déi drëttgréisst Stad vum haitege Lëtzebuerg.

1885 ass dunn d'Grofschaft Veianen an de Besëtz vun de Groussherzoge vu
Lëtzebuerg (d'Nassau-Weilburger) komm.



https://lb.wikipedia.org/wiki/Uluru

Den Uluru ass de gréisste Monolith op der Äerd an déi wuel bekanntst
Touristenattraktioun vun Australien. Den Uluru oder Ayers Rock, wéi een nach
haut meeschtens genannt gëtt, ass e Rescht vun enger Biergkett.

Den Uluru leit am Uluru-Kata Tjuta Nationalpark 460 km südëstlech vun Alice
Springs ewech, am Northern Territory matten an der riseger rouder Wüst vun
Australien.

Uluru heescht iwwersat : Plaz am Schiet. En ass e geologescht Phenomen. De roude
Sandsteemonolith steet 348 Meter aus dem australeschen Outback eraus. Mä dat ass
eigentlech nëmmen d'Spëtz dovun, de Rescht, läit bis zu sechsdausend Meter déif
ënner der Äerduewerfläch. Op senger Uewerfläch si lauter Waasserlächer,
verschiddener sou déif, datt si ni ausdréchnen. De wéinege Reen deen an där
dréchener Wüst fält, sammelt sech op engem risege Platto a speist ëm de Fiels
ronderëm e fruchtbare Buedem.

Zanter Joerdausenden ass den Uluru eng Quell vu Waasser an Nahrung fir
d'Mënschen an Déieren.

Eigentlech besteet de Monolith aus déckkäregem groe Sand. Seng rout Faarf huet
hie kritt duerch de Stëbs, deen de Wand aus der rouder Wüst op hie bléist.

Den Uluru ass en hellegen Uert fir d'Anangu, déi Aboriginis déi an dëser Géigend
schonn zanter dausende vu Jore liewen. 1871 huet den Uluru vum europäeschen
Entdecker William Gosse den Numm Ayers Rock kritt. Den Numm kënnt vum deemolegem
Premierminister dem Sir Henry Ayers vu South Australia. De Gosse, dee vu Beruff
Vermiessungsingenieur war, huet de Monolith 1873 als Éischten erfuerscht. An den
1980er Joren ass tëscht den Aboriginis an dem australesche Staat en Ofkommes
getraff ginn, déi d'Benotze vum Uluru festleet. D'Land ronderëm de Fiels kruten
d'Urawunner zréck, ënner der Konditioun den Nationalpark fir Touristen
zougänglech ze loossen. D'Hoteller direkt beim Fiels sinn dunn och an déi nei
gebaute Stad Yulara verluecht ginn. D'Reschter dovu sinn nach haut z'erkennen.

D'Australier bezeechnen den Uluru och gären als rout Häerz. Deen Numm kënnt vun
der staarker rouder Faarf vum eisenhaltege Sandsteen. Jee no Sonnenstand- oder
stralung liicht an deene verschiddenste Roudtéin, wéi feierrout, purpurrout,
rosa a violett.

Et kann een och en Entdeckungstour ronderëm de Monolith maachen, wou een déi
joerdausendal Hiel kucke kann. D'Zeechnungen op de Wänn sinn deelweis méi al wéi
30.000 Joer, an handelen iwwer d'Dramzäit, d'Mythologie an d'Schöpfungsgeschicht
vun den Aboriginis. Déi Geschicht ass geheim an néierens schrëftlech festgehalen
a konnt bis elo net vun de Wëssenschaftler enträtselt ginn.



https://lb.wikipedia.org/wiki/Uhu

Den Uhu (Bubo bubo) ass eng Vullenaart aus der Gattung vun den Uhuen (Bubo), déi
zu der Uerdnung vun den Eilen (Strigiformes) gehéiert.

Lokalvarianten am Lëtzebuergesche sinn: Uhub, Hubb, Hubo, Hugo, Schuhu, Juhu,
grouss Huereil a grouss Hueréchel.

Den Uhu ass déi gréisst rezent Eilenaart op der Äerd. D'Weibercher sinn e gutt
Stéck méi grouss wéi d'Männercher. Wat een an Europa méi vu Südwesten no
Nordoste geet, wat, d'Uhue méi grouss ginn. De Kapp ass grouss an huet opfälleg
laang Plommenoueren, déi normalerweis schif no ënnen oder no der Säit
ewechstinn. Am Gesiicht huet den Uhu deen typesche Gesiichtsschleier. A
Mëtteleuropa sinn d'Fiedere vum Kierper hellbrong mat donkelbronge Sträifen. De
Réck ass méi donkel wéi de Bauch an d'Flilleken ënnendrënner méi hell wéi
uewendrop.

Uhue liewen an Nordafrika, Europa an Asien. An Europa gëtt et en net an
Nordfrankräich, op de briteschen Inselen an op Island. Et gëtt geschat, datt et
an Europa eng 2000 Uhuskoppele gëtt.

Um Ufank vun dem 20. Joerhonnert konnt een zu Lëtzebuerg den Uhu nach an der
Géigend vu Rolleng (Miersch), Mariendall, Marscherwald a Kautebaach fannen. 1928
soll hien nach am Ourdall an an der Veianer Géigend gebréit hunn, duerno war den
Uhu zu Lëtzebuerg als Brutvugel ausgestuerwen.

An de 1970er Jore sinn erëm vereenzelt Uhuen am Land gesi ginn. 1982 huet dann
nees fir d'éischt zanter Joerzéngten eng Koppel am Land gebréit, an zwar am
Südosten, an der Géigend vun Duelem. Zanterhier ass den Uhu op en neits fest zu
Lëtzebuerg installéiert (15-20 Koppelen am Joer 2007).



https://lb.wikipedia.org/wiki/Uelzecht

D'Uelzecht ass ee franséisch-lëtzebuergesche Floss a mat 68 km op Lëtzebuerger
Terrain den zweetlängste Floss vum Land. Et ass e rietsen Niewefloss vun der
Sauer a gehéiert domat zum Anzuchsgebitt vun der Musel an doriwwer eraus zum
Baseng vum Rhäin.

Déi eigentlech Quell vun der Uelzecht war südwestlech vu Villerupt am
franséischen Departement Moselle, an engem schmuelen Dall an deem d'Cité
Sainte-Claire läit. Un d'Uelzecht erënnert do nach just e Weier mam Numm Étang
de l'Alzette. Op verschiddenen alen topographesche Kaarte gëtt eng Quell südlech
vun Däitsch-Oth als Quell vun der Uelzecht uginn. Bei der Industrialiséierung
vum Dall ass d'Uelzecht grad wéi hir Niewebaache westlech vu Villerupt
iwwerdeckelt a mat engem Kollekter ënner Villerupt erduerch gefouert ginn. Dee
Kollekter kënnt bei Micheville aus dem Buedem eraus an et ass déi Plaz déi vun
der franséischer Waasserverwaltung elo als Quell vun der Uelzecht definéiert
gëtt. Se leeft vun do ënner dem Numm Canal de la Vacherie à l'Alzette bis op
d'lëtzebuergesch Grenz zu Esch-Uelzecht. Hir eenzeg nennenswäert Niewebaach a
Frankräich ass d'Beler déi vu Réideng kënnt.

Op franséische Landkaarten aus dem 16. Joerhonnert si sechs Niewebaachen
bekannt, vun deenen der haut fënnef aus dem Landschaftsbild verschwonne sinn, an
Esch ass als Mauvais-Esch uginn.

Zu Esch leeft d'Uelzecht ënner der Uelzecht- an der Helen-Buchholz-Strooss
erduerch a kënnt op der Héicht vum Schlassgoart, wou fréier d'Berwart-Schlass
stoung, erëm un Dagesliicht. Bis 1911 goung hire Laf duerch déi haiteg Kanal- a
Liberatiounsstrooss, fir dann an déi ënnescht Uelzechtstross anzebéien, déi 1905
ugeluecht gouf, woubäi d'Uelzecht iwwerdeckelt gouf.

Hanner Esch leeft se "durech d'Wisen", laanscht Schëffleng, Hënchereng, Fenneng,
Beetebuerg, Léiweng, Bierchem, Béiweng, Réiser, Hesper an duerch d'Quartieren
Hamm, Bouneweg, Polvermillen, Gronn, Clausen, Pafendall, Eech, Weimeschkierch,
Dummeldeng a Beggen vun der Stad Lëtzebuerg, wou se sech tëscht de
Sandsteefielsen e Wee gesicht huet. Duerch d'Stad mécht d'Uelzecht op grousse
Strecken och d'Grenz tëscht de Quartieren.

Hanner der Stad leeft d'Uelzecht viru laanscht Bäreldeng, Walfer, Steesel,
Bouferdeng, Hielem, Hënsdref, Luerenzweiler, Pretten, Lëntgen, Gousseldeng a
Rolleng. Se fléisst duerch Miersch, an da laanscht d'Uertschaften Biereng,
Miesdref, Pëtten, Kruuchten, Kolmer-Bierg, Schieren a Grentzen ier se, no 73 km,
tëscht Ettelbréck an Angelduerf an d'Sauer leeft.



https://lb.wikipedia.org/wiki/Tureil

D'Tureil oder Tuermeil (Tyto alba) ass eng Eilenaart, déi an temperéierten,
subtropeschen an tropesche Klimazone virkënnt, an mat dee meeschtverbreedstene
Vull op der Welt ass.

D'Tureil gëtt 30–36 cm grouss. Se ass en nuetsaktive Vull, dee sech
haaptsächlech vu Mais erniert. Se huet Aen, déi um viischte Kapp nieftenee
leien, an déi och bei Däischtert gutt gesinn. Ronderëm hir Aen ass en
häerzfërmege Schleier aus méi klenge Plommen, deem seng Funktioun et ass, wéi en
Triichter de Schall bei d'Oueren ze leeden. D'Tuereil huet en exzellent Gehéier.
D'Faarf vum Bauch an der Broscht ass variabel a geet vu rengem Wäiss bis zum
Gielbronge mat drëpsefërmege groe Flecken.

D'Zuel vun deene Jonken hänkt dovun of, ob et e Joer mat villen oder wéinege
Mais ass. Meeschtens huet eng Koppel eng Brutt am Joer mat 4-6 Jonken. A gudde
Maisjore britt se zweemol. Eng Koppel Eile mat Jonker verdillegt an enger Nuecht
50 bis 60 Mais. Déi Jonk kommen am Ofstand vun e puer Deeg vuneneen op d'Welt.
Wa se erwuesse ginn, fléien déi Jonk aus der Bruttgéigend fort, wann et do net
méi genuch ze friesse gëtt. Dat kënnen honnerte vu Kilometer sinn; de Rank vun
enger Tureil, déi zu Lëtzebuerg, zu Biwer, gebuer gouf, ass 1.796 Kilometer wäit
ewech a Spuenien erëmfonnt ginn.

D'Tureil ass ass eng vun de 7 Eilenaarten, déi et zu Lëtzebuerg gëtt. Hire
lëtzebuergeschen Numm huet se, well se hir Näschter gären a Kierchtierm baut. Zu
Lëtzebuerg gëtt et 200-300 Bruttkoppelen där Eilen . Nom Zweete Weltkrich hat
hir Zuel staark ofgeholl, dat well vill Kierchtierm (haaptsächlech wéinst de
verwëlderten Hausdauwen) vergittert an d'Ëffnunge vu ville Scheieren a Ställ
zougestoppt goufen. Nodeem d'Lëtzebuerger Natur- a Vulleschutzliga speziell
Naschtkëschten opgehaangen huet, konnt de Bestand sech stabiliséieren.

D'Tureil steet op der Rouder Lëscht vun de Bruttvigel, déi potentiell menacéiert
sinn, auszestierwen. Si ass 2008 vun der LNVL als de Vull vum Joer erausgesicht
ginn.



https://lb.wikipedia.org/wiki/Transgender

Transgender (iwwergräifend Geschlecht/Sexualitéit) ass e Sammelbegrëff fir
transsexuell an intersexuell Mënschen. Fréier goufe se mat Begrëffer wéi Chimär,
Zwitter, Invertéiert an Hermaphrodit oder och nach als „drëtt Geschlecht“
bezeechent. Déi offiziell Bezeechnung dofir ass haut Transsexualitéit an
Intersexualitéit. Zanter 2005 gebraucht d'Medezin an d'medezinesch-biogenetesch
Fuerschung fir de Begrëff Intersexualitéit och d'Ofkierzung DSD (disorders of
sex development). Ëmgangssproochlech gëtt et am Lëtzebuergesche keng eege
Bezeechnungen. Am Englesch-amerikanesche gëtt et nach: shemale, sheboy, heshe,
ladyboy… . Aus dem Däitschen: Transen, Transfrauen, Transmänner … Aus dem
Franséischen: transes …

Obwuel d'Kierch an och d'Institutioune vun anere Weltreliounen
d'Méigeschlechtlechkeet ( Trans- an Intersexualitéit) an d'Homosexualitéit
entweder als Mëssbildung oder Anormalitéit am pejorative Sënn, a jee no
doktrinärer Siicht als Strof vum Herrgott duergestallt hunn an nach duerstellen,
ass d'Opfaassung, datt et net nëmmen zwee Geschlechter gëtt, méi al wéi dem
Moses a dem Mohammed seng Gesetzer a geet bis wäit an d'Zäiten vun de
naturorientéierte politheistesche Reliounen zréck.

A verschidde Géigenden queesch duerch d'Welt goufen d'Hermaphroditen ë. a. als
besonnesch Mënschen ugesinn, déi duerch hir Zweegeschlechtlechkeet den
a-geschlechtlechen Divinitéite méi no wieren. An der Regioun vum Altaiplateau
net wäit vu Sibirien ewech, an der Polarregioun a bei den ur-amerikanesche Stämm
goufen si als Schamane geéiert a kruten eng besonnesch gesellschaftlech
Stellung. An Afrika, mat Ausnam vun den alen Egypter, ware se ni besonnesch
toleréiert a goufen normalerweis aus dem Stamm ausgestouss. Bei de Kelten goufen
se méi oder wéineger a Rou gelooss, hunn awer net däerfen u Schluechten
deelhuelen. Vu verschidde Barden gëtt erzielt, datt si eventuel Transsexueller
gewiescht wieren. An der Antiquitéit war d'Homosexualitéit an d'Transsexualitéit
e kulturelle Bestandeel vun de meeschte grousse mediterrane Kulturen, sou bei de
Griichen, Etrusker, Réimer. Am Mëttelalter si s'an Europa während dem Hexewahn
verfollegt ginn, goufen aus der Gesellschaft verjot, doutgeschloen, erhaang oder
als Däiwelswiesen, Dämonen oder Hexe verbrannt. An der Prostitutioun waren s'an
der ganzer Welt nieft de Fraen a Männer zanter jeehier déi „drëtt Méiglechkeet“.

An der éischter Hallschent vum 20. Joerhonnert sinn d'Transsexuell an
d'Hermaphroditen an Europa ënner anerem vun enger Parti Medeziner schlëmm
gebeidelt ginn. Fotoe vun hire Genitalien an hirem ganze Kierper goufen
ëffentlech an an de Schoulen ausgehaangen. A verschidde Stied si Lëschte mat
hiren Nimm an Adressen zirkuléiert. Eréischt zanter de spéiden 1960er Joren,
duerch d'Hyppiebewegung, duerch d'Opkomme vum "gréngen Denken" an am Laf vun der
lueser Akzeptanz vis-à-vis vun den Homosexuellen sinn d'Transgenderen och méi a
Rou gelooss ginn. Haut ass souwuel d'Homosexualitéit wéi och d'Trans- an
Intersexualitéit e Mënscherecht.

Déi bannenzeg Geschlechtsorganer an déi baussenzeg Genitalien ginn duerch
biologesch Faktore bestëmmt: chromosomal a gonadal. Bei der chromosomaler
Geschlechtsbestëmmung (geschitt scho bei der Fecondatioun) kënnt bei engem vun
den Erzeuger e Chromosom zweemol fir, bei dem aneren nëmmen eemol. (Vun de 46
mënschleche Chromosomen sinn der 2 sou genannt Geschlechtschromosomen oder
Gonosomen - XY beim Mann an XX bei der Fra) Jee no der Bedeelegung vun deenen
zwou Gruppen gëtt d'Geschlecht vum Embryo scho männlech oder weiblech
virbestëmmt. D'gonadal Bestëmmung geschitt während der Embryogenese an der
Matrice an entwéckelt während der Schwangerschaft d'Geschlecht als männlech oder
weiblech.

(Eist Gehir mécht eng ähnlech Entwécklung duerch an entsteet och ënner dem
staarken Afloss vun der Mamm hiren Hormonen, sou datt och d'Gehir eréischt no e
puer Wochen eng definitiv männlech oder weiblech markéiert gëtt.)

Ronderëm 1900 hu Pionéier aus der Psychoanalyse an der Déiftepsychologie - ënner
aneren de Sigmund Freud – duergeluecht, datt de Mënsch u sech a vun Ufank u
quasi bi-sexuell veranlagt ass an et keng onnatiirlech Erschengung ass, wann e
sech am Laf vu senger Entwécklung zu béid oder och zum konträre Geschlecht
higezu fillt, resp. sech selwer entspriechend identifizéiert. De Freud huet
betount, datt dësen Zoustand keng physesch oder psychesch Krankheet ass, mä e
perséinleche Choix, deen de Mënsch an engem bestëmmte Moment vu sengem Liewen
hëlt, well hie sech selwer sou fillt an net aanescht kann a wëll liewen.

D'Sexualitéit vun all Mënsch (seng Geschlechtsidentitéit, säi sexuellt
Rolleverhalen, seng sexuell Orientéierung) sinn net zwéngend identesch mat
senger physescher Konzeptioun, resp. stinn net zwéngend am Rapport zu senge
bannenzegen a baussenzege Geschlechtsorganer. D'Sexualitéit gëtt net eleng
biologesch, mä och séilesch, duerch sozial a kulturell Aflossfaktore bestëmmt an
evtl. nach nodréiglech modifizéiert.

Déi normal Geschlechtsroll ass déi heterosexuell Roll: normal, well dëst
Rolleverhalen dem sexuelle Verhalen vun der Majoritéit vun de Mënschen
entsprécht a quasi d'Norm duerstellt. Normal ass an dësem Zesummenhank kee
Qualitéitsprädikat a bedeit op kee Fall "normal = richteg" an "anormal =
falsch", mä et ass reng kategoresch ze verstoen. Nieft der Heterosexualitéit als
Identitéit gëtt et nach d'Homosexualitéit an d'Transsexualitéit, alle béid
souwuel bei de Frae wéi och bei de Männer. Ausser der Rei gëtt et nach
d'Intersexualitéit, déi u sech am Prinzip déi zwee physesch a psychesch
Geschlechter a sech vereent.

Transsexualitéit ass eng Form vu Geschlechts-Identitéitsstéierung beim Mënsch
(gender identity disorder). Vum Kierperbau a vu senge bannenzegen a baussenzege
Geschlechtsorganer hier kann den Transsexuellen eendeiteg engem bestëmmte
Geschlecht zouerkannt ginn. Ënnerlech (séilesch) fillt e sech awer vu sengem
Wiesen hier dem konträre Sex méi no an identifizéiert sech selwer och sou. Den
Transsexuellen ass bestrieft, sech och kierperlech mat Gesten, Behuelen an am
Ausgesinn (Kleedung, Hoer, Kierperfleg(Enthoerung) an evtl. Makeup - masculint
oder feminiint Ausgesinn) dem konträre Geschlecht unzepassen: z. B. Mann als Fra
an emgekéiert.

Ëmgangssprochlech ginn s'och nach Transvestite genannt oder (engl.-amerik.)
Crossdresser ( > verkéiert ugedoen).

Intersexualitéit (DSD) bezeechent eng gestéiert Entwécklung vum Geschlecht, déi
scho bei der Fecondatioun ugeet, während der Schwangerschaft evoluéiert an nach
no der Gebuert während e puer Méint kann durch sozial a kulturell Aflëss
modifizéiert ginn. Intersexualitéit ëmschreift als Begrëff e komplexe
bio-physiologesche Spektrum tëscht weiblech a männlech, sou datt een do méi
genee differenzéiere muss.

1. Echten Hermaphrodit: bezeechent e Mënsch, dee souwuel Eeërstäck wéi och Hoden
a souwuel eng Scheed wéi och e Penis huet. Et kennt och vir, datt déi Mënschen
baussenzeg nëmmen ee Genital opweisen, männlech oder weiblech, oder datt dee
baussenzege Genital (oder ee vu béiden) ënnerentwéckelt (Penis) oder
iwwerentwéckelt (Gäipmännchen) ass.

2. Männlechen Pseudohermaphrodit: bezeechent e Mënsch mat
chromosomal(bannendran) männlechem Geschlecht a baussen mat Hoden, awer engem
onbestëmmten oder definéierte weibleche Genital. Psychesch hu si meeschtens
d'Wiel, fir sech mat engem oder dem anere Geschlecht z'identifizéieren. Eng
chirurgesch Korrektur ass méiglech, mä keng Bedingung fir e gesond Liewen.

3. Weiblechen Pseudohermaphrodit: bezeechent e Mënsch mat bannenzegem weibleche
Geschlecht an Eeërstäck, mä mat engen baussenzegen onbestëmmten oder
definéierten männleche Genital. Psychesch hu si och meeschtens de Choix, fir
sech mat engem oder dem anere Geschlecht z'identifizéieren an eng Korrektur ass
och méiglech.

4. Psycheschen Hermaphrodit: Dëst ass entweder en echten oder e
Pseudohermaphrodit, den zousätzlech zou sengem anatomeschen och nach mat engem
schwéiere psycheschen Problem geplot ass, well hie sech a senger Identitéitswiel
weder an dem engen, nach an dem anere Geschlecht erëmfënnt, resp. sech domat
identifizéiere kann.



https://lb.wikipedia.org/wiki/Trait%C3%A9_vu_Lissabon

Den Traité (oder Vertrag) vu Lissabon (am Ufank och EU-Reform-Traité genannt)
ass en internationalen Traité tëscht den deemools 27 Memberstaate vun der
Europäescher Unioun, deen den 13. Dezember 2007 ënner portugisescher
EU-Conseilspresidence zu Lissabon ënnerschriwwe gouf.

Den Traité iwwerhëlt wesentlech Inhalter vum Traité iwwer eng europäesch
Verfassung vun 2004, deen net a Kraaft getruede war. Am Géigesaz zum
Verfassungsprojet ersetzt en awer net déi Traitéen, déi et bis ewell ginn huet,
mä ännert a completéiert se, notamment den EG- an EU-Traité).

Duerch de Lissabon-Traité kritt d'EU eng eenheetlech Struktur a gëtt eng
eegestänneg Personne juridique. Aner wichteg Neierunge vum Vertrag vu Lissabon
sinn d'Ausbreedung vum Prinzip vun der qualifizéierter Majoritéit fir déi
meescht Politikberäicher bei Decisiounen am Ministesch-Conseil, d'Aféierung vum
Amt vun engem Héije Vertrieder fir déi Gemeinsam Aussen- a Sécherheetspolitik,
méi Rechter fir d'Europäescht Parlament, d'Méiglechkeet, datt 1 Millioun Bierger
eng Gesetzesinitativ kënnen ufuerderen, d'méi staarkt Agebonne-Sinn vun den
nationale Parlamenter an den europäesche Gesetzgebungsprozess, d'Méiglechkeet
fir national Parlamenter, eng Plainte virum Europäesche Geriichtshaff
anzereechen, d'rechtlech Verbindlechkeet vun der EU-Grondrechter-Charta an
d'Méiglechkeet fir e Memberstaat, nees auszetrieden.



https://lb.wikipedia.org/wiki/Timber

En Timber oder Käppchen ass e klengt Stéck Pabeier, dat op der Récksäit, wann
een et fiicht mécht, pecheg ass (oder vum selwe pecht), mat virdrop enger
opgedréckter Illustratioun an engem bestëmmte Wäert. Andeems een en Timber op
eng Postsendung (e Bréif oder e Pak z. B.) pecht, gëtt domat ugewisen, datt den
Ofsender de Porto fir den Transport bezuelt huet, an en sou vun enger
Postentreprise bei hiren Empfänger bruecht ka ginn.

Ier et Timbere gouf, huet den Empfänger misse bezuele fir säi Bréif ze kréien.
Dëst huet zu Problemer gefouert, wann den Adressat de Bréif net wollt unhuelen,
oder z. B. geplënnert an net ze fanne war. De Schott James Chalmers (1782-1853)
war den Erfinder vum Timber dee vum selwe pecht. Den Englänner Rowland Hill huet
1837 de System entworf, no deem deen, deen e Bréif verschéckt, an net deen, un
deen en adresséiert ass, de Porto fir den Transport misst bezuelen. Fir ze
beweisen, datt de Porto bezuelt war, huet ee missen en Timber um Postbüro kafen,
an deen op de Bréif pechen. Fir datt een den Timber nëmmen eemol gebrauche
konnt, ass e vun der Post entwäert, d. h. mat engem Stempel markéiert ginn.

D'Iddi vum Rowland Hill gouf gouf per Gesetz a Groussbritannien ëmgesat. De 6.
Mee 1840 ass dunn deen alleréischten Timber, de sougenannte Penny Black, op ee
Bréif gepecht ginn. Dësen éischten Timber weist e Portrait vun der Kinnigin
Victoria, an d'Wierder POSTAGE a ONE PENNY, den Tarif. Et gouf kee Land uginn,
well dovun ausgaange gouf, datt all Mënsch d'Kinnigin Victoria kenne géif.
Groussbritannien huet bis haut just e Portrait vum Staatschef amplaz vum Numm
vum Land.

Déi zwéin éischt Käppercher zu Lëtzebuerg koumen de 15. September 1852 eraus.
Drop ze gesi war de Groussherzog Wëllem III..



https://lb.wikipedia.org/wiki/Tessy_vu_L%C3%ABtzebuerg

D'Tessy Antony, fréier d'Prinzessin Tessy vu Lëtzebuerg, gebuer den 28. Oktober
1985 zu Lëtzebuerg, war d'Fra vum Prënz Louis vu Lëtzebuerg, dem Jong vum
Groussherzog Henri. De 17. Februar 2017 goufen si zu London an enger
Blëtzscheedung (quickie divorce) gescheet, ouni selwer present gewiescht ze
sinn.

D'Tessy Antony ass d'Duechter vun engem Leeëndecker. No hirem Sekundarofschloss
am Lycée technique Mathias-Adam zu Péiteng ass si zesumme mat hirem Brudder
Ronny an d'Lëtzebuerger Arméi agetrueden. Vu Mäerz bis Juli 2004 huet se un
enger Militärmissioun fir d'KFOR zu Mitrovica am Kosovo deelgeholl.

D'Tessy huet de Prënz Louis déi éischt Kéier begéint wéi se an der
Jugoslawie-Missioun war an de Prënz e Besuch bei den Truppe gemaach huet. Si hu
sech den 29. September 2006 an der Parkierch vu Gilsdref bestuet. Duerch seng
Hochzäit huet de Prënz op seng Nofolgerrechter fir sech a seng Kanner verzicht.
Duerch d'Hochzäit huet d'Tessy Antony an hir Kanner den Numm de Nassau kritt.

De Prënz Gabriel Michael Louis Ronny de Nassau ass den 12. Mäerz 2006 an der
Clinique des Grangettes zu Genf op d'Welt komm. Hien ass dat éischt Enkelkand
vum Groussherzog Henri an der Groussherzogin Maria Teresa. Dem Jong säi Pätter
ass säi Monni Michel Antony an d'Giedel ass seng Tatta, d'Prinzessin Alexandra.

De Prënz Noah Guillaume de Nassau ass den 21. September 2007 an der Maternité
Grande-Duchesse Charlotte zu Lëtzebuerg op d'Welt komm. Hien ass dat zweet
Enkelkand vum Groussherzog Henri an der Groussherzogin Maria Teresa. Hie gouf
grad wéi säi Brudder Gabriel an der Kierch vu Gilsdref gedeeft. Dem Jong säi
Pätter ass säi Monni, den Ierfgroussherzog Guillaume an d'Giedel ass seng Tatta
d'Patty Antony.

Um Nationalfeierdag 2009 huet de Groussherzog Henri der Tessy de Nassau den
Titel Prinzessin vu Lëtzebuerg an hire Kanner den Titel Prënz vu Lëtzebuerg
ginn.

D'Famill huet och zu London gelieft, wou de Prënz Louis an d'Prinzessin Tessy op
d'Universitéit gaange sinn. Am Laf vum Joer 2016 huet d'Tessy ugefaangen als
„Director of communications“ bei der englescher Sécherheetsfirma DS-48 ze
schaffen.

Den 18. Januar 2017 huet den Haff ugekënnegt datt de Prënz Louis géif vun der
Tessy Antony gescheet ginn, wat dann och e Mount drop zu London geschitt ass.
Domat huet d'Tessy Antony och hir groussherzoglech Predikater an Titele verluer.

Den 31. Januar 2017 gouf si mat dem Präis Woman of the Decade um Women’s
Economic Forum ausgezeechent, well se besonnesch aktiv war esou wuel a
Wueltätegkeetsveräiner wéi och an Netregierungsorganisatiounen. Si ass zum
Beispill globalen Ambassadeur fir UNAIDS fir jonk Fraen a Meedercher an der
Pubertéit. Si huet och hir eegen ONG an d'Liewe geruff mat Professors Without
Borders.



https://lb.wikipedia.org/wiki/Terroruschl%C3%A9i_vum_11._September_2001_an_den_USA

Am fréie Virmëtteg (lokal Zäit) vum 11. September 2001 huet eng Grupp
islamistesch Selbstmordattentäter, déi d'Terrornetzwierk Al-Qaida ausgebilt an
beoptragt hat, déi bis haut schwéierst a schlëmmsten Terroruschléi an der
Geschicht vun den USA verbrach. Si hunn tëscht 8:10 Auer an 9:30 Auer véier
Verkéiersfligeren op Flich am Land selwer entfouert, hunn der zwéin dovun an
d'Tierm vum World Trade Center (WTC) zu New York City an een an de Pentagon zu
Arlington, Virginia gesteiert. E weidere Fliger mat onbekanntem Attentatszil
gouf duerch Kämpf tëscht de Passagéier an den Entféierer an der Géigend vu
Pittsburgh, Pennsylvania zum Ofstuerz bruecht.

Duerch d'Opschloe vum Fliger an d'Feier, dat doduerch ausgeléist gouf, sinn
d'Säitefronte vum Pentagonsgebai zerstéiert ginn. Béid Tierm vum WTC sinn eng
bis zwou Stonne no der Kollisioun, wéinst den duerch Kerosinbränn an hirer
Struktur geschwächte Stolstäipen a sech zesummegefall. Fënnef weider Gebaier vum
WTC, dorënner d'Nopeschgebai WTC 7 goufen duerch d'Schied an d'Feier
matzerstéiert, donieft och véier Metrostatiounen. 23 weider Gebaier, déi
ronderëm de WTC stoungen, goufen zum Deel sou schwéier beschiedegt, datt se méi
spéit mat ofgerappt hu misse ginn.

D'Uschléi ginn an den USA mam Kierzel 9/11 (nine-eleven) bezeechent, den déi
amerikanesch Schreifweis vum Datum an zugläich och déi landeswäit Noutruffnummer
bedeit.

Dat éischt Unzeeche vun den Entféierunge war d'Opfale vum Transpondersignal vun
American Airlines Fluch 11 um 8:20 Auer lokal Zäit (12:20 40 UTC). Kuerz Zäit
méi spéit gouf duerch en Uruff vun der Stewardess Madeline Amy Sweeney bei der
Buedemkontroll confirméiert, datt et sech ëm eng Entféierung handelt. Spéider
Ermëttlungen hunn erginn, datt d'Entféierung géint 8:15 Auer geschitt war, wéi
och de United Airlines Fluch 175 ofgehuewen huet.

Géint 8:38 Auer gouf NORAD, d'zentral Plaz fir Loftverdeedegung, iwwer d'Virfäll
informéiert, verbonne mat enger Demande fir d'visuell Iwwerpréiwung vum Fluch 11
duerch Militärfligeren. Ëm 8:45, ongeféier zur selwechter Zäit, zu där och de
Fluch 175 vun de United Airlines entfouert gouf, sinn zwéin F-15 gestart. Déi
ofgeschalt Transponderen hunn d'Fluchlotsen awer dru gehënnert, hire Piloten
direkt d'Positioun vum Fluch 11 matzedeelen.

Um 08:46 lokal Zäit (12:46:40 UTC) ass dunn de Fluch 11 vun American Airlines an
de Nordtuerm vum World Trade Center geflunn. Zu dësem Zäitpunkt ass ee nach vun
engem Accident ausgaangen. Am Südtuerm goufen d'Mënschen iwwer Lautsprecher
opgefuedert, sech ze berouegen an op hirer Aarbechtsplaz ze bleiwen. 17 Minutte
méi spéit, um 9:03 Auer (13:03 UTC) ass deen zweete Fliger (United Airlines
Fluch 175) an de Südtuerm vum WTC geknuppt.

Als Reaktioun op dëse weideren Ugrëff goufe géint 9:45 all Fligeren opgefuedert,
dee nächst méigleche Fluchhafen unzesteieren. Zu dësem Zäitpunkt war dee véierte
Fliger, United Airlines Fluch 93, allerdéngs schonn an der Gewalt vun den
Entféierer. Als säin Uschlagszil ginn d'Wäisst Haus, de Kapitol zu Washington
oder de Landsëtz vum US-President zu Camp David ugeholl.

Um 10:03 Auer ass dëse leschte Fliger dunn als Folleg vun engem Kampf tëscht den
Entféierer an de Geiselen u Bord an der Géigend vu Pittsburgh erofgefall.
Entgéint éischte Rapport'en hunn d'Entféierer, an net d'Geiselen de Fliger zum
Ofstuerz bruecht.

Mat zesumme ronn 90 Kubikmeter Dreifstoff hunn déi Jets déi an de WTC geflunn
sinn, wéi grouss Brandbomme gewierkt. De Südtuerm ass no 56 Minutten um 9:59
Auer, de Nordtuerm no 102 Minutten um 10:28 Auer komplett a sech zesummegefall.
Knapps dräidausend Mënschen, dorënner 343 Pompjeeën, hu sech nach an den Tierm
opgehalen, a si beim Astuerz gestuerwen. Dosende Leit ware schonn aus den
ieweschte Stäck an den Doud gesprongen, well hinnen all Fluchtweeër ofgeschnidde
waren a se riskéiert hunn am Feier ze verbrennen. Um 17:20 Auer ass d'Gebai WTC
7 no Schied a Bränn a sech zesummegefall.

D'Passagéierlëschte vun den entfouerte Fligeren hu séier kloer gemaach, datt et
sech bei den Täter ëm Islamiste gehandelt huet. Verëffentlecht goufen awer,
z. B. bei CNN, nëmme getrennt Affer- an Täterlëschten, déi zu de jeeweilege
Flich gepasst hunn. Als Drotzéier gouf kuerz no den Uschléi de Chef vum
Terrornetzwierk al-Qaida Osama Bin Laden ugeholl a benannt.

Dësen huet sech zunächst net ëffentlech zu den Uschléi bekannt, an huet sou guer
an engem Interview all Relatioun ofgestridden. Eréischt am Verlaf vum
Afghanistankrich gouf en ëmstriddent Videoband entdeckt, an deem hie mat
féierende Membere vu senger Grupp iwwer d'Pläng vun den Uschléi geschwat huet. A
weideren Erklärungen an Videobotschaften huet hie sech dunn zu senger
Féierungsroll bekannt, zulescht e puer Deeg virun den US-Presidentschaftswalen
am November 2004, wou den George W. Bush a sengem Amt confirméiert an erëm
gewielt gouf.

D'Terrorgrupp Al-Qaida huet sech zanter ongeféier 1991 – dem Zweete Golfkrich
vun den USA géint den Irak an der uschléissender Stationéierung vun US-Militär
an Saudi-Arabien – op de Kampf géint „de Westen“ a seng Wäerter orientéiert. Si
gesinn d'USA als de „grousse Satan“, deen de „klenge Satan“ (de Staat Israel)
deckt, fir d'islamesch Natioun z'ënnerdrécken, ze spalten, hir Räichtumer
auszebeuten a sinn un hirer Eenegung an Ausbreedung vum Islam ze hënneren. Si
gesinn de Weste vun „Ongleewegen“ a „Kräizligener“ (Judden a Chrëschten)
beherrscht. Doraus leeden se d'Recht zum wallosen Doudmaache vun Zivilisten a
Bierger verschiddenster Natiounen of, dorënner och Muslimen an den USA.

D'Al-Qaida steet ideologesch enger fundamentalistescher Variant vun de Wahabiten
no, deenen hir Heemecht Saudi-Arabien ass. Si gesinn d'USA als Ursprong vun
enger angeblecher „jiddescher Weltverschwierung“, déi se mat dem Zionismus an
dem Staat Israel gläichsetzen. De WTC huet hinnen als Symbol vun enger geballter
Finanzmuecht vun de Judde gegollt, déi besonnesch d'Finanzmäert vun der Welt
steieren a skrupellos fir hir Herrschaftsofsiichte benotzen.

D'Organisatioun huet zanter ongeféier 1990 eng onbekannten Zuel vu Fräiwëllegen
als méiglech Attentäter ausgebilt. Si huet keng straff zentral Féierung. Hir
Unhänger bilde kleng Gruppe, déi jorelaang kulturell ugepasst a verschiddene
Länner als „Schléifer“ liewen an dann och op eegen Initiativ hin aktiv ginn. E
puer vun den Attentäter vum 11. September 2001, dorënner hiren Uféierer Mohammed
Atta, hu virdrun als Studenten zu Hamburg an Däitschland gelieft. Do goufen dunn
och d'Uschléi op de WTC an de Pentagon geplangt. No hirer Arees an d'USA hu se
do eng verkierzte Pilotenausbildung absolvéiert. Si waren dem FBI deelweis bis
zu zwee Joer virun den Uschléi bekannt a goufen iwwerwaacht.

D'Attacke vum 11. September waren net déi éischt Uschléi vun der Al-Qaida géint
US-amerikanesch Zieler. Eréischt an de Jore virdrun huet e Selbstmordattentäter
d'Krichsschëff USS Cole am Jemen ugegraff; duerno koume Bommenattentater op
US-Botschaften am Kenia souwéi schonn 1993 déi éischt Sprengstoffattack an der
Déifgarage vum WTC. D'USA hate schonn ënner dem US-President Bill Clinton mat
Rakéitenugrëffer op méiglech Terroriste-Lager am Afghanistan a vermeintlech
Chemiefabriken am Sudan geäntwert.

An den 1980er Joren haten de Bin Laden a seng Matstreider als auslännesch
Mudjahedin am Partisanekrich géint d'russesch Besatzung am Afghanistan
deelgeholl. D'CIA huet dës „Gotteskrieger“ mat jee zur Hallschent vun den USA a
Saudi-Arabien finanzéierte Waffen souwéi mat Geheimdéngschtinformatioune
beliwwert an huet och bei hirer Ausbildung am Pakistan gehollef. Hiren
Haaptfeind war deemools d'Sowjetunioun als „Ënnerdrécker“ vun den islameschen
Afghanen an den Tschetschenen souwéi Jugoslawien bzw. méi spéit Serbien als
„Ënnerdrécker“ vun den islameschen Albaner a Bosnier.

De wahabiteschen Islamismus setzt och op Propaganda virun allem an arabeschen a
muslimesche Gesellschaften. E gesäit seng Gewaltakten als Mëttel, all Muslimen
am „Befreiungskampf“géint d'Dominanz vum Westen ze vereenen. Dobäi wend e seng
Terrorakten och géint Zivilisten, déi als „Kollaborateuren“ zur Zilscheif ginn
oder einfach als zoufälleg Terroraffer mat a Kaf geholl ginn. Haaptkampfgeescht
ass de leschten Opruffer vum Bin Laden no den Irak.

Obwuel sech déi meescht Iraker haut géint den Terror ausspriechen, fënnt
d'Al-Qaida a munneche Stréimunge vu muslimesche Gesellschaften, besonnesch a
Pakistan, Indonesien a Saudi-Arabien, Réckhalt. Dëst hänkt och mat der
traditioneller Relatioun tëscht Politik a Relioun an islamescher Traditioun
zesummen. Fir streng gleewesch Muslimen ass all Staats- a Gesellschaftsform
baussent der Scharia verwerflech. Dowéinst gesinn e puer sech legitiméiert,
d'Welt vun den Ongleewege mat Terrorakten ze zerstéieren. Mawlana Mawdudi, e
pakistanesche Virgänger vum modernen Dschihad, schreift:Den Islam ass keng
normal Relioun wéi déi aner Reliounen op der Welt... den Islam ass e
revolutionäre Glawen, den Untrëtt, all vu Mënsche geschaaft Staatsform ze
zerstéieren.

D'Roll vun der Relioun als Ursaach vum islamisteschen Terror ass ëmstridden.
D'Täter verstinn hir Uschléi als eng Form vum Dschihad a beruffe sech dobäi op
de Koran, den hinnen den Uerder gëtt, all déi doutzemaachen, déi sech net zum
Islam bekéiere wollten, z. B. Sure 9,5:

Zu den Ursaache vum islamisteschen Terror gëtt et verschidden Théorien:
„Antiimperialistesch“ Erklärungsmuster maachen de Westen – hei erëm besonnesch
d'USA an Israel – opgrond hirer verfeelter Noostpolitik selwer fir den Haass
responsabel. De Fait, datt de Bin Laden e fréieren Alliéierte vun den USA a
speziell der CIA war, gëtt och als Beweis fir eng fatal Aussepolitik gesinn, bei
där d'Ënnerstëtzung vu militanten demokratiefeindleche Gruppéierunge während dem
Kale Krich an den entspriechende Länner eng Situatioun geschaaft hunn, déi
schliisslech op d'USA selwer zréckgefall soll sinn. Dëst gëtt och als Blowback
bezeechent. Och d'Versoe vun de räiche westlechen Industriestaate géintiwwer dem
Problem vun der Aarmut duerch eng hemmungslos Globaliséierung hätt dem Terror en
Nierbuedem geschaaft. Déi Siicht vertriede villfach lénks Intellektueller wéi de
Noam Chomsky oder Mënscherechtler wéi d'Inderin Arundhati Roy. Aner Analyse
weisen dorophin, datt de Bin Laden duerch Baugeschäfter vu senger Famill zu
Mekka e Milliardeverméigen erwirtschaft huet an net als Vertrieder vun den Aarme
gëlle kéint. Och fir déi economesch Entwécklung vu Palestina hätt hie seng
Mëttel net agesat.

Aus kultursoziologescher Perspektiv gëtt d'Phenomen vum islameschen Terrorismus
och als Frontbildung géint kulturell Moderniséierung gedeit. D'Veronsécherung
déi parallel zum Auserneefale vun alen traditionelle Strukturen an Ideologien
entsteet, gëtt deemno duerch verstäerkt Besënnung op déi eege Wuerzelen
(Salafismus) kompenséiert an am terroristesche Kampf géint déi westlech
Representante vun der Moderniséierung ausagéiert. Duerch de spektakulären
Uschlag am Zentrum vun der westlecher Welt soll d'Verletzlechkeet vun de „Judden
a Kräizritter“ demonstréiert ginn.

An dës kultursoziologesch Perspektiv fügt sech och déi geleeëntlech (virun allem
vun der lénkser Säit geäussert) Aschätzung vum Terrorismus als
„Islam-Faschismus“ an, déi am terroristesche Kampf géint d'Weltmuecht USA souwéi
den „Erzfeind Israel“ primär eng Form vun Antisemitismus erkennt, déi mat
ähnlechen Stereotypen an Erklärungsmuster operéiert wéi de klasseschen
europäeschen Antisemitismus.

A Gedenkminutten an Trauerfeiere goufen a ville Länner den Affer vun den
Terror-Attacke vun New York a Washington geduecht. Déi féierend Politiker vun
allen Demokratien hunn d'Uschléi veruerteelt. Wéi e puer Minutten no den
Attacken den US-amerikanesche President George W. Bush, deen zu där Zäit an
enger Primärschoul war, vun den Attentater a Kenntnis gesat gouf („Mr.
President, Amerika gouf elo grad ugegraff“), huet dëse kaum vum Schoulbuch
opgekuckt, an deem e grad gebliedert huet. Och op en Uerder fir d'Sécherung vun
Amerika gouf ëmsoss gewaart. Nëmme fir seng eege Sécherheet gouf direkt no den
Uschléi gesuergt.

D'Uschléi waren deen éischte quasi militäreschen Ugrëff op d'Festland vun den
USA zanter 1814. Dowéinst haten se och weltwäit gravéierend politesch a
militäresch Konsequenzen. Déi vun den USA ugefouert Géigemesuren ginn ënner dem
Begrëff „Krich géint den Terrorismus“ zesummegefaasst.

Zunächst huet den US-President Bush an enger Regierungserklärung d'Erwaardung un
d'Welt däitlech gemaach: Either you are with us, or you are with the terrorists
(„Entweder sidd der op onser Säit, oder op där vun den Terroristen.“) HIen huet
domat all Land de Krich erkläert, dat Terroristen an iergend enger Aart a Weis
ënnerstëtze géif.

D'NATO huet fir d'éischt Kéier zanter hirem Bestoen de „Bündnisfall“ ausgeruff,
an huet deemno den Ugrëff op d'USA als Attack op all NATO-Memberstaaten
opgefaasst. Trotz dëser an aneren Hëllefspropositiounen huet d'US-Regierung déi
éischt militäresch Schrëtter ugangs eleng ënnerholl. D'US-amerikaner hu sech
doropshin op en Ugrëff op den Taliban-Regime an Afghanistan preparéiert, deem se
d'Ënnerstëtzung an d'Verstoppe vun der Al-Qaida-Féierung virgeworf hunn. Vun
Ufank u war e spéidere Stuerz vum irakeschen Diktator Saddam Hussein am
Gespréich, obwuel dësem weder iergend eng Relatioun zu der Al-Qaida nach Pläng
vun Terrorattacke géint d'USA nogewise konnte ginn.

No interne Streidereie virun allem tëscht dem Verdeedegungsminister Donald
Rumsfeld an dem Ausseminister Colin Powell gouf dem Afghanistan en Ultimatum fir
d'Ausliwwerung vum Bin Laden gestallt. D'Propose vun den Taliban, hien no
islameschem Gaaschtrecht un e befrënt islamescht Land auszeliwweren, gouf als
onzouräichend zréckgewisen. Ee Mount no den Uschléi huet d'Bombardéierung vun
Taliban-Stellunge an afghanescher Infrastruktur ugefaangen; bis zum Joresenn war
de Regime ënner dem Mullah Omar gestierzt. Dobäi hu sech d'USA och vu
bannenafghaneschen Oppositiounstruppe bedéngt, virun allem vun der sougenannter
„Nordkoalitioun“ vun Usbeken an den Unhänger vum Scheich Al Massud, deen den 12.
September ermuert gouf. De Bin Laden konnt awer aus senger ënnerierdescher Stopp
zu Tora Bora entkommen an am Grenzgebitt zum Pakistan ënnerdauchen.

Déi uschléissend Befriddung a Sécherung vum nei agesaten, dann duerch d'Wal
confirméierte President Hamid Karzai gëtt virun allem och duerch däitsch
Bundeswehrtruppe matgedroen. Domat gouf dat am Grondgesetz op Landesverdeedegung
begrenzt Asazgebitt vun der Bundeswehr och op Asätz baussent dem NATO-Gebitt
ausgedehnt.

D'Strofrechtlech an zivil Schrëtt goufen a gi vu villen Natioune matgedroen.
Dëse Kampf gouf a ville westleche Länner als Grond geholl, d'Areesbestëmmungen
ze verschäerfen, Iwwerwaachungsmesuren auszeweiden a grondleend Mënscherechter
anzeschränken. D'Volleksrepublik China huet schonn e puer Joer virdrun dem
Terror de Krich erkläert. Duerch d'Aschwenke vun den USA op dee Kurs gouf
d'Positioun vun der chinesescher Féierung gestäerkt. Russland huet säi Krich
nodréiglech Tschetschenien als Kampf géint den Terror erkläert, fir d'Kritik
dorun ofzeschwächen.

Den George W. Bush huet aus dem Kampf géint den Terror d'Recht vun den USA op
Preventivkricher ofgeleet, wat als Bush-Doktrin bekannt gouf. Engersäits gouf et
eng verstäerkt Zesummenaarbecht vu verschiddene Länner, déi zur Arrestéierung vu
méiglechen Terroristen an zur Zerstéierung vun ugehollenen Terrorgruppe gefouert
huet, anerersäits – haaptsächlech vun US-amerikanescher Säit – och en abandon
vun internationale Verträg an Ofkommessen, déi virun allem baussent den USA zu
Irritatioune gefouert hunn. Sou huet den US-Verdeedegungsminister Donald
Rumsfeld de Begrëff vum Alen Europa geprägt, woumat en déijéineg europäesch
Staate gemengt huet, där hir Regierunge sech 2003 géint den zweeten US-Krich mat
dem Irak gewand hunn – besonnesch Däitschland, Frankräich a Russland.

Am Kader vun der Befreiung vum Afghanistan goufen aus de Kreesser vun den
Taliban iwwer 1.000 Verdächteger gefaangegeholl, vun deenen der vill bis haut
nach am Prisong sinn. Dobäi handelt et sech gréisstendeels ëm Persoune vun
arabescher oder asiatescher Ofstamung. Mënscherechtsorganisatioune kritiséieren
d'Bedingungen, ënner deenen déi Mënschen – déi meescht vun hinnen um
amerikanesche Militärstëtzpunkt Guantanamo Bay op der Insel Kuba – gefaange
gehale ginn. Am eenzele gëtt hinnen de Kontakt no bausse refuséiert, si ginn
ouni Uklo festgehalen, an hir Identitéit geheim gehalen (sou datt keng
onofhängeg Enquête duerchgefouert ka ginn). Eng Klo op ëffentlech Verhandlung
gouf an der Beruffungsinstanz ofgewisen. [1] [2] [3]

Nieft den offizielle Mesure gouf et kuerz no den Uschléi an den USA och e ganze
Koup duerch Revanchegefiller motivéiert Iwwergrëffer géint Mënschen déi arabesch
ausgesinn, dacks och Shiks, déi en Turban ophunn, an islamesch Ariichtungen. Déi
si vu Beleidegungen iwwer Doudesdrohungen a Branduschléi bis hin zu e puer
Muerde gaangen. [4]

D'Evenementer vum 11. September hunn zu enger Villzuel vu sougenannte
Verschwierungsthéorien gefouert, déi op enorm Resonanz an der Populatioun
gestouss sinn. Si féieren eng abberzuel vermeintlech ongeklärten oder
widderspréchlech Ëmstänn un a schléissen doraus op aner Ursaachen an Täter,
meeschtens d'US-Regierung selwer an d'Geheimdéngschter. E puer huelen un, datt
den US-Autoritéite bewosst Ontätegkeet ordonnéiert gouf, anerer behaapten eng
direkt Virbereedung an Duerchféierung vun den Uschléi duerch d'CIA oder aneren
Autoritéiten.



https://lb.wikipedia.org/wiki/Tennessee_Williams

Den Thomas Lanier "Tennessee" Williams III, gebuer de 26. Mäerz 1911 zu
Columbus, Mississippi a gestuerwen de 25. Februar 1983 zu New York, war en
US-amerikaneschen Theaterschrëftsteller, deem säi Wierk haut zu den
engleschsproochege Klassiker vum 20. Joerhonnert gezielt gëtt.

Nodeem e jorelaang weider kee grousse Succès hat, hat en 1944 den Duerchbroch
mat The Glass Menagerie. E groussen Erfolleg hat en och an de Joren duerno,
absënns mat Stécker wéi A Streetcar Named Desire, Cat on a Hot Tin Roof, Orpheus
Descending, The Rose Tattoo, The Night of the Iguana, Suddenly Last Summer a
Sweet Bird of Youth. An den 1960er Joren huet hien en neie Stil pausprobéiert,
deen awer net sou gutt beim Publikum ukomm ass. Alkohol- and Drogenofhängegkeet
haten zousätzlech e schlechten Impakt op säi spéidert Schafen.

De Williams huet eng Rëtsch vu senge bekannste Stécker fir de Kino adaptéiert,
wou se mat Stare wéi Marlon Brando, Elizabeth Taylor oder Katharine Hepburn mat
Succès verfilmt goufen. Hien huet ausserdeem Kuerzgeschichten, Gedichter,
Essayen a Memoire geschriwwen.



https://lb.wikipedia.org/wiki/Temperatur

D'Temperatur ass eng physikalesch Zoustandsgréisst. Wann zwéi Systemer
ënnerschiddlech Temperaturen hunn, fléisst Wäermt vum System mat der héijer
Temperatur an de System mat der niddreger Temperatur. Zwéi Systemer mat
derselwechter Temperatur sinn am thermesche Gläichgewiicht.

Thermodynamesch ass d'Temperatur definéiert als d'Ännerung vun der bannenzeger
Energie, no der Entropie bei festem Volume a Stoffmeng.

Op molekularem Niveau ass d'Temperatur en Equivalent fir d'gemëttelt kinetesch
Energie ( E k i n ¯ {\displaystyle {\overline {E_{\rm {kin}}}}} ) vun de
Moleküllen. Fir de Billard-Kugel Modell gëllt d'Bezéiung:

Bei der Definitioun vun der Grad Celsius ( ∘ C {\displaystyle ^{\circ }\mathrm
{C} } ) Skala ass den Temperaturberäich tëscht dem Gefréierpunkt an dem
Kachpunkt vum Waasser bei atmosphäreschem Drock ( p = 101 , 3 k P a
{\displaystyle p=101{,}3\,\mathrm {kPa} } ) an honnert Eenheeten ënnerdeelt
ginn. Dobäi ass de Gefréierpunkt vum Waasser als Nullpunkt festgeluecht ginn an
dem Kachpunkt de Wäert 100 zougedeelt ginn. Fir Temperaturen an der Grad Celsius
Skala gëtt meeschtens d'Formelzeechen t {\displaystyle t} oder θ {\displaystyle
\theta } geholl.

D'Andeelung vun der Kelvin ( K {\displaystyle K} ) Skala ass déiselwecht wéi déi
vun der Grad Celsius Skala an nom William Thomson, 1. Baron Kelvin genannt. Hei
ass awer den Nullpunkt op déi thermodynamesch déifst méiglech Temperatur ( − 273
, 15 ∘ C {\displaystyle -273{,}15^{\circ }\mathrm {C} } ) geluecht ginn. Fir
Temperaturen an der Kelvin Skala gëtt d'Formelzeechen T {\displaystyle T}
gebraucht. D'Ëmrechnung vun K {\displaystyle K} an ∘ C {\displaystyle ^{\circ
}{\rm {C}}} ass deementspriechend:

Temperaturen an der Kelvin Skala ginn och dacks thermodynamesch Temperatur oder
absolut Temperatur genannt.



https://lb.wikipedia.org/wiki/TGV

TGV ofgeleet vun Train à grande vitesse, ass de Sigle vun den
Héichvitesseautomotricë vun der franséischer Staatsbunn SNCF.

Den TGV Sud-Est war deen éischten TGV, deen am Persouneverkéier agesat gouf.
Hien gouf a gëtt virun allem op der LGV Sud-Est agesat.

D'Thalys sinn Héichvitesseautomotricen aus den TGV-Serië PBA a PBKA, déi d'Stied
Paräis, Bréissel, Köln an Amsterdam matenee verbannen.

Den TGV POS (POS steet fir Paris-Ostfrankreich-Süddeutschland) gëtt virun allem
op der LGV Est européenne agesat a kann an Däitschland fueren.

D'Alstom AGV (AGV fir Automotrice à Grande Vitesse) ass eng technesch komplett
nei Entwécklung vum TGV. Während den TGV vu Motricen op den zwéi Käppp ugedriwwe
gëtt, sinn d'Motore beim AGV wéi op d'Achsen iwwer de ganzen Zuch verdeelt.
Zanter 2012 ginn AGVen um italieneschen Eisebunnsnetz vun der NTV agesat wou se
als Baurei ETR 575 lafen.

Déi éischt Héichvitessestreck (LGV) a Frankräich war d'LGV Sud-Est vu Paräis op
Lyon.

  Méi Informatioun doriwwer am Artikel: Lëscht vun den Héichvitessestrecken a
Frankräich



https://lb.wikipedia.org/wiki/TCP/IP-Protokollstapel

Den TCP/IP-Protokollstapel oder TCP/IP-Referenzmodell (engl: protocol stack) ass
ee Schichtemodell, dat d'Kommunikatiounsprotokoller aus der
Internet-Protokoll-Famill (engl: internet protocol suite), jee no hiren Aufgaben
a prinzipiell véier openeen opbauent Schichten andeelt.

Dës Andeelung ass net aus Spezifikatioune vun engem Standardiséierungskommitee,
wéi et beim ISO/OSI-Referenzmodell de Fall ass, mä ass aus den Ufuerderungen an
den Erfarungen aus der Entwécklung vum Internet entstanen. Béid Modeller loosse
sech awer souwäit uneneen upassen.

D'Netzzouganksschicht oder Bitiwwerdroungsschicht (engl: Physical Layer oder
Host-to-Network Layer) huet als Haaptaufgab dofir ze suergen, datt eng sécher
Iwwerdroung vun den Datepäck tëscht zwee benoperte Computeren kann oflafen. Déi
z'iwwerdroe Bits ginn zu Datepäck vun enger bestëmmte Gréisst zesummegesat a mat
enger Préifzomm ergänzt, so datt Iwwerdroungsfeeler erkannt kënne ginn. Déi
bekanntst Protokoller op dëser Schicht, déi sech dëser Aufgab unhuele sinn
Ethernet, Token Ring oder FDDI.

D'Internetschicht (engl: Internet Layer) ass fir Weidervermëttelung vun den
Datepäck iwwer verschidden Netzwierker zoustänneg (Routing). D'Aufgab vun dëser
Schicht ass et, fir zu engem empfaangene Pak dat nächst Tëschenzil z'ermëttelen
a schliisslech de Pak dohi weiderzeleeden. Zu dësem Zweck muss een eendeitegt
Adresséierungsschema benotzt ginn an all Noriicht mat enger Ziladress ergänzt
ginn.

Dat zentraalt Protokoll op dëser Schicht an iwweregens vum Internet ass
d'Internet Protocol (IP), dat een onzouverlässegen a verbannungslosen
Ausliwwerungsdéngscht parat stellt, dee just nom Best-Effort-Prinzip schafft a
sech der Weiderleedungsaufgab unhëlt. E weidert Protokoll op dëser Schicht ass
d'ICMP-Protokoll, dat sech ëm Feelermeldunge këmmert, déi bei der IP-Iwwerdroung
optriede kënnen.

D'Transportschicht (engl: Transport Layer) déngt an éischter Linn der
Hirstellung vun enger Kommunikatiounsverbindung tëscht zwee Uwennungsprogrammer,
déi op verschiddene Computere sinn.

Dat wichtegst Protokoll op dëser Schicht ass Transmission Control Protocol
(TCP), dat fir eng zouverlässeg a bidirektional Kommunikatioun suergt, sou datt
déi eenzel Datepäck feelerfräi an an der richteger Reiefolleg beim Destinataire
ukomme kënnen. Eng aner Aufgab vun dësem Protokoll ass et fir wa méiglech
Iwwerlaaschtsituatioune ze verhënneren.

E weidert net sou komplext Protokoll op dëser Schicht ass User Datagram Protocol
(UDP), wat eng onzouverlässeg a verbanndungslos Kommunikatioun erméiglecht an
domat een héijen Datenduerchsaz garantéiert. Allerdéngs muss hei mat
Dateverloschter a mat Problemer an der Reiefolleg vun den Datepäck gerechnet
ginn.

D'Uwennungsschicht (engl: Application Layer) ëmfaasst all Protokoller, déi mat
engem Uwennungsprogramm zesummeschaffen an Netzwierkinfrastruktur fir den
Austausch vun den Date benotzen. Grondsätzlech Aufgab vun dëser Schicht läit
also an der Bereetstellung vun enger Schnëttstell zu den eegentlechen
Uwennungsprogrammer, déi iwwer Netz kommunizéiere wëllen. D'Uwennungen usech
gehéieren awer net zu der Schicht an och net zum Stapel. Zu dëser Schicht
gehéieren e ganze Koup vu Protokoller, wéi zum Beispill:



https://lb.wikipedia.org/wiki/Star_Wars

Star Wars (Stäre-Kricher) ass eng vum Regisseur George Lucas geschriwwe
Film-Hexalogie.

Déi dräi éischt Episoden (Episod IV, Episod V, Episod VI) goufe vun 1977-1983
gedréint. Déi dräi nächst Deeler, déi chronologesch virun deenen anere spillen
(Episod I, Episod II, Episod III), goufe vun 1999-2005 gedréint.

D'Star-Wars-Serie gehéiert hautdesdaags zu deenen erfollegräichste Filmer a gëtt
ënner anerem als Kultfilm ugesinn.

Episod I ass 1999 erauskomm. De Jedi-Meeschter Qui-Gon Jinn flitt mat sengem
Padawan Obi-Wan Kenobi op de Planéit Naboo, well d'Handelsfederatioun am Orbit
iwwer Naboo eng Blockad opgebaut huet. Wat se net wëssen ass, datt den Nute
Gunray, de Vizekinnek vun der Handelsfederatioun, sech mat engem Sith, dem Darth
Sidious, zesummegedoen huet a virhuet eng Invasioun op Naboo ze starten. Well
d'Kinnigin vun Naboo, Padmé Amidala, vun där Invasioun bedrot ass, starten de
Qui-Gon an den Obi-Wan eng Rettungsaktioun. Si flüchte mat engem Raumschëff, dat
ënnerwee beschiedegt gëtt an dowéinst op dem Wüsteplanéit Tatooine noutlande
muss.

Do begéine se engem Sith, dem Darth Maul, vun deem de Qui-Gon déidlech verletzt
gëtt. Aus Roserei bréngt et den Obi-Wan fäerdeg den Darth Maul ze stierzen. An
deene leschte Wieder vum Qui-Gon, biedelt hie beim Obi-Wan, den Anakin a senger
Plaz auszebilden.

Sou wäert aus dem klengen Anakin e Jedi-Ritter a spéider och den Darth Vader
ginn.

Episod III ass 2005 erauskomm. D'Republik ass am Krich mam Count Dooku an der
donkeler Sait vun der Muecht. De Count Dooku oder och Darth Tyranus huet mat
engem gescheckten Trick kennen de Kanzler Palpatine entferieren. Zwee
Jedi-Ritter trieden d'Rettungsmissoun un. den Generol Obi Wan Kenobi an sei
Padawan den Anakin Skywalker de mam Padme bestouet ass a metlerweil am Jedi Rot
setzt. Nodeem de Kanzler gerett an de Count Dooku dout ass, fennt den Anakin
eraus, datt seng Fra schwanger ass. Me hien huet erëm Alpdrem, an hie gesäit
seng Fra bei der Gebuert vu senge Kanner stierwen. Hien erzielt dem Yoda, dovun
an och dem Palpatine. Desen notzt seng Angscht aus an bekeierten hien zur
donkeler Sait vun der Muecht. Währendems huet den Obi Wan den Generol Grievous
embrouecht, allerdengs stellen seng Klonkrieger sech geinnt hien, sowei am recht
vun der Galaxis. All d'Jedi Ritter bis ob de Yoda an den Obi Wan stierwen duerch
d'Klonkricher. Den Anakin geet an de Jedi Tempel an bréngt do dei kleng
Padawanen ëm. Am Schlussduell trett de Yoda geint den Imperator un an den Obi
Wan geint den Darth Vader. Den Yoda verleiert sein Kampf an geht op Dagobah an
den Exil. Den Obi Wan schleit dem Anakin d'Feiss of. D'oropshi fält den Anakin
an d'Lava vum Planeit Mustafar a verbrennt. Allerdéngs huet hie seng Fra virun
dem Duell mam Obi Wan a sengem Hass schwéier verlezt duerch den Machtwürgegriff.
Den Obi Wan hëlt dem Anakin säi Laserschwäert a geet. Den Darth Vader gëtt vu
sengem Meschter fonnt an op Coruscant ausgeflunn a kritt do nei Féiss an Äerm,
sou wéi dem Darth Vader seng Uniform ugedoen. D'Padme bréngt Zwilingen Luke a
Leia op d'Welt, a stierft duerno. Den Obi Wan geet an den Exil op Tatooine.
D'Galaktesch Imperium huet mam Bau vum Todesstern ugefaangen.

  Méi Informatioun doriwwer am Artikel: Star Wars: Episode V - The Empire
Strikes Back

  Méi Informatioun doriwwer am Artikel: Star Wars: Episode VI - Return of the
Jedi



https://lb.wikipedia.org/wiki/Sparta

Sparta (algr.: Σπάρτη / Spártê oder Spárti, op doresch Σπάρτα / Spárta) oder
Lakedaimon ( Λακεδαίμων / Lakedaímôn) ass eng algriichesch Stad vum Peloponnes,
op enger Plaz wou haut eng modern Stad mat 18.184 Awunner (2001) steet. Sparta
läit um Eurotas, am Dall vu Lakonien, tëscht de Bierger Taygetos a Parnon.
Sparta war d'Haaptstad vu Lakonien an nieft Athen an Theben eng vun de
mächtegste Poleis am antike Griicheland.

Am archaieschen Zäitalter war Sparta eng vun den éischte griichesche Poleis. Um
Ufank vum 5. Joerhonnert v. Chr. huet Sparta als Championne vu Griicheland géint
d'Perser an de Perserkricher gezielt. Progressiv si Sparta an Athen zu Rivale
ginn, et koum dann och zu enger militärescher Ausernanersetzung, dem
Peloponnesesche Krich (431-404). D'Victoire iwwer Athen an dësem Krich huet
Sparta 404 d'Hegemonie ginn, a mat persescher Ënnerstëtzung huet de
"Kinneksfridden" (378) Sparta zum Arbitter vun der griichescher Welt gemaach.
376 war d'Enn vun der athenescher Flott komm, an hir Hegemonie iwwer d'Mier war
eriwwer. 371 hunn d'Athener an d'Spartaner géigesäiteg hir Konfederatiounen
unerkannt, nëmmen déi vu Böotien hunn allebéid refuséiert. D'Spartaner, déi vu
sech selwer iwwerzeegt ware, si géint Theben gezunn, mä si goufen 371 an der
Schluecht vu Leuktra geschloen, a Sparta huet seng Hegemonie souwéi 400 vun den
2000 Homoioi verluer. Sparta huet sech ni komplett vun dëser Néierlag erholl.

Sparta huet sech op de Peloponnes zréckgezunn, mä d'Thebaner hunn hir
Dominatioun iwwer d'Helote verluer. Messene gouf befreit, fir e Géigegewiicht zu
Sparta duerzestellen. D'Schluecht vu Mantineia 362 huet hinnen zwar erlaabt,
d'Rudder nees erëmzerappen, andeems Sparta d'thebanesch Hegemonie zerstéiert
huet, mä dëst war net vu laanger Dauer. Kinnekräich Makedonien huet sech an
d'politescht Spill vun de griichesche Poleis ageméscht, déi schlussendlech vum
Philippe II. dominéiert goufen.

Am 3. Joerhonnert v. Chr. koum et zu Schwieregkeeten duerch de sozio-politesche
System vu Sparta an d'Bevëlkerung huet ofgeholl. D'Polis ass dunn eng Allianz
mat Roum géint d'Aitolesch Liga agaangen, an huet an engems géint d'Achaiiesch
Liga gekämpft. Schlussendlech gouf Sparta wéi déi aner griichesch Poleis vum
Réimesche Räich absorbéiert.

Am 5. Joerhonnert v. Chr. waren déi wierklech Spartaner (Ὃμοιοι / Hòmoioi,
"Déiselwecht") nëmmen e klengen Deel vun der globaler Bevëlkerung vun der Stad.
490 huet de Kinnek Demaratos d'Zuel vun Hopliten, déi hie mobiliséiere konnt, op
8.000 geschat.

Dës Zuel ass am 5. Joerhonnert gefall, virun allem duerch d'Äerdbiewe vu 464,
wat dem Plutarch no de Gymnasion zerstéiert huet, an dobäi all d'Epheben
ëmbruecht huet. Ausserdeem koum et zu enger Revolt vun den Heloten. Sou konnte
fir d'Schluecht vu Leuktra 371 nëmmen nach 1.200 Hoplite mobiliséiert ginn, vun
deenen der 400 um Schluechtfeld gefall sinn.

D'Zuel vun de Perioiken war méi héich wéi déi vun den Homoioi. Sou gëtt ugeholl,
datt et iwwer honnert Agglomeratioune vu Perioike gouf. Dem Strabon no war
Sparta d'"Polis vun den 100 Stied". D'Heloten (Εἵλωτες / Heílôtes, Sklaven),
kënnen op 150 000 - 200 000 Leit geschat ginn. Dem Thukydides no war dëst déi
gréisst Sklavegrupp a ganz Griicheland.

Déi eenzeg Leit, déi zu Sparta politesch Rechter haten, waren d'Spartaner am
enkste Sënn, déi op gr. och ἄστοι / astoi (« Bierger ») — méi aristokratesche
Begrëff wéi de gewinnte πολίτης / polítês — oder och Ὃμοιοι / Hòmoioi genannt
goufen. Et ass net sécher, datt all Spartaner och Homoioi waren : verschidde
Bierger, déi als Feiglingen am Kampf ugesi goufen, κακοί / kakoí, waren och
allerlee Spott ausgesat, hu missen d'Jonggesellesteier bezuelen, a goufen net an
de Choueren opgeholl. D'Historiographie nennt si traditionell Tresantes, déi déi
zidderen. Si si weiderhi Bierger vu Sparta bliwwen, mä haten e méi nidderege
Rang wéi d'Homoioi.

Dem Thukydides no huet sech zu Sparta eng Gläichheet an de Liewensaarten
entwéckelt, jiddwereen hat e gemeinschaftlecht a strengt Liewen.

Tëscht dem Bierger an dem Sklav gouf et zu Sparta eng Partie niddereg Klasse vun
der Gesellschaft, d'Hypomeiones.

D'Helote waren d'Bauere vu Sparta. Hire Statut gouf mat der Reform vum Lykurgos
geschaaft. Si ware keng Sklaven, déi verkaaft konnte sinn, mä Leifeegener: si
waren un de Kléros gebonnen, dee si kultivéiert hunn mä si duerfte sech
bestueden a Kanner hunn. D'Differenz tëscht dem "Loyer" fir de Kléros, dee si
dem Bierger hu misse bezuelen, an der Rekolt, huet hinnen zougestanen.

An Ausnamefäll konnte si och fir de Militärdéngscht rekrutéiert ginn, a konnten
doduerch hir Fräiheet kréien. Et gouf méi Helote wéi Homoioi, a si hunn d'Reform
vum Lykurgos gespuert, well si op d'Säit gedréckt goufen. D'Spartaner, déi
Angscht virun enger Revolt haten, hunn hinnen all Joer de Krich erkläert, a si
terroriséiert.

Genee op déiselwecht Manéier hunn d'Perioiken ("Awunner ronderëm") duerch
d'Reform keng politesch Rechter zu Sparta gehat. Si waren allerdéngs fräi a
Bierger vun hiren eegene Stied. Si haten de Monopol vum Handel, an hu sech dee
vum Handwierk mat den Heolte gedeelt. Ënner de Perioike gouf et och Baueren, déi
op mëttelméissege Lännereie gewunnt hunn.

Parallel zu dësen zwou grousse Gruppen huet Sparta och eng ganz Partie
Tëschekategoerie kannt : gefale Bierger, déi duerch hiren Aarmut hir Kotisatioun
beim Syssition net méi bezuele konnten, oder well si feig am Kampf waren
(Tresantes), Heloten déi d'Fräiheet kritt haten (Neodamodeis), oder d'Skiritai.

Zanter dem Lykurgos war d'Educatioun zu Sparta obligatoresch, kollektiv a gouf
vun der Polis organiséiert. De spartanesche Puppelche gouf vun enger Kommissioun
vun Eeleren ënner d'Lupp geholl, fir ze kucken op hie schéin a gutt gebaut war.
Wann dëst net de Fall war, sou gouf d'Kand als onnëtz Laascht fir d'Polis
ugesinn, a gouf ëmbruecht.

Tëscht 7 an 20 Joer hunn déi jonk Spartaner a Gruppen ënner paramilitäre
Konditioune gelieft, a ware baussent der Tutelle vun hiren Elteren. Dës
Educatioun, ἀγωγή / agôgế, war virun allem fir hir Häert bekannt, an hat als
Zil, efficace Zaldoten auszebilden, deenen un der Stad méi louch, wéi un hirem
eegene Liewen. Dës Educatioun gouf och op d'Meedercher applizéiert, fir staark a
gesond Fraleit ze kréien, déi hirersäits nees staark Kanner géifen op d'Welt
bréngen. Als Symbol vun der "spartanescher Ausnam" ass iwwer dës Educatioun awer
och wéineg bekannt, d'Auteuren hu meeschtens op bestëmmte Punkten insistéiert,
vun deenen der vill wuel och eréischt spéit dobäikomm sinn.

De politesche System vu Sparta, genee wéi den Educatiounssystem, soll d'Wierk
vum mythesche Lykurgos am 7. Joerhonnert v. Chr. gewiescht sinn, de Plutarch
schwätzt souguer vum 9. oder 8. Joerhonnert v. Chr.. Als Jong vun engem
spartanesche Kinnek soll de Lykurgos op Delphi gereest sinn, fir d'Pythia ze
konsultéieren.

D'Resultat vun dëser Rees soll déi zukënfteg Konstitutioun vu Sparta gewiescht
sinn, d'Grouss Rhêtra (μεγάλη ρήτρα / megálê rhếtra). Dës Konstitutioun, déi
wuel net néiergeschriwwe war, gouf no de laange Messenesche Kricher, déi den
Adel an d'Polis geschwächt haten, elaboréiert. Fir d'Iwwerliewe vun der Polis ze
sécheren, gouf d'Eunomia agefouert, jiddweree war gläich virum Gesetz. Am
Géigesaz zu Athen war d'Eunomia zu Sparta allerdéngs e Synonym fir grouss
Disziplin, a jiddgereen huet misse Kompromisser agoen : de Kinnek, den Adel an
d'Vollek.

De System vum Lykurgos huet Elementer vu véier verschiddene Regimer koexistéiere
gelooss :

Et ass evident, datt d'Kris vum 7. Joerhonnert v. Chr. nëmmen duerch d'Aféierung
vun den Hoplite konnt geléistt ginn. Dës nei Klass vu Bierger huet zu der
εὐνομία / eunomía (εὖ / eũ, « Besëtz » an νόμος / nómos, « Traditioun, Gesetz »)
gefouert.

D'Apella, d'Volleksversammlung vu Sparta, war d'Zesummekomme vun den Homoioi.
Dës Versammlunge waren ëmmer u fixen Daten.

D'Apella huet d'Projete vun der Gerousia gekuckt, an hinnen entweder
zougestëmmt, oder net, ouni driwwer ze diskutéieren. Kee Bierger huet dobäi
d'Wuert ergraff. D'Decisioune goufen duerch Acclamatioune getraff, oder, och
wann dëst méi rar war, duerch en Deplacement vun de Wieler. Hir Stëmm war awer
net un d'Gerousia gebonnen, déi domat rechne konnt, datt d'Vollek sech iere
géif.

D'Apella huet och d'Ephoren an d'Geronte gewielt, duerch eng Prozedur déi eis
den Aristoteles iwwerliwwert huet : Indiviuë goufen an en Zëmmer gespaart, an
hunn d'Intensitéit vun den Acclamatioune gemooss. E geneeë Fonctionnement ass
awer onbekannt. Et ass net gewosst op d'Spartaner d'Wuert ergräife konnten, fir
e Gesetz virzeschloen, oder op nëmmen d'Ephoren an d'Geronte gewielt goufen.

Fir den Aristoteles hat d'Apella sou wéineg Muecht, datt hie si emol net als
demokratescht Element vum spartanesche Regime ernimmt huet.

Zanter der Reform vum Lykurgos am 7. Joerhonnert v. Chr. hat Sparta zwee
Kinneken (ἀρχαγέται / arkhagétai). Een dovu koum aus der Famill vun den Agiaden
(Ἀγιάδαι / Agiádai), deen aneren aus der Famill vun den Eurypontiden
(Εὐρυποντίδαι / Eurupontídai). Dës zwou Famille waren der Legend no Nokomme vun
Zwillinge vum Herakles. D'Famillen duerfte sech ënnerdenaner net bestueden, a si
waren op verschiddene Plaze begruewen. Déi zwee Kinneken haten déiselwecht
Rechter a ware gläichgestallt.

D'kinneklech Muecht gouf vum « plus proche descendant du plus proche détenteur
du pouvoir le plus royal » weiderginn, d. h. de Jong koum virum Brudder, et gouf
och d'Recht vum Eelsten, mä dee Jong deen zu deem Moment op d'Welt komm ass, wéi
de Papp Kinnek war, huet méi gezielt wéi déi aner. Et schéngt allerdéngs wéi
wann d'Spartaner dës Trounfolleg éischter liberal gesinn hunn.

De Pouvoir vun de Kinneke war militäresch a reliéis. Um Ufank vun der Monarchie
konnten d'Kinneke Krich géint e Land vun hirer Wiel féieren, a si haten eng
kollegial Muecht. 506 koum et zu der berühmter "Scheedung vun Eleusis" an
doropshin hunn d'Kinneken hir Campagnen eleng gefouert. Am 5. Joerhonnert v.
Chr. huet d'Apella iwwer de Krich ofgestëmmt, an d'Ephoren hu sech ëm
d'Mobilisatioun gekëmmert. Bei enger militärescher Campagne war de Kinnek awer
nach ëmmer den ieweschte Befehlshaber (ἡγεμών / hêgemốn). Säi Wuert huet méi
gezielt wéi dat vun den anere Genereel, hien huet Waffestëllstänn ausgehandelt,
an an der éischter Rei op der rietser Flank gekämpft, wou hie vu senger
Éieregarde, den Ἱππείς / Hippeís, beschützt ginn ass.

D'Gerousia (γερουσία / gerousía) war eng Versammlung vun 28 Männer déi méi al
wéi 60 Joer waren, a vun der Apella an den zwee Kinneken op Liewenszäit gewielt
goufen. Si goufen duerch hir militäresch Déngschter ausgesicht, an déi meescht
Geronten hunn zu de wichtegste Famille vu Sparta gezielt. Allerdéngs konnt all
Bierger, egal wéi räich oder wéiee militäresche Rang hien hat, sech als Kandidat
opsetzen. Duerch dës verschiddene Critère gouf d'Gerousia zum Instrument vum
Konservatismus.

D'Geronten haten eng wichteg politesch Roll : si waren déi eenzeg, déi Gesetzer
virbereede konnten, an d'Gesetzesinitiativ haten. Si haten e Vetorecht zu de
Wale vun der Apella a si hu sech ëm déi gesamten Innepolitik gekëmmert. Si waren
och d'Riichter fir d'Kinneken, a hu sech net misse rechtfertegen. Bis am 3.
Joerhonnert v. Chr. ass awer kee Veto vun der Gerousia bekannt.

D'Ephoren (ἔφοροι / éphoroi) gouf et scho virun der Reform vum Lykurgos, si
goufe vun der Apella fir ee Joer gewielt, mä konnte keng zweemol gewielt ginn.

Wéi hiren Numm et seet (algr.: ὁράω / oráô, iwwerwaachen), war hir Aufgab déi,
d'Kinneken z'iwwerwaachen, an op de Respekt vun den Traditiounen opzepassen. Si
konnte Geldstrofen awer och Prisongsstrofen ausdeelen, souguer de Kinneken, a
och Exekutiounen ausschwetzen (wéi zum Beispill d'Heloten während der Krypteia
ouni Prozess hiriichten ze loossen). Si hu sech och ëm d'Aussepolitik gekëmmert,
d'Decisioune vun der Apella, iwwer déi si presidéiert hunn, exekutéiert, sech ëm
d'Mobilisatioun vun den Truppe gekëmmert a konnten och wichteg Decisiounen am
Noutfall treffen. Ee vun hinnen (et ass net gewosst wéi dësen erausgesicht ginn
ass) huet dem Joer säin Numm ginn, souwéi och den offiziellen Dokumenter.
D'Ephore koumen aus der Mëttelklass, si waren och en Element vun dem
Gläichheetsdenke vun de Spartaner.

D'Muecht vun den Ephore war sou grouss, datt den Aristoteles si mat Tyranne
(ἰσοτύραννος / isotúrannos) verglach huet. Hir Aufgab war et, d'Vollek ze
vertrieden. Den Cicero huet si mat de tribunus plebis verglach. All Mount hin
d'Kinneke geschwuer, d'Gesetzer ze befollegen, an d'Ephoren hirersäit,
d'Monarchie bäizebehalen. Hir Muecht hat awer och Limiten : si konnten net
zweemol gewielt ginn, a si hu missen no hirem Joer e Compte-rendu ofleeën, a
konnten, wann dëse schlecht war, och dofir higeriicht ginn.

D'Relioun huet zu Sparta eng méi grouss Roll wéi an anere griichesche Poleis
gespillt. Zeien heivu sinn déi vill Tempelen an Hellegtümer : 43 Tempele fir
Gottheeten (ἱερόν / hiéron), 22 Tempele fir d'Heroen (ἡρῷον / hêrỗion), eng
fofzéng Gëtterstatuen a véier Altor. Dobäi koumen d'Monumenter op de Griewer,
vun deene verschiddener zu Kultstätte goufen : dëst war de Fall bei deene vum
Lykurgos, Leonidas an och Pausanias.

D'weiblech Gottheeten hunn zu Sparta eng méi grouss Roll wéi an anere
griichesche Stied gespillt. Vun de 50 Tempelen, vun deenen de Pausanias erzielt,
waren der 34 fir weiblech Gottheeten. D'Athene gouf am meeschte veréiert. Den
Apollo hat nëmme wéineg Tempelen, mä war trotzdeem ganz wichteg: hien huet eng
Roll bei alle grousse spartanesche Fester gespillt, an dat wichtegst reliéist
Monument a Lakonien war den "Troun vum Apollo" zu Amykles.

En anere besonnesche Punkt war de Kult fir d'Heroe vum Trojanesche Krich. Den
Achilles gouf dem Anaxagoras no wéi e Gott veréiert, an hat zwee Hellegtümer.
Veréiert goufen och den Agamemnon, d'Kassandra (ënner dem Numm Alexandra),
d'Klytaimnestra, de Menelaos an d'Helena.

Zu Sparta gouf et och e Kult vun den Dioskuren, den Zwillinge vum Zeus. De
Pindaros huet aus hinnen "Intendante vu Sparta" gemaach, an der Traditioun no si
si op der Plaz op d'Welt komm, wou spéider Sparta stoung. Hir Dualitéit huet un
déi vun de Kinneken erënnert. Hinne goufen och eng Partie Wonner nogesot, virun
allem an der Verdeedegung vun de spartaneschen Arméien. Si waren ëmmer bei de
Campagnen un de Säite vun de Kinneken dobäi, a goufen duerch zwou
Zwillingsamphore symboliséiert.

Den Herakles war zu Sparta en Nationalheld. Et gouf erzielt, hien hätt dem
Tyndareos op den Troun gehollef, an an der Stad den Tempel vum Asklepios gebaut.
Seng Zwielef Aufgabe sinn an der spartanescher Ikonographie ze fannen, an hir
war virun allem eng Gottheet fir déi jonk Leit.

Duerch déi wichteg Plaz vun der Relioun haten d'Paschtéier natierlech och eng
wichteg Plaz an der Gesellschaft. Déi zwee Kinneke selwer haten de Status vun
engem Paschtouer : si hu sech ëm d'ëffentlech Affer gekëmmert, déi immens
wichteg waren, virun allem a Krichszäiten. Dem Zeus Agetor gouf ëmmer en Affer
bruecht, wann et lassgaangen ass, dem Zeus an der Athena op der Grenz, an dem
Ares Enyalios virun der Schluecht. Dëse Respekt vun de Riten an de reliéise
Fester, awer och vun de gëttlechen Zeechen ass a villen Anekdoten ze fannen, wou
d'Spartaner net an d'Schluecht gezu sinn, wann d'Zeeche schlecht stoungen.

D'Relioun zu Sparta hat och ganz archaesch Aspekter. Iwwerreschter vun net
anthroporphesche Kulte goufe fonnt (Boiai, a Lakonien, huet eng Myrteplanz ënner
dem Numm Artemis sôteira veréiert). De Pausanias schwätzt och vu 15 ξόανα /
xoana a Lakonien, dovu 6 zu Sparta - dëst ware Statuen aus Holz, déi nach vu
virun der olympescher Relioun komm sinn. Archaiesch Charaktere hu sech och bei
de reliéise Fester gewisen (Gymnopaedie, Hyakinthia a Karneia), souwéi bei
verschiddenen Affer (Affer vu Päerd um Bierg Taygetos zu Éiere vum Helios).

D'Spartanesch Educatioun souwéi hire Militarismus hu vill Leit verwonnert, dës
Zivilisatioun war ganz anescht wéi de Rescht vum antike Griicheland. Sparta gouf
zanter der Antiquitéit och vill bewonnert, sief et duerch hir militäresch
Erfolleger oder duerch hire politesche System.

Allerdéngs koum et zu enger totaler intellektueller Skleros : d'spartanesch
Keramik, déi am 6. Joerhonnert v. Chr. nach ganz elegant war, gouf rustikal a
praktesch ; de Poet Tyrtaios (7. Joerhonnert v. Chr.) hat keng Nofolger ;
d'Skulptur war schematesch.

Athenesch Aristokraten aus dem 4. Joerhonnert v. Chr. wéi de Xenophon hu Sparta
bewonnert. Fir de Platon war Sparta de Modell vun enger idealer Stad a senge
Wierker Peri Politeias an Nomoi.

De Philosoph Rousseau huet de Spartaner hiren Devouement fir hiert Land
bewonnert, an nëmmen de Voltaire war éischter op der Säit vun der Attescher
Demokratie. En Deel vun den däitschen Intellektuelle wéi de Karl Ottfried Müller
pder de Werner Jäger a verschidde Fransouse wéi de Maurice Barrès hunn a Sparta
de Genie vun der dorescher "Rass" gesinn, d'« Incarnation d'une politique
consciemment raciste, guerrière et totalitaire ».

Den Historiker Henri-Irénée Marrou huet sech allerdéngs géint dëse « Mirage
spartiate » ausgeschwat : « Loin de voir dans l'ἀγωγή une méthode sûre pour
engendrer la grandeur, j'y dénonce l'impuissance radicale d'un peuple vaincu qui
s'illusionne ». Fir hien huet sech Sparta « crispée dans une attitude de refus
et de défense, elle n'a plus connu que le culte stérile de la différence
incommunicable ».



https://lb.wikipedia.org/wiki/Sizilien

Sizilien huet eng Uewerfläch vu 25.709 km² an zielt 5,1 Mio. Awunner. Nodeem
griichech Siidler vu 750 v. Christus der Insel hire Cachet opgedréckt haten,
koum Sizilien sukzessiv während begrenzten Zäiten ënner d'Herrschaft vun de
Réimer, de Goten, de Byzantiner, den Araber, den Normannen, de Bourbonen an de
Spuenier. Eréischt 1860 ass Sizilien duerch de Garibaldi an italienesch Hand
komm.

All dës Stied an doriwwer eraus, och Taormina, si vum Tourismus staark
opgesicht.

Un der nërdlecher Spëtz vu Sizilien läit Messina. Dës Spëtz ass vum
kontinentalen Italien, méi genee vu Calabrien, duerch eng schmuel Mieresstrooss
, d'Strooss vu Messina, getrennt.

Politesch gesinn, gliddert Sizilien sech an néng Provënzen: Agrigent,
Caltanissetta, Caltania, Enna, Messina, Palermo, Ragusa, Syracus an Trapani.

Deen héchste Bierg op Sizilien ass den Ätna mat 3.323 Meter, dee gréissten an
aktivste Vulkan an Europa. De Stromboli, deen zweeten aktive Vulkan, steet op
der Insel mam selwechten Numm nërdlech vu Messina.

D'Leit op Sizilien schwätzen eng sizilianiesch Variant vum Italieneschen. Déi
grouss Majoritéit si Katholiken. Ongeféier eng Millioun Sizilianer liewen am
Ausland.



https://lb.wikipedia.org/wiki/Schlass_Meesebuerg

D'Schlass vu Meesebuerg steet zu Meesebuerg, 2 km ëstlech vun Aangelsbierg,
respektiv eng 3 km südwestlech vun der Fiels (Loftlinn). Zanter dem 12.
Joerhonnert ass do eng Adelsfamill nogewisen. Dat haitegt Schlass am
Neo-Renaissance-Stil ass vun 1880. Et ass a Privatbesëtz an ass am gaangen
(Stand 2016) komplett renovéiert ze ginn.

D'Famill vu Meesebuerg gouf eng éischt Kéier am 12. Joerhonnert ernimmt, wou eng
Dame vu Meesebuerg am Déngscht vun der Gräfin Ermesinde vu Lëtzebuerg war. 1176
war de Walter vu Meesebuerg Proprietär vun enger Buerg do, an 1296 den Eberhart
vu Meesebuerg. 1453 huet dem Philipp dem Gudde seng Arméi d'Buerg zerstéiert, se
gouf awer erëm viru 1500 nees opgebaut. 1683-84 gouf et op en Neits vum Maréchal
de Boufflers sengen Truppen zerstéiert. Vun der aler Buerg gouf just eng Kapell,
e Gruef an Deeler vun der aler Mauer erhalen.

De Custine vu Wolz, dee leschten Ierwe vun der Buerg, ass 1794 virun den Truppe
vun der Franséischer Revolutioun geflücht. Doropshi gouf se 1797 versteet, an
den Ignace-Antoine de Cassal vu Fëschbech huet se kaaft. Hien huet fir seng
Schmelze vill Holzkuel gebraucht an dofir an de grousse Bëscher zu Meesebuerg
eng gréisser Zuel Aarbechter fir d'Produktioun vun Holzkuel beschäftegt, déi zum
Deel an aarmséilegen Haiser ënnerzeg vum Schlass gewunnt hunn. Vun 11
Feierplazen am Joer 1770 ass d'Duerf Meesebuerg doduerch bis 1843 op 40
Feierplaze gewuess. Kuerz drop huet en d'Schmelze missen zoumaachen an d'Ierwen
de Cassal hu Meesebuerg 1843 un de Jean-François Reuter, de Piechter vum
Weyderterhaff, verkaaft. Deen neie Proprietär huet d'Bewunner vum Duerf mat alle
legalen an illegale Mëttelen aus hiren Haiser verdriwwen déi doropshin zum
gréissten Deel an Nordamerika ausgewandert sinn. Hien huet, als
experimentéierfreedege Member vun der Groussherzoglecher Akerbaukommissioun
versicht, mat neie landwirtschaftleche Methode säin neie Besëtz ze
rentabiliséieren, wat awer net gelongen ass.

1855 huet de Prënz Karl von Arenberg d'Buerg mam Terrain kaaft an de Besëtz
bannent 20 Joer zu engem Landsëtz mat Park ëmännere gelooss. De Staatsarchitekt
Charles Arendt huet d'Pläng dozou gemaach. D'Schlass aus dem 18. Joerhonnert
krut dobäi 1880 eng nei Fassad an engem historistesche Mëschstil a gouf duerch e
weidere véiereckegen Tuerm komplettéiert. D'Niewegebaier an d'Schlasskapell
goufe komplett erneiert. D'Reschter vun de fréieren Duerfhaiser goufen ofgerappt
an am Wisegronn ënner dem Schlass en neie Weier ugeluecht, dee mat deelweis
seelene Planzen, dorënner déi éischt Douglasien vu Lëtzebuerg, dekoréiert gouf.
Déi 450 ha Terrain déi zum Schlass gehéiert hunn, goufe vum Schlasshär duerch
Ukeef nach vergréissert. D'Schlass war no der Renovéierung nëmme fir kuerz
Openthalter virgesinn, gouf awer ëm 1900 fir méi laang Wunnzwecker méi bequem
ageriicht.

Nom zweete Weltkrich krut d'Famill von Arenberg de staark beschiedegte Besëtz
nëmmen deelweis zréck. 1971 huet d'Witfra vum 1948 verstuerwene Prënz
Karl-Prosper von Arenberg de Besëtz un den Alphonse Spiegelburg verkaaft.

Ufanks vum 21. Joerhonnert gouf et Projeten, d'Schlass mam Park an e Golf-,
respektiv e Poloterrain z'integréieren, aus deenen awer, well de Park a sengem
ursprénglechen Zoustand hätt missen dru gleewen, näischt gouf. Net zulescht
dowéinst gouf d'Schlass Meesebuerg, mat sengen Niewgebaier a sengem
Landschaftspark ronderëm, de 7. Mäerz 2008 als nationaalt Monument klasséiert.
Och eenzel Beem am Park vum Schlass sti schonn zanter dem 29. Mäerz 1974 um
Inventaire supplémentaire vun de klasséierte Monumenter.

2011 gouf den 135 ha grousse Besëtz vun der Famill vum Christophe Clasen kaaft,
déi virun allem un de Lännereien interesséiert war. Aus dem Schlass, dat zur
Zäit (2014-2016) komplett renovéiert gëtt, soll en Hotel entstoen.



https://lb.wikipedia.org/wiki/San_Jos%C3%A9_(Kalifornien)

San José ass eng Stad am US-Bundesstaat Kalifornien an ass och de Sëtz vun der
County-Verwaltung vum Santa Clara County. D'Stad läit um südlechen Enn vun der
San Francisco Bay a mécht d'Grenz mam Silicon Valley. Dat ass och de Grond
firwat se de Spëtznumm "Capital of the Silicon Valley" huet. Mat 904.522 Awunner
ass et ausserdeem no Los Angeles a San Diego déi drëttgréisste Stad a
Kalifornien.

Bei der bis elo leschter Vollekszieleung hunn den 1. Abrëll 2000 zu San José
894.943 Leit gewunnt. Méi rezent Schätzunge vum California Department of Finance
gi fir den 1. Januar 2007 eng Zuel vun 973.672 Awunner un.

San José gouf den 29. November 1777 ënner dem Numm "El Pueblo de San José De
Guadalupe" gegrënnt. Et ass déi éischt Stad an Alta California déi net aus enger
Missioun oder engem militäresche Posten entstanen ass. De 27. Mäerz 1850 gouf
San José als éischt Stad an den US-Bundesstaat Kalifornien agegliddert a war och
déi éischt Haaptstad vu Kalifornien.

No beim Stadzentrum ass den HP Pavillon, eng Äissportshal, déi de Sëtz vum
NHL-Team San José Sharks ass. An der Hal sinn awer och aner Evenementer, wéi zum
Beispill Concerten oder dat jäerlecht Tennis-Turnéier SAP Open.



https://lb.wikipedia.org/wiki/Salomonen

D'Salomonen sinn eng parlamentaresch Monarchie, déi sech op d'Konstitutioun vun
1978 stäipt. Hei wunnen 477.000 Leit, d'Haaptstad vun de Salomonen ass Honiara.

D'Salomonen leien 160 Grad Ost, 9 Grad Süd vum Equator, an ëmfaassen 992
Inselen, vun deenen allerdéngs der nëmmen 147 bewunnt sinn. Dëst ëmstreckt eng
Süd- Ost Zone vun 1448 km, a léit tëscht Papua-Neiguinea an Vanuatu. D'Fläch vum
ganzen Archipel ëmfaasst 461.000 km2, wouvun nëmmen ee Brochdeel Landmass ass.
Et gëtt sechs gréisser Inselen, Choiseul, New Georgia, Santa Isabel,
Guadalcanal, Malaita a Makira.

Et gëtt ugeholl datt d'Salomonen tëscht 4.000 an 5.000 viru Christus vu
Südostasien aus besidelt goufen. Eréischt am 16. Joerhonnert sinn d'Europäer op
d'Salomonen opmierksam ginn. 1568 ass de Spuenier Alvaro de Mendana op
Guadalcanal komm, an wéi hien do Gold entdeckt hat, huet e gemengt et wier dem
legendäre Kinnek Salomon säi Schatz. Sou ass d'Insel dunn och zu hirem Numm
komm. 1893 huet sech Groussbritannien dunn New Georgia, Guadalcanal, Makira an
Malaita ënner den Nol gerappt. 1896 ass Tulagi zur Protectorat-Haaptstad gemaach
ginn. Déi aner Haaptinselen si lues a lues bis 1900 dobäikomm. Während dem
Zweete Weltkrich hu sech dunn d'Japaner an d'Brite ëm d'Insele gestridden, an
hunn eng sëlleche Schëffswracken hannerlooss. Gläichzäiteg hunn d'Insele vun der
Infrastruktur déi do vun der Arméi opgeriicht gouf, dat ware Landebunne fir
Fligere a Stroossen, profitéiert.

De 7. Juli 1978 war et dunn souwäit, d'Salomonen kruten hir Onofhängegkeet vun
de Briten. Zwanzeg Joer mei spéit, 1998 si Feindseelegkeeten op Guadalcanal
tëscht verschiddene Volleksstämm ausgebrach. Australien an aner Pazifik- Noperen
hunn am Juli 2003 d'RAMSI (Regional Assistance Mission to Solomon Islands) an
d'Liewe geruff, an zanter do ass et erëm roueg ginn.

D'Leit gehéieren zu der melanesescher Volleksgrupp. Zu där gehéieren och d'Leit
vu Papua-Neiguinea, Vanuatu, Neikaledonien a Fidschi. Hautdesdaags liewe 70 bis
80 % vun de Leit a klengen Dierfer, baussent de groussen Agglomeratiounen.
D'Salomonen sinn an néng Provënzen, an an den Haaptstadbezierk Honiara agedeelt:

Déi gréisst Insele vun de Salomonen si vu vulkaneschem Urspronk a mat üppegen
tropesche Bëscher bewuess . Et gëtt geschat datt et do 4.500 Planzen- an 173
Déierenaarte gëtt. Wéinst der entleeëner Lag, si vill Déieren endemesch, dat
heescht et gëtt se nëmmen op där Plaz.

D'Wirtschaft vun de Salomonen ass kräfteg um Wuessen, souguer am Krisejoer 2009.
Am Joer 2007 ass d'Economie souguer ëm 10 % gewuess. 2006 war de BIP/Awunner bei
775 US$. Den Haaptundeel vun der Bevëlkerung schafft an der Landwirtschaft. Een
Deel vum staarke Wuesstem ass och dem RAMSI ze verdanken. 2010 soll och eng
Goldminn zu Guadalcanal gestart ginn. D'Solomon Taiyo Company ass ee wichtegen
Exportateur vun Thon.

D'Salomonen si semitropesch, haaptsächlech waarm a fiicht, mat konstanter
Temperatur, vun 26-28 °C. Déi fiichtste Saison ass vun November bis Abrëll, wou
och mol deen een oder aneren Tropestuerm kann opkommen. Deen naasste Mount ass
de Mäerz mat méi wéi 300 mm, während de Juni am dréchensten ass, mat nëmmen
80 mm Reen.



https://lb.wikipedia.org/wiki/Saccharos

Saccharos oder Haushaltszocker oder wéi am allgemengen Gebrauch einfach Zocker
(ital.: zucchero, arab.: sukkar, aalind.: sarkara).

Fréier gouf meeschtens mat Hunneg (Europa) an Zockerrouerjus (Indien) geséisst.
Et gëtt ugeholl datt d'Verfahre fir den Zockerrouerjus an Zocker ze
kristalliséieren am 4. Joerhonnert no Christus an Indien entwéckelt gouf. Iwwer
arabesch Händler koum dunn dëst Wëssen eriwwer an Europa an vun do aus an déi
verschidden europäesch Kolonien, wou du grouss Zockerrouerplantagen entstane
sinn.

Zocker war am Ufank haaptsächlech en Heel- a Stäerkungsmëttel, an huet sech
eréischt méi spéit als Genossmëttel entwéckelt.

An der Mëtt vum 18. Joerhonnert gouf dunn den Zocker aus Zockerrommele gewonnen
a gouf am 19. Joerhonnert zu engem groussen Industriesecteur ausgebaut.

An der Chimie ass et d'Bezeechung fir kristallesch, waasserléislech a meeschtens
séiss Kuelenhydraten a gehéiert zu den Einfachzockeren an Oligosacchariden, wat
déi allgemeng Bezeechnung vun der Saccharos ass, en Zweefachzocker. Si besteet
aus engem Moleküll α-D-Glukos an engem β-D-Fruktos.

Saccharos kënnt a ville Friichten- a Planzejuse vir a gëtt haaptsächlech aus
Zockerrouer, Zockerrommelen, Zockerahorn an der Zockerpalm gewonnen. De
Grondstoff aus dëse Planze gëtt fir d'Zockerproduktioun benotzt.

Bei der Verdauung gëtt den Zocker a seng Bestanddeeler zersat: an d'Glukos an an
d'Fruktos. Hien huet guer keng Mineralstoffer oder Vitaminnen, mä e ganz héijen
Energiegehalt. Den Nährwäert vun 1 g Zocker läit bei 4 kcal. Den Zocker
verursaacht Karies, well en duerch seng pecheg Eegenschafte laang un den Zänn
hänke bleift.

Weltwäit ginn all Joer bal 90 Milliounen Tonnen Zocker hiergestallt. An den
Industrielänner gehéiert en zu de Grondernierungsmëttelen. Vun de Kuelenhydrater
ginn eleng 28 % a Form vun Zocker konsuméiert. 12 % vun der Energiezoufuhr
staamt vum Zocker. Zocker gëtt benotzt fir Gedrénks wéi Kaffi oder Téi ze
séissen an ass a ville Liewensmëttelle wéi am Schokola oder a Bakwueren ze
fannen.



https://lb.wikipedia.org/wiki/Roby_Langers

De Robert (Roby) Langers gebuer den 1. August 1960 zu Lëtzebuerg ass e fréiere
lëtzebuergesche Foussballspiller. Seng Plaz um Terrain war am Stuerm an hien
huet fir d'lëtzebuergesch Foussballnationalequipe an 73 Matcher 8 Goler
geschoss.

De Roby Langers huet ugefaangen an der Union Lëtzebuerg ze spillen an huet 1980
e Stage bei Borussia Mönchengladbach gemaach. Well hien do den drëtten Auslänner
op der Lëscht war, awer an de Matcher nëmmen der zwéin erlaabt waren, huet hien
do knapps zéng Matcher gespillt. Den FC Metz hat hien awer entdeckt, an huet en
och 1982 engagéiert. Vu Metz gouf hie bei den Olympique de Marseille deen
déizäit an der zweeter Divisioun gespillt verléint. No engem Joer a siwe Matcher
geet hien op Metz zréck a gëtt erëm op Quimper a Guingamp verléint. No sechs
Joer Kontrakt mat Metz wiesselt hien op Orléans an der zweeter Divisioun.

Et ass zu Orléans wou hie säin Talent beweise kann. Hie war am Stuerm wéi
Orléans an der Aachtelsfinal vun der Coupe de France de PSG am Parc de Princes
4-0 geschlaff huet. Hie schléisst d'Saison 88-89 als Meilleur buteur an der
zweeter Divisioun of, mat 27 Goler an 33 Matcher.

Hie gëtt doropshi vum OGC Nice engagéiert an hie spillt do zesummen am Stuerm
mat dem Jules Bocandé. Am Match géint Stroossbuerg bréngt hien et fäerdeg fir 4
Goler hannereneen ze schéissen.

Well Nice an der Saison 90-91 finanziell Schwieregkeeten huet wiesselt en nodeem
en Transfert bei de PSG schifgelaf war, bei den AS Cannes. Do spillt hien e Joer
mam Luis Fernandez, dem Aljoša Asanović an dem Zinedine Zidane. No engem Joer zu
Cannes geet hien an d'Schwäiz op Yverdon spillen, fir duerno erëm zréck op
Lëtzebuerg ze komme wou en dann a sengem ale Veräin der Union spillt.



https://lb.wikipedia.org/wiki/Rietspartei

Rietspartei oder Rechtspartei (offiziell: Parti de la Droite) war tëscht 1914 an
1944 eng Lëtzebuerger politesch Partei. Si war déi direkt Virgängerpartei vun
der haiteger CSV.

Déi konservativ Rietspartei gouf de 16. Januar 1914 gegrënnt. Bei der
Grënnungsversammlung dobäi waren ë. a. den Émile Reuter, den Émile Prüm, de Mgr.
Schiltz, den Albert Philippe, de Pierre Dupong, de Joseph Bech an de Mgr. Jean
Origer. Haaptmotiv war, déi verspreete konservativ a klerikal Kräften ze
bëndelen, fir kënne méi staark géint e puer Joer virdru gegrënnte Parteien
opzetrieden, virun allem d'Sozialistesch Partei (1902 gegrënnt) an d'Liberal
Liga (1904).

D'Rietspartei konnt sech geschwënn eng Plaz etabléieren, a gouf ë. a. duerch
d'Aféiere vum Allgemenge Walrecht 1918 gestäerkt. An der Tëschekrichszäit waren,
ausser fir eng kuerz Period an der Mëtt vun den 1920er Joren, Membere vun der
Rietspartei Premierminister.

Éischte Premierminister vun der Rietspartei war de Léon Kauffman (1917-1918).
Duerno waren dat den Émile Reuter (1918-1925), de Joseph Bech (1926-1937) an de
Pierre Dupong (1937-1944).



https://lb.wikipedia.org/wiki/Reims

Reims (IPA:[ʀɛ̃ːs]), och Cité des Sacres genannt well hei d'franséisch Monarche
gekréint goufen, ass eng Stad am Nordoste vu Frankräich, ëm déi 130 km vu Paräis
ewech. Verwaltungstechnesch ass Reims eng Sous-préfecture vum Departement Marne,
an der Regioun Champagne-Ardenne. D'Stad ass Sëtz vun engem Äerzbëschof an huet
zanter 1969 och eng Universitéit. D'Geschicht vu Reims geet bis op d'Réimescht
Räich zréck.

Reims ass eng Stad am Nordoste vu Frankräich, ëm déi 130 km vu Paräis ewech, an
der sougenannter Champagne crayeuse. Mat 187 206 Awunner steet Reims domat op
zwielefter Plaz vun de franséische Stied no hirer Awunnerzuel. Och wa Reims kee
Chef-lieu ass, sou ass et dach déi gréisst Stad an der Regioun
Champagne-Ardenne. Ausserdeem ass Reims d'Sous-préfecture vum Arrondissement
Reims am Departement vun der Marne, Sëtz vun engem Äerzbëschof, enger Cour
d'Appel, enger Akademie an enger Universitéit. Reims ass zesumme mat Troyes e
wichtege Pol an der Regioun.

D'Stad läit an engem Flaachland, um Uwänner vun der Vesle, engem Zoufloss vun
der Aisne, an um Aisne-Marne Kanal. Am Süden an am Westen erhieft sech
d'Montagne de Reims. Vu 17 Uertschaften an der Champagne, deenen hir Wéngerten
d'Apellatioun Grand-Crû hunn, sinn der eleng 9 an der Montagne de Reims ze
fannen.

D'Haaptplaze vu Reims sinn d'Place Drouet-d'Erlon, wou een eng Konzentratioun vu
Restaurantsen, Caféen a Geschäfter fënnt, am hirem Zentrum steet d'Fontaine
Subé; d'Place Royale mat enger Statu vum Louis XV. an d'Place du Cardinal-Luçon
virun der Kathedral mat enger Statu vum Jeanne d'Arc. Z'ernimme sinn och d'Place
de la République an d'Place des Droits-de-l'Homme, déi op de grousse Boulevarde
ronderëm Reims leien, an d'Entrée an den Zentrum vun der Stad sinn. D'Rue de
Vesle, d'Haaptgeschäftsstrooss, leeft ënner verschidden Nimm an no engem Schema
wat vum antike Plang vu Reims ofgekuckt gouf, vum Südwesten an den Nordosten.
Aner grouss Geschäftstroossen am Zentrum sinn d'Rue de l'Étape, d'Rue du
Cadran-Saint-Pierre, d'Rue des Élus an d'Rue de Talleyrand.

Éischt Spure vun engem bewunnte Gebitt gi bis an den Neolithikum an de
Chalkolithikum zréck. Urnen aus der Bronzezäit goufen ausgegruewen, an am ganzen
Dall vun der Vesle hunn an der Eisenzäit Leit gewunnt. Ëm 80 v. Chr. hunn
d'Remer um aktuelle Site vu Reims en Oppidum gebaut.

De Julius Caesar ernimmt a senge Kommentären eng Stad mam Numm Durocortorum. De
Strabon schwätzt vun Durocortora. Wéi den Caesar ëmmer méi Deeler vu Gallien
eruewert huet, hu sech d'Belsch zesummegedo, fir dës Invasioun zréckzedrécken.
D'Remer allerdéngs wollten näischt vun dëser Allianz wëssen, an hu sech de
Réimer ugeschloss. Dës Allianz gouf vum réimesche Senat gestëmmt, an d'Belsch hu
kuerz drop géint d'réimesch Arméi verluer. 53 v. Chr. huet den Caesar de
Concilium Galliae zu Durocortorum zesummegeruff, fir en Uerteel iwwer
d'Verschwörung vun de Senonen an de Karnuten ze fällen.

Well d'Remer hir Fidelitéit zu Roum bewisen haten, gouf Durocortorum zu de
federéierte Stied gezielt, a war onofhängeg. Ënner dem Augustus goufen d'Remer
zu der belscher Provënz gezielt, an Durocortorum gouf zu der Haaptstad.
Ausgruewungen hu gewisen, datt Reims zu der Réimerzäit eng räich Stad war, a
siwe grouss Stroosse sinn duerch d'Stad gelaf.

406 hunn d'Vandalen d'Stad eruewert a geplëmmt. D'Remer hate sech an enger
chrëschtlecher Kierch verstoppt. Den hellegen Nicasius, de Bëschof vu Reims,
gouf an der Kierch gekäppt. 451 sinn d'Hunnen agefall.

Am fréie Mëttelalter ass Reims eng wichteg Stad bliwwen. 496 huet de Bëschof
Remi hei de Frankekinnek Clovis I. gedeeft. Heiduerch gouf Reims zu der Stad vun
de Kréinunge vun de franséische Kinneken an den Äerzbëschof-Herzog zu engem Pair
de France.

Ënner de Merowenger war Reims zesumme mat Metz eng vun den Haaptstied vun
Austrasien. Am Joer 719 gouf Reims vum Karl Martell ausernaner geholl. Vill
Monumenter hu vu fréieren Zäiten erzielt, a lues awer sécher ass et mam grousse
Reims aus der gallo-réimescher Zäit biergof gaangen. 804 huet de Karel de
Groussen hei de Poopst Leo III. empfaangen. 1119 gouf zu Reims e Konzil
ofgehalen.

Am 16. Joerhonnert krut Reims eng Universitéit, déi awer während der Revolutioun
zerstéiert gouf, an eréischt am 20. Joerhonnert nees opgebaut gouf.

En neien Opschwong koum am 20. Joerhonnert mat de Fligeren. Den 30. Oktober 1908
huet den Henri Farman sech eng éischt Kéier an d'Loft gewot, an dëst fir
d'Streck Bouy-Reims (27 km). Déi éischt Grande semaine d'aviation de la
Champagne gouf vum 20. bis 29. August 1909 organiséiert.

Am Éischte Weltkrich gouf e groussen Deel vun der Stad zerstéiert. Virun allem
d'Kathedral gouf schwéier beschiedegt, a gëtt nach haut restauréiert.

An den 20er Joren ass zu Reims en neie literaresche Mouvement op d'Welt komm: Le
Grand Jeu, deen haaptsächlech vu René Daumal a Roger Gilbert-Lecomte animéiert
gouf.

Vun 1940 bis 1944 war Reims vun Däitschland besat, nom Enn vum Krich huet den
Eisenhower hei säin Haaptquartier ageriicht. De 7. Mee 1945 huet den däitsche
Marschall Alfred Jodl d'Kapitulatioun an engem Klassesall vum Collège technique
et moderne (haut: Lycée Roosevelt) ënnerschriwwen.

1962 waren de Charles de Gaulle an de Konrad Adenauer zesummen an enger Mass an
der Kathdedral vu Reims, fir nei franséisch-däitsch Relatiounen opzebauen.

1996 ass de Poopst Jean-Paul II. op Reims komm, fir 1.500 Joer chrëschtlech
Monarchie a Frankräich ze feieren. Virun iwwer 200.000 Gleewege gouf um Feld vun
der Base aérienne 112 Reims-Champagne eng grouss Mass ofgehalen.

D'Awunner vu Reims gi Rémois genannt. D'Agglomeratioun (Reims Métropole) zielt 6
Gemengen: Reims, Bétheny, Bezannes, Cormontreuil, Saint-Brice-Courcelles an
Tinqueux.

Eng Agence fir den Developpement vun der Wirtschaft (Reims Champagne
Développement) gouf 2004 an d'Liewe geruff, fir Investissementer an a ronderëm
Reims ze favoriséieren. Dës Agence gëtt vun der Stad Reims a vun der
Handelskummer vun der Agglomeratioun Reims Métropole finanzéiert.

Reims ass ausserdeem de Sëtz vun der Handels- an Industriekummer vu Reims an
Épernay, déi sech ënner anerem ëm d'Gestioun vum Hafe bekëmmert.

1964 huet Reims ugefaangen, sech mat de Nopeschgemengen an engem urbanen
Distrikt z'associéieren an huet 1970 mat der klenger Nopeschgemeng La
Neuvillette fusionéiert. Nom Gesetz zu der Interkommunalitéit vun 1999 (Gesetz
Chevènement) hat den Distrikt säi Sënn verluer, an d'Gemengen hu sech eng nei
Form vun Interkommunalitéit misse sichen. Well sech d'Gemengen net iwwer
d'Modalitéite vun enger Communauté d'agglomération eens goufen, gouf den
Distrikt den 1. Januar 2002 an eng Communauté de communes transforméiert.
Eréischt den 1. Januar 2004 ass et zu engem Accord komm, an domat zu der neier
Communautéit Communauté d'agglomération de Reims, déi 2005 denn Numm Reims
Métropole krut. An dëser Communautéit si sechs Gemengen: Bétheny, Bezannes,
Cormontreuil, Reims, Saint-Brice-Courcelles, an Tinqueux.

  Méi Informatioun doriwwer am Artikel: Lëscht vun de Buergermeeschtere vu Reims

Reims zielt zu de franséische Konscht- a Geschichtsstied[1] (fr.: Ville d'art et
d'histoire). Nieft der Kathedral, wou d'franséisch Kinneken traditionell
gekréint goufen, zielt och den äerzbëschofleche Palais du Tau, deen tëscht 1498
a 1509 gebaut gouf, zu de kuckeswäerte Plaze vu Reims. Zanter 1972 ass an dësem
Gebai, wat op der Lëscht vun de Weltierfschafte vun der UNESCO steet, e Musée ze
fannen. wou een ënner anerem den Talisman bewonnere kann, deen de Kalif Harun
ar-Raschid dem Karel dem Groussen geschenkt hat.

2007 feiert d'Basilika Saint-Remi hiert dausendjäregt Jubiläum. Do leien
d'Reliquie vum hellege Remi, deen de Clovis gedeeft hat.

Zu anere grousse reliéise Gebaier zielen d'Kierch Saint-Jacques, d'Basilika
Sainte-Clotilde an d'Kapell Foujita.

Nach aus Réimerzäit erhale sinn d'Porte de Mars, en 33 m laangen Triumphbou, an
de sougenannte Cryptoportique, eng ënnerierdesch Galerie op der Plaz, wou fréier
de Forum Romanum war.

Zu Reims gëtt et och eng Partie Privathaiser, déi sougenanntn Hôtels. Hei sinn
z'ernimmen: den Hôtel de Brimont aus dem Joer 1897, den Hôtel Mignot aus dem
Joer 1911, den Hôtel Godbert (1875) an den Hôtel Werlé.

An der Ëmgéigend vu Reims lount sech e Besuch an de Musée vum Fort de la
Pompelle an an d'Schlass Condé.

Eng hallef Dose Kilometer vum Fort de Pompelle ass an der Montagne de Reims déi
touristesch Plaz mat de kromme Bichen, d'Faux de Verzy.



https://lb.wikipedia.org/wiki/Raymond_Reuter

De Raymond Reuter, gebuer den 29. Dezember 1950 zu Diddeleng, ass e
lëtzebuergesche Fotograf.

No sengem Studium am Jongelycée zu Esch-Uelzecht, wou en de Premièresexame
gemaach huet, ass hie fir ee Joer a Kanada gaangen, fir do am Bësch an duerno an
enger grousser Fleeschfabrik ze schaffen. Zréck an Europa huet hien a Spuenien
Coursen iwwer déi international Kultur beluecht an do och während engem Joer
Spuenesch geléiert. Erëm doheem zu Lëtzebuerg, huet e Frënd vun him, de
Journalist Marc Thoma en op déi nei Universitéit zu Tréier opmierksam gemaach.
Do huet e Soziologie an Economie studéiert. Hien huet awer virun zu Lëtzebuerg
gewunnt.

Am Joer 1978 huet en zesumme mam Marc Thoma déi éischt lëtzebuergesch
Pressagence, Luxnews gegrënnt. Vun do un huet hie vill Fotoen um
groussherzoglechen Haff gemaach an hien huet besonnesch de Grand-Duc Henri an
d'Grande-Duchesse Maria Teresa op villen offiziellen a privaten Auslandsreese
begleet, ënner anerem a Japan an a Russland.

Duerch seng Reese war e bekannt ginn a gouf du vum Hubert Henrotte, dem Grënner
vun der Agence Sygma, déi 1973 gegrënnt gouf, contaktéiert a gefrot, fir si ze
schaffen. Dat huet him erlaabt, weiderhin iwwerall ze reesen a grouss Reportagen
ze maachen. Zéng Joer laang war hie beim World Economic Forum zu Davos als
Fotograf dobäi, wou en d'Geleeënheet hat, fir vill aussergewéinlech
Perséinlechkeeten kennen ze léieren.

Hie war zéng Joer zu Paräis, zu enger Zäit an där d'analog Fotografie lues a
lues vun der Digitalfotografie verdréckt gouf. Do ass seng Iddi gebuer, fir e
Reportage iwwer 100 Lëtzebuerger an der Welt ze maachen.



https://lb.wikipedia.org/wiki/Radio_100,7

De radio 100,7 ass e lëtzebuergeschen ëffentlech-rechtleche Radiosender, deen
den 19. September 1993 ënner dem Numm honnert, 7 - de soziokulturelle radio fir
d'éischt op Antenn gaangen ass. 2002 huet e säin Numm an de déi haiteg Form
ëmgeännert.

Dëse Sender a Lëtzebuerger Sprooch, deen op Grond vum Mediegesetz vun 1991
méiglech gouf, dediéiert de gréissten Deel vu sengem Programm der Kultur an der
Informatioun, mä awer och der Ënnerhalung a Form vun engem relativ breede
Museksspektrum, bei deem awer déi klassesch Musek kloer dominéiert.

Den 100,7 steet an enker Zesummenaarbecht mat nach aneren ëffentleche
Radiossender an ass zanter 1997 Member vun der Unioun européenne de
Radio-Télévision.

Seng Frequenz ass, nomen est omen, UKW 100,7. Am Hierscht 2015 koum eng zweet
Frequenz, 95,9 MHz, derbäi, déi den Emfang am Norde vum Land verbessert.

Ufanks war de radio 100,7 am RTL-Gebai um Kierchbierg, duerno an engem Gebai an
der Lonkecherstrooss zu Märel. Vun 2003 u konnt een de Radio an der Avenue
Monterey an der Stad fannen. Eigentlech sollt de Radio schonn 2012 an d'Avenue
Kennedy um Kierchbierg plënneren.

Den Direkter ass zanter dem 15. August 2013 de Jean-Paul Hoffmann. Hien huet de
Fernand Weides ersat, deen a Pensioun goung. Presidentin vum Verwaltungsrot ass
zanter 2013 d'Françoise Poos, bis 2012 war et de Pierre Gehlen.



https://lb.wikipedia.org/wiki/RTL_Group

D'RTL Group ass déi gréisst europäesch Entreprise déi privat Radios- an
Televisiounsprogrammer bedreift. Si ënnerhält 57 Televisiounssenderen an 31
Radiosstatiounen. Och an der Produktioun vun Televisiounsprogrammer (8.000
Programmstonnen am Joer) an am Handel mat Programmrechter (19.000 Programmstonne
fir 150 Länner) ass si aktiv.

D'RTL Group ass 2000 aus der Fusioun vun der CLT-UFA mat der britescher
Gesellschaft Pearson TV entstanen. D'Bertelsmann AG huet déi grouss Majoritéit
vun de Parten.

D'Urgroussmamm vum RTL Group ass d'Compagnie Luxembourgeoise de Radiodiffusion
(CLR), déi 1931 zu Lëtzebuerg gegrënnt gi war. Déi krut eng Konzessioun vum
Lëtzebuerger Staat, fir Radiosemissiounen auszestralen, an huet dat ënner dem
Numm "Radio Luxembourg" gemaach.

Am Krich (1940-1944/45) war de Radiossender mat deene vun Nazi-Däitschland
gläichgeschalt, mä soubal d'Besatzer fort waren, gouf de Sender vun den
Alliéierte benotzt, fir, an däitscher Sprooch, dem "Reichsfunk" eng Géigestëmm
entgéint ze setzen.

Nom Krich gouf no an no den normale Betrib an däitscher, franséischer an
englescher Sprooch erëm opgeholl an ausgebaut. Den 23. Januar 1955 gouf domat
ugefaangen, en Televisounsprogramm a franséischer Sprooch auszestralen (ufanks
Télé Luxembourg genannt), nodeem d'CLR sech 1954 an CLT (Compagnie
Luxembourgeoise de Télédiffusion) ëmbenannt hat.

1958 gouf op UKW och eng Radiosemissioun op Lëtzebuergesch ausgestraalt, am
Ufank just zu den Haaptnolauschterzäite moies, mëttes a fréi owes. An de Joren
duerno ass se no an no zu engem Vollprogramm ausgebaut ginn, deen haut ënner dem
Numm RTL Radio Lëtzebuerg leeft.

D'1960er an 1970er Jore waren den Héichpunkt vun de Radiosprogrammer vun der
CLT: Radio Luxembourg op Englesch (iwwer Mëttel- a Kuerzwell) hat Millioune vun
Nolauschterer a Groussbritannien an an der ganzer Welt. De franséische
Radiosprogramm RTL (bis an d'1980er Joren ausschliisslech vu Lëtzebuerg aus
iwwer Laangwell ausgestraalt) ass bis haut dee meeschtgelauschterte Radio a
Frankräich. An Däitschland haten d'Fröhliche Wellen von Radio Luxemburg
Milliounen trei Nolauschterer. Ee Grond vun hirem Succès war, datt d'Programmer
vun RTL net dréche vum Blat ofgelies goufen, mä d'Speaker fräi konnte schwätzen.
Den Nolauschterer ass mat agebonne ginn; et konnt een uruffen, fir bei Spiller
eppes ze gewannen, et gouf sprëtzeg Jinglen, asw. Haut huet een dat iwwerall, mä
deemools war RTL ee vun den eenzegen, déi dat gemaach hunn.

An den 1980er Jore goufen an Europa déi audiovisuell Mäert dereguléiert,
Privatprogrammer goufen zougelooss. Dat huet et der CLT erlaabt, nei Marchéen an
Däitschland, Frankräich, der Belsch, Holland, Groussbritannien, Schweden, Polen,
Ungarn, an Éisträich ze fannen. Dat huet awer och mat sech bruecht, datt
d'Programmer net méi hu misse vu Lëtzebuerg aus ausgestraalt ginn. Och huet
sech, wat den Ëmsaz betrëfft, d'Gewiicht ëmmer méi vun de Radios- op
d'Televisiounsprogrammer verlagert. 1991 war RTL Television (déi als RTL plus
den 2. Januar 1984 zu Lëtzebuerg ugefaangen hat an ë. a. vum Gust Graas gegrënnt
gi war) fir d'éischt Leader um däitschen Televisiounsmaart.

1997 huet d'CLT mat der UFA, enger Duechtergesellschaft vun der Bertelsmann
Grupp, déi virun allem an Däitschland mat der Produktioun vun
Televisounsprogrammer an dem Handel mat audiovisuelle Rechter aktiv war, zu der
CLT-UFA fusionéiert. 2000 huet d'CLT-UFA mat der britescher Pearson TV
fusionnéiert an nennt sech zanterhier RTL Group. Am Februar 2001 huet
d'Bertelsmann AG duerch en Aktientausch mat der belscher Group Bruxelles-Lambert
(GBL) d'Majoritéit vu 67 Prozent Bedeelegung un der RTL Group iwwerholl. 2002
koumen 22 Prozent vu Pearson no. Bertelsmann huet haut 90,2 % vun de Parten
(dovu si 37 % am Besëtz vu BW TV, enger Holding, déi zu 80 % Bertelsmann an zu
20 % der WAZ gehéiert).

De Jacques Santer ass President vum Verwaltungsrot vun der CLT-UFA. De Claude
Schmit ass Generaldirekter vu Super RTL.

Zesumme mat CBS Studios International bedereift d'RTL Group an Asien den RTL CBS
Asia Entertainment Network mat den engleschsproochege Chaînen RTL CBS
Entertainment an RTL CBS Extreme.

Zu der RTL Group gehéieren och eng Rëtsch Produktiounsfirmen an Europa, Amerika
an an Australien. wourënner:



https://lb.wikipedia.org/wiki/Prince

De Prince, gebuer de 7. Juni 1958 zu Minneapolis am Minnesota als Prince Rogers
Nelson, a gestuerwen den 21. Abrëll 2016 zu Chanhassen, och am Minnesota, war en
US-amerikanesche Sänger, Komponist, Songwriter, Musekproduzent a
Multiinstrumentalist.

De Prince war vun 1978 un am Musekbusiness. Virun allem an den 1980er Joren huet
hie mat senger Kombinatioun vun ënnerschiddleche Musekstiler déi international
Musekszeen influenzéiert. Seng Musek geet vun R&B, Funk, Soul, Pop a Rock iwwer
Blues bis hin zum Jazz. Hie schreift d'Texter zu senge Lidder, komponéiert an
arrangéiert d'Musek, séngt se a spillt Instrumenter wéi Gittar, E-Bass, Piano,
Keyboard a Batterie.

1984 hat hie säin internationalen Duerchbroch mam Film, der Single an dem Album
Purple Rain. Aner Succèse vun him sinn When Doves Cry, Kiss, 1999, Little Red
Corvette, Sign o' the Times, Let's Go Crazy oder Nothing Compares 2 U. Hien huet
iwwer 100 Millioune Placke verkaf, siwe Grammye gewonnen, 1985 en Oscar fir déi
bescht Filmmusek an 2007 e Golden Globe Award.

Zanter den 1990er Joren hat hie sech mat senge Plackefirme wéinst Auteursrechter
vu senge Lidder an den Horen; vun 1993 bis 2000 huet hie seng Alben amplaz ënner
sengem Numm ënner engem graphesche Symbol erausbruecht a gouf alt, faute de
mieux, als The Artist Formerly Known As Prince bezeechent. Zanter 2000 ass hien
awer nees als Prince opgetrueden.



https://lb.wikipedia.org/wiki/Pompjee%C3%ABn

D'Pompjeeë sinn eng Hëllefsorganisatioun, där hir Aufgab dora besteet, bei
Bränn, Accidenter, Iwwerschwemmungen an an ähnleche Situatiounen Hëllef ze
leeschten, d. h., Mënschen, Déieren an Objeten ze retten, ze schützen an ze
biergen. Haaptaufgab ass awer d'Rettung, déi prioritär zu allen aneren Aufgabe
steet.

Déi verschidden Eckdaten a Meilesteng vun den éischten 100 Joer Bestoe vum
Pompjeesverband zu Lëtzebuerg vun 1883-1983.

Déi 244 Pompjeescorpsen, souwuel fräiwëlleger wéi och Wierks- a Beruffspompjeeë
sinn an hirem Daachverband, der Fédération Nationale des Corps des
Sapeurs-Pompiers du Grand-Duché du Luxembourg A.s.b.l., affiliéiert. Déi
Federatioun koordinéiert d'Service d'Incendie vun den 116 Gemengen aus dem Land.

Déi National Pompjeesschoul mat Sëtz zu Nidderfeelen iwwerhëlt déi komplett
Instruktioun vum Lëtzebuerger Pompjeeswiesen. All Kantonalverband stellt
jeeweils ee Kantonalinstrukter deen a senger Funktioun domat chargéiert ass,
d'Instruktioun an deem Kanton wou en täteg ass, ze koordinéieren.

Fir déi verschidden Aufgaben z'erfëllen, hunn d'Pompjeeën an der Neizäit vill
technescht Geschir, an dat perséinlecht Equipement vun all Pompjee, dat an all
Pompjeesbau ënnerbruecht ass. Dat ass geduecht de Pompjeesdéngscht viru Gefore
bei der Ausbildung, Übung an am Asaz ze schützen.

A verschiddene Länner, sou wéi och zu Lëtzebuerg, sinn d'Pomjeeën och fir de
Rettungsdéngscht zoustänneg an hunn dofir och déi néideg Ween a Geschirer.

Doriwwer eraus komme bei de Pompjeeën och Kommunikatiounssystemer an Technik fir
ënner anerem d'Alarméierung zum Asaz. A gréissere Corpsen huet all Pompjee e
Funkmelder (Piipsert), iwwer deen e vum Noutruff 112 a vu senger Unitéit op en
Asaz geruff ka ginn.



https://lb.wikipedia.org/wiki/Philharmonie_L%C3%ABtzebuerg

D'Philharmonie oder offiziell Salle de concerts Grande-Duchesse
Joséphine-Charlotte, ass mat hirem "Groussen Auditorium", dem "Kammermusekssall"
an dem "Espace découverte" mat zesumme ronn 1900 Plazen dat gréisst Gebai fir
Opféierunge vu klassescher Musek zu Lëtzebuerg.

Se gouf vum franséischen Architekt Christian de Portzamparc entworf, an ass no
der Groussherzogin Joséphine-Charlotte, der verstuerwener Fra vum Grand-Duc Jean
genannt.

De President vum Opsiichtsrot war 2008 den Damien Wigny an duerno gouf dat de
Pierre Ahlborn. Den Direkter war de Matthias Naske, zanter 2013 ass et de
Stephan Gehmacher.

D'Gebai steet op der Place de l'Europe, um Kierchbierg. Et ass oval an huet
ronderëm 823 filigran Sailen aus Stol. 1996 gouf vun der Administration des
bâtiments publics en Architekteconcours ausgeschriwwen, bei deem de Portzamparc
gewonnen huet. 2002 gouf mat den Aarbechten ugefaangen, déi am Ganzen 3 Joer
gedauert hunn.

D'Gebai ass schalldicht isoléiert, an d'Akustik an de Säll gouf mam
Architektebüro Christian Bauer ofgestëmmt, wat d'Auswiel vum Material an
d'Ariichtung betrëfft.

De Gesamtvolume vun der Philharmonie ëmfaasst 192.883 m³ an d'total Fläch ass
20.000 m². Et ass baussen 126 Meter laang (bannena maximal 109 Meter) an huet
eng Héicht vu 25 Meter.

D'Uergel ass vun der Uergelmanufaktur Karl Schuke vu Berlin, an huet 81
Regësteren, déi op 4 Manualer a Pedall verdeelt sinn. Mat 6.441 Päifen bei zwéi
Spilldëscher an engem Manualëmfank vun c bis csup4 an d'Pedall c bis g' ass se
geduecht als komplett Concertsuergel oder als Begleetinstrument.

Titularorganist ass de Maurice Clement, Professer aus dem Conservatoire vum
Norden.

Den Espace découverte ass e Sall vun 120 Plazen, dee fir elektro-akkustesch
Musek ugeluecht ass.

An der Philharmonie schaffe 75 Leit, déi fest ugestallt sinn; net mat derbäi
gezielt sinn d'Prestateur-de-Servicen.

D'Zuel vun de Concerte geet stänneg an d'Luucht. An der Saison 2005/2006 waren
et 214 Concerten, 2006/2007 waren et der 320, an 2007/2008 der 376. Ronn 150.000
Leit sinn an der Saison 2005/2006 am Public gezielt ginn, 2006/2007 waren et der
164.000, dovu sinn der eng 20 %, déi net zu Lëtzebuerg wunnen. An der Saison
2007/2008 waren et 168.414 Leit.

Wat de Budget ugeet, sou huet dee sech fir d'Saison 2006/2007 op 12,65 Mio Euro
belaf. 7,40 Mio Euro (59 %) dovu kommen aus dem Staatsbudget, 2,07 Mio (16 %)
vum Verkaf vun Ticketen, 1,67 Mio (14 %) vum Mäzenat, 1,20 Mio vum Verloune vum
Gebai (virun allem un den OPL) an d'Restauratioun, an 0,31 Mio (2 %) waren e
Subsid fir Evenementer am Kader vun der Kulturhaaptstad.

D'Depense verdeele sech sou: 5,30 Mio (42 %) fir d'artistesch Programmatioun,
3,05 Mio (24 %) fir den Entretien vum Gebai, 2,9 Mio (23 %) fir Personal an de
Fonctionnement, 1,10 Mi (9 %) fir Marketing a Kommunikatioun an 0,30 Mio (2 %)
fir administrativ Ausgaben



https://lb.wikipedia.org/wiki/Paleographie

De Begrëff Paleographie kënnt aus dem griichesche paleo (al) a graphein
(schreiwen) a bedeit also wuertwiertlech iwwersat déi al Manéier ze schreiwen.
D'Paleographie zielt zu den Hëllefswëssenschafte vun der Geschicht.

D'Paleographie beschäftegt sech mat zwéin Type vu geschriwwene Quellen. Op der
enger Säit intresséiert si sech fir déi ëffentlech an déi privat Dokumenter,
meeschtens juristescher, déi an den Archive versuergt sinn, an op der anerer
Säit mat alle geschriwwenen Texter vun engem Auteur déi een an de Bibliothéike
fënnt.

Well al Texter en anere Graphismus (Form vun de Buschtawen) hu wéi eisen, ass
d'Entzifferung net ëmmer evident. Villes hänkt och vum Auteur selwer of.

Ausserdeem benotzen d'Auteuren an d'Kopisten dacks Ofkierzungen, engersäits fir
Plaz ze spuere well de Pabeier net grad bëlleg ass, an anerersäits och fir datt
et méi séier geet.

Vun enger kloerer Punktuation kann een am Mëttelalter net schwätzen, wann emol e
Punktuatiounszeechen an engem Text war, sou war dat fir een Auteur valabel, mä
nach laang net fir se all.



https://lb.wikipedia.org/wiki/Orpheus

Den Orpheus war dee berühmtste Sänger aus der griichescher Mythologie. E war de
Jong vum thrakesche Flossgott Oiagros an der Mus Kalliope (heiansdo gëtt och den
Apollo als säi Papp genannt).

Mat sengem Spill op der Lyra huet hie Mënschen, Déieren a Planze verzaubert an
se an en Zoustand vu paradiesescher Rou versat. Dat huet sech och op der Rees
vun den Argonaute gewisen wou hien dobäi war fir d'Stierm ze berouegen.

Den Orpheus huet an Thrakie gelieft. Seng Fra war d'Nymph Eurydike. Wéi si op
der Hochzäitsfeier un engem Schlaangebëss gestuerwen ass, ass den Orpheus an
d'Ënnerwelt gaange fir mat sengem Gesang a senger Musek de Gott Hades dozou ze
bewegen him seng Fra erëmzeginn. Den Hades war vum Orpheus senger Konscht sou
ergraff dat hie senger Fra erlaabt huet mat him zréckzegoen, ënner der Bedingung
datt hie sech ënnerwee net no him géif ëmkucken. Well seng d'Eurydike awer no
senger Hand gegraff huet, huet en net méi u säi Versprieche geduecht an sech
trotzdeem ëmgedréit. Dunn huet d'Eurydike erëm missen an den Hades erofgoen an
den Orpheus hat hatt fir ëmmer verluer.

De Sänger stoung de Musen an och dem Apollo no, net awer dem Dionysos, de Gott
vum Wäin, vun den Ausschwäifungen, ekstateschen Ëmzich a Gesäng. A senger
Heemecht ass den Orpheus schliisslech vun de Mainaden, Fraen aus dem Gefolleg
vum Dionysos, zerrass ginn. Säi Kapp a seng Lyra sinn an de Floss Hebros gehäit
a méi spéit op der Insel Lesbos u Land gespullt ginn. Säi Graf soll an der Stad
Leibethra gewiescht sinn.



https://lb.wikipedia.org/wiki/Olymp

Den Olymp (gr. Όλυμπος) ass den héchste Bierg a Griicheland. De Massif läit no
un der griichescher Ostküst, net wäit ewech vu Litochoron, 50 km nërdlech vun
der Stad Larissa. Déi héchst Gipfele sinn de Mytikas (och: Mitikas) mat 2.917 m,
gefollegt vum Skolio mat 2.911 m, dem Stefani mat 2.909 m (deen heiansdo och als
Troun vum Zeus bezeechent ginn ass) an dem Skala mat 2.866 m. Die éischt
Besteigung huet den Heinrich Barth 1862 duerchgefouert, deen awer net den
Haaptgipfel Hauptgipfel Mytikas erreecht huet. Dëst ass eréischt dem Christos
Kakalos zesumme mam Frédéric Boissonas an Daniel Baud Bovy den 2. August 1913
gelongen.

Den Olympmassif weis besonnesch geologesch Formatiounen op an eng ganz eege
Flora a Fauna. Aus deem Grond ass et schonn 1938 ënner Naturschutz gestallt an
1981 vun der UNESCO zum Biosphärereservat erkläert ginn.

An der griichescher Mythologie ass den Olymp de Sëtz vun de Gëtter. Etymologesch
gesi bedeit de Begrëff souvill wéi "voll vu Liicht". Sou gouf sech de Bierg vun
de Gëtter als spirituell, liichterfëllt Plaz virgestallt.



https://lb.wikipedia.org/wiki/New_Orleans

New Orleans ass eng Stad an de Vereenegte Staate vun Amerika am Bundesstaat
Louisiana.

New Orleans läit um Mississippi am Bundesstaat Louisiana. Si ass déi gréisst
Stad an dësem Bundesstaat. New Orleans ass en industriellen Zentrum, e wichtege
Mierhafen an huet eng grouss Unzéiungskraft op d'Touristen, well do spillt sech
en intensiivt kulturellt Liewen of, dominéiert vun der Jazzmusek an engem gudde
Kascht, mat vill Crevetten. Den Epizentrum ass de Mississippi, iwwer dee vill
Croisièresschëffer ukommen, an op dem, flossopwäerts, folkloristesch
Dampschëffer (Riverboats) mat Passagéier a grousser Stëmmung zirkuléieren.

D'Stad gouf 1718 vun de Fransousen ënner der Direktioun vum Jean Baptiste Le
Moyne, Sieur de Bienville gegrënnt. Se gouf zu Éiere vum Regent Philippe, duc
d'Orléans sou genannt, a gouf 1722 d'Haaptstad vum franséische Louisiana. Virdru
war et Biloxi.

Am Joer 1763 ass d'Kolonie wéinst engem Geheimofkommes un d'Spuenier ofgetratt
ginn, wat den deemolegen Awunner, déi léiwer vu Frankräich ofgehaangen hätten,
staark mëssfall huet. Den 21. Mäerz 1788 goufen 856 Haiser duerch e grousst
Feier zerstéiert, an zousätzlech 212 Haiser duerch e Feier am Dezember 1794.

Grouss Epidemie gouf et zu New Orleans duerch d'Ausbréch vum giele Féiwer,
Malaria a Pouken. Eréischt no 1905 konnten all déi Krankheeten agedämmt ginn.

Am Joer 1795 huet Spuenien d'Vereenegt Staaten autoriséiert, den Hafen ze
benotzen. D'Stad koum dunn 1803 erëm ënner franséisch Kontroll. Mä den Napoléon
Bonaparte huet Louisiana fir 80 Mio. Frang un d'Vereenegt Staate verkaaft.
Deemools hu nach nëmmen 8.000 Leit zu New Orleans gewunnt.

New Orleans ass du staark gewuess, besonnesch duerch d'Immigratioun vu Kreolen
vun Haïti. Am Joer 1812 hunn d'Englänner probéiert, fir d'Stad z'eruweren, mä
d'Truppe vum André Jackson goufe Meeschter an der Schluecht vum 8. Januar 1815
nobäi Chalmette (Schluecht vun New Orleans). D'Bevëlkerung huet sech bis 1830
verduebelt an huet 1840 en Total vun 100.000 Awunner erreecht. D'Stad ass domat
déi véiertgréisst Stad an den USA ginn. Bis 1849 war New Orleans d'Haaptstad vu
Louisiana an erëm vun 1865 bis 1880 bliwwen. Duerno gouf Bâton-Rouge Haaptstad
vum Louisiana. D'Geschicht vun der Delphine LaLeurie, eng begiddert Sozialistin,
déi d'Sklave maltraitéiert huet, huet deemools vill béist Blutt a Spektakel
gemaach. Am Ufank vum Sezessiounskrich gouf New Orleans ouni Widderstand vun den
Unionisten (Nordisten) eruewert a blouf domat verschount, am Géigesaz zou de
meeschte Stied am Süde vun den USA.

Schonn am Ufank vum 21. Joerhonnert huet d'Lag vun New Orleans, dat deelweis
ënner dem Mierespigel läit, den Autoritéite grouss Suerge gemaach. Däiche sinn
du gebaut ginn an d'Konstruktiounen hu sech weesentlech op déi méi héich Plaze
konzentréiert. De Rescht vum Terrain war staark suppeg. Dat kann haut nach
jiddweree feststellen, dee vum Mier aus vun der Mississipimündung op New Orleans
zou fiert.

D'Stad selwer huet 484.674 Awunner. Wann een d'Aussebezierker matrechent, kënnt
een awer op en Total vun 1.337.726 Leit. An der Stad hu virun der Katastroph
duerch den Hurricane Katrina 28,05% Wäisser, 67,25% Afro-Amerikaner, 0,20%
sougenannt Native Americans, 2,26% Asiaten an 3,06% Hispano-Amerikaner gelieft.
An den Aussebezierker wunne vill Schwaarzer a Mischlingen (Creolen). New
Orleans, dat vun den amerikanesche Groussstied déi meescht Afro-Amerikaner huet,
ass eng vun den äermsten an den USA. Kuckt déi däitsch Wikipediasäit iwwer den
Hurricane Katrina,

Och wann New Orleans am Joer 1718, während der Kolonialzäit, vu Fransouse
gegrënnt gouf, gëtt haut zu New Orleans kaum nach franséisch geschwat.
D'Franséischt ass nëmme méi eng Etikett fir Touristen. Et ass elo eng
amerikanesch Stad mat engem besonnesche Charme ginn. Hei fënnt een eng waarm,
häerzeg Atmosphär, déi et soss an Amerika net gëtt. Stroossemusikanten an aner
Artiste begéint een op Schratt an Tratt. D'Fuesend vun New Orleans ass gutt
bekannt an zitt all Joer, besonnesch um Fuesdënsdeg, (dem Mardi Gras), vill
Touristen un. Dat gëllt och fir d'Fest vum Jazz dat all Joer vun Enn Abrëll bis
Ufank Mee ofgehale gëtt. D'Bourbonstreet ass eng Strooss zu New Orleans, déi e
legendären Numm huet.

Ganz bekannt ass de French Quarter, Hie gëtt och le Vieux Carré genannt, staamt
aus der franséischer a spuenescher Zäit a stéisst op de Mississippi, d' "Rempart
Street", d' "Canal Street" an d' "Esplanade Avenue" . D'Tramme gehéieren och zum
mageschen Unzéiungspunkt vun New Orleans. Berühmt ass d'Ligne St. Charles (greng
Voituren), déi New Orleans mat dem Faubourg Carrolton verbënnt. Se besteet
zanter 1893. Op der Streck duerch d'St. Charles Avenue kann en am Staddeel
Garden District déi vill herrschaftlëch Villaen aus dem 19. Joerhonnert
bewonneren. Do gëtt et och zwou privat Universitéiten, d'Tulane- an d'Loyola
Universitéit. Eng aner Streck ass d'"Riverfront"-Ligne. Zanter 2004 gëtt och
d'Ligne Canal Street erëm befuer. Hei kënnt een laanscht de "City Park" mat dem
"New Orleans Museum of Arts" .

Well New Orleans sou déif läit, a fir der Gefor vu Seuchen op de Virzock ze
kommen, gëtt et do keng gewéinlech Kierfechter. Zanter 1830 ginn déi Doudeg a
Mausoléë begruewen. Déi "city of the dead" ass iwweregens eng
Touristenattraktioun. D'Stad huet nämlech een eegene Style fir d'Begriefnësser
entwéckelt (Jazz-Furneral). Vun enger Marching Band gëtt den Doudegen an
d'Éiwegkeet begleet.

Eng vun de gréissten Attraktiounen ass eng Faart mat engem
Mississippi-Riverboat, e Dampschëff, dat vun engem Schauterad, ugedriwwe gëtt.

D'Stad ass och fir d'gutt Iesse bekannt. D'Gamme vun de Spezialitéiten ass
grouss a geet vum Po'boy (kënnt vu poor boy) a Muffaletta Sandwiche bis zu
Golf-Austern an anere Fësch oder Crustacéen. Et gëtt och vill kreolesch Platen,
wéi Etoufee, Jambalaya an Gumbo. D'Spezialitéit vum Méindeg-Owend besteet aus
roude Boune mat Räis. (De Louis Armstrong huet seng Bréiwer dacks mat red beans
and ricely yours ënnerschriwwen).

New Orleans ass d'Stad vun der Musek, d'Stad vum Jazz. Kuckt och de Bäitrag aus
der franséischer Wikipedia iwwer den Jazz New Orleans, deen de Louis Armstrong
am Ufank vum 20. Joerhonnert mat initiéiert huet.

De Louis Armstrong war ee vun de bedeitenste Bierger vun New Orleans, eng Stad
wou vill amerikanesch Museker, Artisten, Schrëftsteller an aner bedeitend Leit
doheem waren, wéi:

Och wann hir Wirtschaftsaktivitéiten net méi déiselwecht Bedeitung behal hu wéi
fréier, bleift dach New Orleans eng wichteg Industrie- an Handelsstadt.

Wéi Houston läit New Orleans nämlech an der Noperschaft vum Golf vu Mexiko wou
d'Buerplattforme stinn a wou no Ueleg gebuert gëtt. Vill Energieproduzenten, wéi
BP, Chevron, ConocoPhillips an Royal Dutch Shell hunn dofir e regionale
Gesellschaftssëtz zu New Orleans.

D'Stad profitéiert vum Louis Armstrong New Orleans International Airport, dee
15 km westlech vun der Stad läit. 300 Nonstop-Flich pro Dag starte vun do no
allméiglech Destinatiounen an den USA, Kanada, Latäinamerikaan d'Karibik. Eng
Rei vun Charterflich verbannen de Fluchhafen och mat Europa. Et gëtt zu New
Orleans nach verschidde regional Fluchhäfen. An der Zentralgare gëtt et folgend
Zich: De Crescent vun an op New York City, de City of New Orleans vun an op
Chicago, Illinois, an de Sunset Limited vun Orlando op Los Angeles.

New Orleans huet e grousse Miereshafen, ee vun de meescht beschäftegte vun den
USA, wann net vun der Welt. An der Mëtt vum 20. Joerhonnert hu Spezialunitéite
vun der USA-Arméi e Kanal gebaut, deen de Golf mam Mississippi verbënnt an
d'Banneschëfffaart méiglech mécht.

Well d'Stad ënner dem Mieresspigel läit, a well d'Stierm (Hurricane) an där
Regioun ganz staark sinn, ass New Orleans ëmmer erëm groussen Naturkatastrophen
ausgesaat. Den Hurricane Katrina huet den 29. August 2005 vill Affer kascht a
grouss Schied hannerlooss.



https://lb.wikipedia.org/wiki/Musel

D'Musel ass ee Floss deen duerch Frankräich, laanscht Lëtzebuerg a laanscht an
duerch Däitschland leeft.

Virun e puer dausend Joer huet d'Musel zum Anzuchsgebitt vun der Meuse gehéiert.
D'Meurthe déi net wäit dovu gelaf ass, huet awer lues a lues un den Uwännere vun
der Musel gefriess, bis déi zwéi Flëss zesummegelaf sinn.

Haut gëtt et zu Pagny-sur-Meuse net wäit vun der Plaz, wou fréier d'Musel an
d'Meuse gelaf ass, am ale Bett vun der Musel, eng grouss Supp déi e 77 ha
grousst Naturschutzgebitt ëmfaasst.

An der franséischer Geologie gëtt dës Verännerung vum Laf vum Floss als Capture
de la Moselle bezeechent.

D'Musel huet hir Quell um Col de Bussang, zu Bussang an de Vogesen op enger
Héicht vu 735 m a leeft no 544 km um Däitschen Eck zu Koblenz an de Rhäin.

Den Numm Musel geet zréck op dat keltescht Mosea iwwer d'laténgescht Mosella,
dat eng Verklengerungsform vu Mosa, dem laténgeschen Numm vun der Meuse ass, déi
zäitweileg parallel dozou gelaf ass. De réimeschen Dichter Ausonius huet hir
schonn am 4. Joerhonnert e literarescht Monument gesat (Lëtzebuergesch
Iwwersetzung vum Robert Bruch).

A Frankräich gëtt d'Musel den Departementer Moselle a Meurthe-et-Moselle den
Numm. Tëscht Metz an Diddenuewen leeft se duerch eng staark industrialiséiert
Géigend; knapps virun der Lëtzebuerger Grenz fänkt de Wäibau un.

D'Musel zielt zu de primäre Waasserleef vu Lëtzebuerg déi en Anzuchsgebitt iwwer
70 km² hunn.

Zu Lëtzebuerg an an Däitschland ass d'Musel eng wichteg Wäibauregioun. Zu
Lëtzebuerg kritt de Wäin, dee vun do kënnt an déi gesetzlech Oploen erfëllt, eng
Appelation d'origine contrôlée. An Däitschland zielt se zanter 2006 zum
Ubaugebitt vun der Mosel.

D'Musel mécht op der ganzer Längt vu 37,35 km laanscht Lëtzebuerg, als
Kondominium d'Grenz mat Däitschland vu Waasserbëlleg bis op den Dräilännereck zu
Schengen, an duerno mat Frankräich bis op d'Héicht vun der Grenzmaark FL 241 déi
am Süde vum Stroumbierg um lénksen Uwänner vun der Musel steet.

Op deem Deel tëscht Lëtzebuerg a Frankräich ass fir d'Landesgrenz, d'Mëtt vum
Floss festgehalen. Op deem Deel laanscht Däitschland sinn d'Landesgrenzen op de
respektiven Uwännere festgehalen, an déi ganz Fläch vun der Musel gëtt op där
Streck als Kondominium behandelt, deen am Kader vun engem Staatsvertrag tëscht
dem Lëtzebuerger Staat an der Bundesrepublik Däitschland, zu Lëtzebuerg den 19.
Dezember 1984 ënnerschriwwe gouf.

Iwwer d'Musel féieren, tëscht Lëtzebuerg an Däitschland, fënnef Grenzbrécken, an
zwar d'Bréck vu Gréiwemaacher, d'Bréck vu Wuermeldeng, Bréck vu Réimech, de
Viaduc vu Schengen an d'Bréck vu Schengen.

Besonnesch Frankräich war drun interesséiert, datt grouss Schëffer d'Musel erop
kéinte fueren, well sou déi loutrengesch Industriegebidder iwwer de Rhäin un
d'Mier ugebonne wieren. 1956 ass et zu engem Vertrag tëscht den dräi betraffene
Länner komm, datt d'Musel sollt kanaliséiert ginn.

1967 war et sou wäit: déi kanaliséiert Musel gouf tëscht Metz a Koblenz als
Schëfffaartsstrooss mat 18 Schleise fräiginn. Nieft Penichen, déi Gidder
transportéieren, gëtt et och en etlech Ausfluchsschëffer, déi mat Touristen u
Bord tëscht de Wäindierfer hin an hier fueren.



https://lb.wikipedia.org/wiki/Muhammad_Ali

De Muhammad Ali [ɑːˈliː], gebuer als Cassius Marcellus Clay, Jr. de 17. Januar
1942 zu Louisville am Kentucky, a gestuerwen den 3. Juni 2016, war en
US-amerikanesche fréiere professionelle Boxer, deen zu de Beschten am
Schwéiergewiicht an der Geschicht vun deem Sport gezielt gëtt.

Hien ass och bekannt fir säi politescht Engagement an den 1960er an 1970er
Joren: Sou huet hie sech fir d'Unerkennung vun de Schwaarzen an Amerika agesat a
sech der Nation of Islam ugeschloss a säin Numm geännert. 1967 huet hien aus
Gewëssensgrënn refuséiert, sech an d'Arméi (fir de Vietnamkrich) anzéien ze
loossen, wouropshin him säi Boxtitel oferkannt gouf, an e fir eng Rëtsch Joren
net méi huet dierfen an den USA boxen. 1971 huet dat Iewescht Geriicht him Recht
ginn.

Dono huet hien nach zweemol, 1974 an 1978, de Weltmeeschtertitel am
Schwéiergewiicht gewonnen. Hien ass och bekannt fir bei historesche Boxmatcher
matgemaach ze hunn, dräimol géint den Joe Frazier, an eng Kéier, an The Rumble
in the Jungle zu Brazaville, géint den George Foreman.

1999 gouf hie vum Internationalen Olympesche Comité zum "Sportler vum
Joerhonnert" gewielt.



https://lb.wikipedia.org/wiki/Molek%C3%BCll

Eng Moleküll (vum lat. molecula, "kleng Mass") ass am wäite Sënn en zwee- oder
méiatomegen Deelchen, deen duerch chemesch Bindunge zesummegehale gëtt a
wéinstens sou laang stabil ass, fir datt si z. B. spektroskopesch observéiert ka
ginn. Bei Molkülle kann et sech ëm en neutral Deelercher, awer och ëm Radikalen,
Ionen oder och ionesch Addukten handelen. Sou sinn z. B. vill Type vun
interstellare Moleküllen ënner ierdesche Bedingungen net stabil. D'IUPAC nennt
sou Deelercher molekular Objeten (en: molecular entity)

Am enke Sënn an am allgemenge Sproochgebrauch vun der Chimie sinn d'Moleküllen
elektresch neutral Deelercher, déi aus zwéin oder méi Atomer opgebaut sinn.
D'Atomer maachen een a sech ofgeschlossenen, chemesch ofgesiedegte Verband a si
kovalent matenee verbonnen. Eng sou definéiert Moleküll ass de klengsten Deelche
vun engem bestëmmte Rengstoff an huet eng bestëmmbar Moleküllmass. Eng Moleküll
ass kee starren Objet, bei Energiezoufuer trieden ënnerschiddlech
Moleküllschwéngungen op.

Molekülle kënnen aus Atomer vun engem eenzege chemeschen Element opgebaut sinn,
wéi Sauerstoff (O2) a Stéckstoff (N2) (Elementmoleküllen). Meeschtens si
Moleküllen awer Verbänn vun Atomer vu verschiddenen Elementer, wéi Waasser (H2O)
a Methan (CH4). Déi Andeelung vun Atomer (hir Konstitutioun) an engem Moleküll
sinn duerch déi chemesch Bindunge fixéiert. Sou ënnerscheede sech trotz
derselwechter Zuel vu bedeelegten Atomer Ethanol (H3C–CH2–OH) vun Dimethylether
(H3C–O–CH3) a ginn duerch ënnerschiddlech chemesch Formelen duergestallt. A
bestëmmte Fäll kënne Molekülle wéi z. B. d'Molekülle vun der Mëllechsaier Forme
mat derselwechter Konstitutioun, awer ënnerschiddlecher raimlecher Andeelung
(der Konfiguratioun) virleien. Wann Zommeformelen déi d'selwecht sinn
ënnerschiddlech Moleküllen zouloossen, da gëtt dat allgemeng Isomerie genannt.

Een eenzelt Moleküll huet déi chemesch Eegenschafte vun engem Stoff. Déi
physikalesch Eegenschaften, wéi Kach- oder Schmëlzpunkt vun engem molekulare
Stoff ginn duerch tëschemolekular Kräfte bestëmmt a kënne bei Feststoffer zu der
Aart vu Moleküllgittere féieren. Grouss Molekülle gi Makromolekülle genannt. Aus
Makromolekülle bestinn Konschtststoffer wéi PET a Biopolymere wéi d'Steif.

D'Gréisst vun zweeatomege Molekülle läit am Beräich vun 10−10 m (1 Å), relativ
grouss Moleküllen aus villen Atomer erreechen een Duerchmiesser am Beräich vun
10−9 m (10 Å), woubäi Makromoleküllen nach eppes méi grouss kënne sinn.
Experimentell léisst sech d'Gréisst vu Moleküllen z. B. mat dem
Uelegfleckversuch ofschätzen.

D'Bindungsverhältnesser an de Molekülle gi beispillsweis mat dem VSEPR-Modell
oder der MO-Theorie erkläert a beschriwwen.

Net all chemesch Verbindunge bestinn aus individuelle Moleküllen. Keng Molekülle
leien z. B. bei diamantaartege Stoffer, wéi Borcarbid (B4C) a Siliciumcarbid
(SiC) vir. D'Atomer ginn zwar duerch kovalent Bindungen zesummegehalen, eng
typescht Moleküll léisst sech awer net festleeën. Déi chemesch Formel ass nëmmen
eng Verhältnesformel. Den Opbau vun den Atomer léisst sech duerch eng
Elementarzell duerstellen, déi sech ëmmer widderhëlt a mat formal oppenen
(onbenotzten) Valenzelektronen un hirer Uewerfläch enden.

Keng Molekülle leie bei Salze wéi Natriumchlorid (NaCl) vir, déi duerch ionesch
Bindunge zesummegehale ginn. Och hei gëtt d'Formel d'Verhältnes vun de
bedeelegten Atomen zréck an och hei kann de Verband vun den Atome prinzipiell
eng willkürlech Gréisst hunn an de Beräich vun e puer Millimetern erreechen.
Grondelemente vun dësem Verbindungstyp sinn Deelercher (hei Atome) mat enger
Luedung. Sou Deelercher ginn allgemeng Ione genannt. De Natriumatom mécht ee
Kation (Na+), Chloratom een Anion (Cl−). Am Fall vu Natriumsulfat (Na2SO4)
besteet d'Anion SO42− aus engem Atomverband, deen emg Luedung dréit. Atomverbänn
mat Luedungen ginn am enke Sënn net Molekülle genannt. Dëst ass och an der
organescher Chimie normal: Essegsaier besteet aus Moleküllen, d'Anion vun der
Saier gëtt Acetat-Ion genannt. E spezielle Fall ass d'Massespektrometrie, bei
där de Begrëff Moleküll-Ion gebraucht gëtt.

Am enke Sënn ginn méiatomeg Radikaler net Molekülle genannt, well déi Deelercher
chemesch net ofgesiedegt sinn. Et geet duer an et ass eendaiteg, si Radikaler ze
nennen. Besonnesch an der organescher Chimie si si héichreaktiv Tëscheprodukter
a bestëmmte chemesche Reaktiounen. Et gëtt awer och stabil Radikaler, wéi
Stéckstoffmonoxid oder TEMPO. Hei féieren tëschemolekular Kräften zu
physikaleschen Eegenschafte vun de Verbindungen, an déi Verbindunge kënnen als
molekular betruecht ginn.



https://lb.wikipedia.org/wiki/Michel_Wolter

De Michel Wolter, gebuer den 13. September 1962 an der Stad Lëtzebuerg, ass e
Lëtzebuerger Politiker.

De Michel Wolter ass zu Esch-Uelzecht opgewuess an do, an duerno zu Iechternach,
an de Lycée gaangen. 1985 huet hie seng Economiesstudien zu Paräis op der
Sorbonne mat enger Maîtrise ofgeschloss.

Hie schafft an der Privatwirtschaft, a gouf 1984 mat 22 Joer, als bis ewell
jéngsten Deputéierten, op der Lëscht vun der CSV an d'Chamber gewielt. Duer gouf
en 1989, 1994, 1999, 2004, 2009 an 2013 erëmgewielt.

Vun 1985 bis 1990 war de Michel Wolter President vun der CSJ, an tëscht 1988 an
1992 war en am Escher Gemengerot. Hien ass op Uewerkäerjeng geplënnert a gouf do
1993 an de Gemengerot gewielt, e Mandat, dat en e bësse méi wéi e Joer ausgeübt
huet. De 26. Januar 1995 gouf hien an der Regierung Juncker-Poos Minister vun
der Fonction Publique a vun der Verwaltungsreform.

Tëscht 1999 an 2004 war de Michel Wolter Inneminister an der Regierung
Juncker-Polfer.

De 4. Januar 2010 gouf hie Buergermeeschter vun der Gemeng Nidderkäerjeng
(zanter dem 1. Januar 2011 vun der fusionéierter Gemeng Käerjeng).

Vun 1987 bis 1993 war hie President vun der Fédération luxembourgeoise de
tennis.

De Michel Wolter ass de Jong vum Jean Wolter. Hien ass bestuet an huet 3 Kanner.



https://lb.wikipedia.org/wiki/Marcus_Tullius_Cicero

De Marcus Tullius Cicero, gebuer den 3. Januar 106 v. Chr. zu Arpinum a
gestuerwen de 7. Dezember 43 v. Chr., war e réimeschen Affekot, Politiker,
Riedner, Auteur a Philosoph.

Seng Famill huet zum Ritterstand (ordo equester) gehéiert an hien huet duerch
säi politeschen Opstieg als homo novus (= neie Mann) an den Ae vun de Patrizier
gegollt, déi zu Roum als d'Aristokrate gezielt hunn. Als Auteur gëtt hien nach
haut uechter d'Welt als dee bedeitendste laténgesche Schrëftsteller ugesinn.

Den Cicero gouf am Zäitalter vun de sozialen a politeschen Onroue gebuer, déi
der Republik schliisslech en Enn gesat hunn an d'Keeserräich als Folleg haten.
Dëst war och d'Zäit vun der réimescher Klassik, zu där säi Wierk gehéiert.

Als Affekot ass den Cicero besonnesch bekannt ginn duerch de Prozess géint de
Gaius Verres, e fréiere Gouverneur vu Sizilien, deen d'Sizilier während sengem
Mandat ouni Schimmt beklaut hat, an dee vu kengem anere wéi dem Quintus
Hortensius Hortalus, deem gréissten Affekot vu Roum zu där Zäit, verdeedegt
gouf. Wéi den Cicero de Prozess gewonnen hat war säi Ruff als beschten Affekot
vu Roum sécher.

Den Cicero huet während senger Zäit als Konsul musse géint eng Verschwörung vum
réimesche Senator Lucius Sergius Catilina ukämpfen. Seng Gestioun vun där Kris
gouf herno kritiséiert, well hien den Uerder ginn hat, réimesch Bierger ouni
Prozess als Staatsverréider hinzeriichten, wat zu Roum e Skandal war.

Den Cicero gouf vum Historiker Theodor Mommsen mol als Politiker als Mann "ohne
Einsicht, Ansicht und Absicht"[Source ?], an och nach als Opportunist
beschriwwen. Dëst ass ze vill einfach an dréit senger bedeitender Leeschtung net
Rechnung. Et muss ee säi politescht Wierk am Kader vun der Korruptioun a vun den
onsécheren Zäiten, déi an der réimescher Republik zu där Zäit geherrscht hunn,
gesinn a bewäerten. Seng pro-republikanesch Politik huet am Endeffekt
d'Muechtergräifung vun de Genereel nëmmen erausgezéckt an deemno net verhënnert.
Et ass him awer och gelongen, Leit wéi dem Verres an dem Catilina d'Handwierk ze
leeën.



https://lb.wikipedia.org/wiki/Marco_Polo

De Marco Polo, gebuer ëm 1254 an den 9. Januar 1324 zu Venedeg gestuerwen, war e
venezianeschen Entdecker.

Dem Marco Polo säi Papp a säi Monni ware räich Händler vu Venedeg, déi an de
Joren 1260 bis 1269 op enger abenteuerlecher Handelsrees bis a China koumen. Do
ware si un den Haff vum Grousskhan Kubilai komm an haten him versprach geschwënn
erëmzekommen.

1271 huet de Marco Polo säi Papp a säi Monni op hirer Rees begleet, déi si
schliisslech nees op den Haff vum Kubilai gefouert huet. De Marco Polo gouf vum
Kubilai, deen iwwer China an d'Mongolei geherrscht huet, geschat an ass bal 20
Joer dobliwwen an huet d'Provënze vum Kubilai sengem Räich all besicht.

1292 hunn d'Poloen eng Rees vun enger mongolescher Prinzessin, déi a Persien
gereest ass fir sech do ze bestueden, benotzt fir d'Heemrees unzetrieden a si
sinn 3 Joer méi spéit, no Statiounen an Indien, Ceylon, Iran a Klengasien, an
Italien ukomm.

Marco Polo: Il Milione. Der Mythos einer abenteuerlichen Reise., gelies vum
Achim Höppner, der Anja Buczkowski an dem Christian Hoenig. Oktober 2004,
Komplett Media Verlag. 4 CDen.



https://lb.wikipedia.org/wiki/Lyc%C3%A9e_technique_des_arts_et_m%C3%A9tiers

De Lycée des arts et métiers, kuerz LAM, ass déi fréier Handwierkerschoul, déi
am Joer 1896 gegrënnt ginn ass, an ass deen eelsten ëffentlechen technesche
Lycée vu Lëtzebuerg.

Duerch d'Gesetz vum 14. Mäerz 1896 gouf d'École d'artisans de l'État an d'Liewe
geruff.

D'Gesetz vum 30. September 1909 huet festgeluecht e Gebai fir dës Schoul an der
Stad Lëtzebuerg ze bauen.

Den 9. Juli 2015 huet d'Chamber e Gesetz gestëmmt, mat deem den Uelzecht-Lycée
an de Lycée technique des arts et métiers integréiert soll ginn.

D'Schüler vum LAM sinn och zanter 2008 am Lampertsbierger Schülerorchester
aktiv.

Ee Beispill vu villen ass d'Manifestatioun "Schoul emol anescht" (vun de Schüler
einfach "Schoulfest" genannt), déi regelméisseg all Joer an der Mëtt vum 3.
Trimester ass. Hei hu Schüler d'Méiglechkeet, sougenannten Ateliere virzestellen
a virzebereeden. Beispiller vu regelméissegen Ateliere sinn: Mountain-Bike mat
vun der Schoul bezueltem Transport op de Bambësch, Miss/Mister LAM, Kachen a
Magic.

De Service de psychologique et d'orientation scolaire (SPOS) verwalt all Joer
eng Lëscht mat Schüler, déi entweder gratis oder géint Bezuelen anere Schüler
Nohëllef ginn. Dobäi ginn déi Schüler och vum SPOS aktiv ënnerstëtzt, andeems se
déi richteg Aart a Weis vum Léiere bäibruecht kréien. Natierlech gëtt och dem
Schüler säin Duerchschnëtt an deem Fach gekuckt, an deem e wëll Nohëllef ginn.
Sou ka séchergestallt ginn, datt all Schüler op der Lëscht och eppes vu sengem
Fach versteet.

Déi Iddi war och fir den Internet ëmgesat ginn. Sou hat den LAM och en
offizielle Forum fir Aufgabenhëllef, wou all Schüler aus dem LAM sech konnt
umellen. Och hei gouf den Inhalt vu Professeren, awer och vun anere Schüler
kontrolléiert. Dee Projet war vum Schüler Mike Ferreira Esteves am Februar 2005
op d'Bee gesat ginn; gouf awer 2007 erëm ofgeschaaft.



https://lb.wikipedia.org/wiki/Lyc%C3%A9e_Robert-Schuman

De Lycée Robert-Schuman zu Lëtzebuerg, kuerz Meedercherslycée genannt, ass e
klassesche Lycée um Lampertsbierg an der Stad Lëtzebuerg. Säin Numm huet e vum
Politiker Robert Schuman.

1909 gouf de Lycée de jeunes filles à Luxembourg vun der Association pour la
création d'un lycée de jeunes filles à Luxembourg, enger privater Vereenegung,
déi vun der Aline Mayrisch-de Saint-Hubert an Liewe geruff gouf, gegrënnt.

Duerch Gesetz vum 17. Juni 1911 gouf déi gesetzlech Basis geschaaft, fir en
ëffentlechen Enseignement moyen fir Meedercher an der Stad Lëtzebuerg an zu
Esch-Uelzecht mat Hëllef vun deene respektive Gemengen anzeféieren.

Den 22. Juli 1911, huet de Gemengerot vun der Stad Lëtzebuerg decidéiert fir der
Regierung provisoresch dofir Schoulsäll mam noutwennege Mobiliar zur Verfügung
ze stellen. Dës Säll waren am Gebai vun der Primärschoul bei der Industrieschoul
um Lampertsbierg.

En Arrêté ministériel vum 26. Juli 1911 huet festgeluecht, fir d'Diere vum Lycée
den 2. Oktober 1911 opzemaachen. Op deen Datum war och d'Erëffnung vum Lycée de
jeunes filles à Esch-sur-Alzette duerch Arrêté ministériel vum 20. September
1911 fixéiert.

1926 gouf um Lampertsbierg en eegent Gebai fir de Lycée de jeunes filles
ageweit. Haut ass dat den alen Deel vum Schoulgebai. Architekt war den Nicolas
Petit.

1968 huet d'Reform vum Minister Jean Dupong d'Koedukatioun agefouert an domat
sinn d'Schoulprogrammer an de Schoulparcours identesch gi fir d'Jongen a fir
d'Meedercher. Dee Prinzip vun der Koedukatioun ass am Joer 1972 am Lycée de
Jeunes Filles verwierklecht ginn, sou datt de Lycée een neien Numm huet misse
kréien. Duerch d'groussherzoglecht Reglement vum 14. Januar 1972 gouf den Numm
vu Lycée de jeunes filles de Luxembourg op Lycée Robert-Schuman ëmgeännert.

1979 gouf ugefaangen, de Lycée ze moderniséieren an ze vergréisseren. Ageweit
gouf en 1987. Architekt war de Laurent Schmit. An de Joren 1999 bis 2007 gouf du
substantiell vergréissert an ëmgebaut, woubäi de Lycée ë. a. eng grouss
Bibliothéik a méi Plaz fir d'Restauratioun krut. D'Architektin war d'Françoise
Folmer.



https://lb.wikipedia.org/wiki/Lonkech

Lonkech (fr: Longwy) ass eng franséisch Stad am Arrondissement Briey,
Departement Meurthe-et-Moselle, an der Regioun Grand Est.

Lonkech läit un der Kuer, am Dräilännereck mat Éibeng (Belsch) a Rodange
(Lëtzebuerg). Et huet 14.890 Awunner (1999), Longoviciens genannt, déi op 5,34
km² liewen.

Lonkech huet, no der Deelung vu Lotharingien, zum Herzogtum Loutrengen gehéiert,
gouf dann awer 1292 dem Grof vu Bar verkaaft. 1368 gouf et, fir eng Schold ze
bezuelen, un d'Herzogtum Lëtzebuerg verkaaft, goung awer 1378 nees hannescht u
Bar. 1480 gouf et, zesumme mam ganzen Herzogtum Bar, an d'Herzogtum Loutrengen
agegliddert. 1648 gouf et vu Frankräich ugegraff a bis 1660 besat, fir duerno
nees u Loutrengen hannescht ze goen. 1670 hunn d'Fransousen et ageholl; am
Traité vun Nijmegen (1678) ass dëst definitif festgehale ginn. De Louis XIV. vu
Frankräich huet dann och gläich säi Festungsarchitekt Vauban ugestallt, d'Stad
ze befestegen.

Am 19. Joerhonnert huet Lonkech sech, mat der Industrialiséierung schëtzeg
entwéckelt. D'Stolkris huet Lonkech dann och an den 1970er an -80er Joren haart
getraff; d'Bevëlkerung ass em e puer Dausend zréckgaangen.

Lonkech ass weiderhi bekannt fir seng Faïencerie (Émaux de Longwy). Et ass
d'Gebuertsstad vum Moler Jean-Baptiste Fresez.



https://lb.wikipedia.org/wiki/Local_Area_Network

E Local Area Network (ofgekierzt LAN) ass e Computernetzwierk, dat Computeren a
raimlech enker Noperschaft matenee verbënnt. E LAN erstreckt sech geographesch
gesi virleefeg just iwwer e privaten Terrain, wéi zum Beispill vun enger
Entreprise, iwwer e Schoul- oder Universitéitscampus an erreecht an der Regel
Distanzen tëscht 100 m an 1 km.

LANe si gréisser als Personal Area Networks, awer klenger als Metropolitan Area
Networks, Wide Area Networks a Global Area Networks.

Lokal Netzer schaffen allgemeng, och wann et eng Partie Ausname gëtt, nom
Broadcasting-Prinzip a gi Broadcast Networks genannt. Dobäi stellt de LAN an der
Regel eng Broadcast-Domaine duer. Dëst ass e Beräich vun engem Computernetz,
andeems all ugeschlosse Computere mat hirer Hardware-Adress (MAC-Adress) direkt
matenee kommunizéiere kënnen.

De Prinzip ass folgenden: Eng Noriicht, déi iwwer Kommunikatiounsnetz verschéckt
gëtt, gëtt vun all de Computeren an der Domaine empfaangen. D'Netzwierkkaart vun
den eenzele Computeren iwwerpréift unhand vun hirer MAC-Adress an der Adress am
Kappdeel vun der Noriicht, op dës fir si bestëmmt ass. Wa jo, verschafft se
d'Noriicht weider, am anere Fall gëtt se einfach verworf.

Ënner engem Broadcast versteet een d'Adresséiere vun enger Noriicht un all
Computeren aus dem Netz.

D'Topologie vun engem Netzwierk beschreift d'geometresch Form vun der
Computerverdeelung am Netz. Déi dräi wichtegst Topologien am LAN-Beräich mat jee
verschidden Eegenschafte sinn:

An enger Bustopologie sinn d'Computeren all un engem linearen Iwwerdroungsmedium
(Kabel) ugeschloss. U béiden Enn vun dësem Medium muss dofir gesuergt ginn, datt
d'Signaler net reflektéiert ginn, sou datt keng Stéierunge produzéiert kënne
ginn. Aner Stéierungen, sougenannt Kollisioune kënnen optrieden, wa méi wéi ee
Computer sendt. Fir sou Kollisiounen ze verhënneren däerf zu all Zäitpunkt just
ee Computer eng Noriicht verschécken. Dëst gëtt iwwer ee spezielle Mechanismus
gesteiert.

D'Virdeeler vun dëser Struktur leien an der liichter, awer begrenzter
Erweiderung vum LAN. D' Un- an d'Ofklemme vun engem Computer um Bus ka
meeschtens während dem lafende Betrib vum Netz geschéien, ouni datt
Iwwerdroungsfeeler passéieren. Wichtegsten Nodeel ass, datt beim Busausfall dat
ganzt Netz blokéiert ass.

An enger Ranktopologie sinn d'Computeren all kreesfërmeg an enger zouener
Schläif platzéiert. Dobäi gëtt eng Noriicht vun engem Computer ëmmer u säin
direkten Nofolger verschéckt. Dëse kontrolléiert dann ob d'Noriicht fir hie
bestëmmt ass. Ass dëst net de Fall, sou gëtt d'Noriicht u säin direkten Noper
weidergeleet.

Token Ring a FDDI baséieren, wéinst den Nodeeler vun dëser Struktur, op enger
modifiéierter Ranktopologie.

An enger Stärtopologie sinn d'Computeren all stärfërmeg ëm een zentrale Punkt
(Hub) placéiert. Dësen Hub huet ee groussen Tëschespäicher an och eng grouss
Schaltvitesse, fir déi eenzel Noriichte weiderzeleeden.

Aus technesche Grënn ass d'Reechwäit vun engem LAN begrenzt. Soll e LAN awer eng
gréisser Reechwäit azillen, sou musse speziell Hardware-Komponenten agesat ginn.



https://lb.wikipedia.org/wiki/Liichtm%C3%ABssdag

Liichtmëssdag, den 2. Februar, ass deen Dag, wou zu Lëtzebuerg d'Kanner liichte
ginn, dat heescht se gi mat "Liichtebengelen" a klenge Gruppe vun Haus zu Haus.

Dës Liichtebengele ware fréier einfach Bengelen, ronderëm déi eng Wick
opgewéckelt war, haut sinn et meeschtens Lampionen (aus Sécherheetsgrënn mat
elektresche Biren, amplaz Käerzen), déi d'Kanner droen. Dobäi ginn nieft dem
wäit verbreete "Léiwer Härgottsblieschen" lokal heiansdo och nach aner Lidder
gesongen.

A Frankräich ginn op Liichtmëssdag traditionell Paangecher gebak, vläicht, well
hir Form un d'Sonn erënnert, déi sech nom Wanter erëm weise kënnt. Et gëtt
souguer Bräich wéi deen, deen éischte Paangech op e Schaf ze geheien, fir sou
d'Joer iwwer eng gutt Rekolt ze kréien.

Wéi aner Feierdeeg och, ass Liichtmëssdag eng Mëschung aus alen, "heednesche"
Bräich, op déi e kierchlecht Fest dropgeprafft gouf.

Zréck geet et op d'keltescht Fest vum Imbolc, dat den 1. Februar zu Éiere vun
der Gëttin Brigid gefeiert gouf, an dat Rengegung an d'Fruchtbarkeet um Enn vum
Wanter zum Thema hat. D'Bauere sinn an enger Prëssessioun mat Fakelen op
d'Felder gezunn, an hunn d'Gëttin ugebiet, si soll d'Felder rengegen, éier se
nei ausgeséint géifen. Och d'réimescht Lupercus-fest, benannt no engem Gott vun
der Fruchtbarkeet an den Déierenträpp, dat ëm de 15. Februar gefeiert gouf,
spillt hei mat eran.

Am 5. Joerhonnert huet de Poopst Gelasius I. dës Riten duerch d'"Lutefest"
ersat, dat doru soll erënneren, wéi der Bibel no de Jesus am Tempel presentéiert
gouf an d'Maria doduerch och gerengegt sollt ginn. No jiddesche Riten hunn
d'Mamme missen hiren éischtgebuerene Jong 40 Deeg, nodeem en op d'Welt koum, am
Tempel presentéieren. An de Kierche goufen dann d'Fakelen duerch Käerzen ersat,
déi da geseent a vun de Leit versuergt goufen, fir se bei Gefor (Donnerwiederen,
asw.) ofzebrennen.

Traditionell gëtt dës Lidd vun de Kanner gesongen wa se un d'Diere schelle ginn.
Si hoffen als Belounung Schneekereien oder Suen ze kréien. Den Härgottsblieschen
bezeechent den Hellege Blasius, deem säin Namensdag deen Dag drop ass.

Léiwer Härgottsblieschen, Gitt ons Speck an Ierbessen Ee Pond, zwee Pond, Dat
anert Joer da gitt der gesond, Da gitt der gesond.

Loosst déi jonk Leit liewen, an déi al Leit stierwen. Kommt der net bal, D'Féiss
ginn ons kal. Kommt Der net gläich, Da gi mer op d'Schläich. Kommt der net
geschwënn, D'Féiss ginn ons dënn. Kommt Der net gewëss, Da kritt Der e Schouss
voll Nëss.



https://lb.wikipedia.org/wiki/Kleng_Mierjoffer

Déi kleng Mierjoffer ass eng weltbekannt Statu am Hafe vu Kopenhagen, déi den
23. August 1913 ageweit gouf.

D'Geschicht vun der Joffer mam Fëschschwanz geet zréck bis op d'Seeche vun der
Undine. Lëtzebuerg kennt d'Melusina. Weltbekannt gouf dem Hans Christian
Andersen säi Mäerchen, dat hien 1837 erausbruecht huet.

Et war dem Hans Beck säi Ballet, deen 1909 den dänesche Béierbrauer Carl
Jacobsen (Carlsberg) sou besiess gemaach hat, datt hien eng Statu zu hirer Éier
wollt opriichte loossen. De Sculpteur Edward Eriksen krut den Optrag, eng bronze
Mierjoffer ze géissen. Fir de Kapp an den Torso huet den Eriksen seng Fra Eline
als Modell geholl. Interessanterweis weist d'Statu de Moment vun der
Metamorphos, dee Moment an deem sech de Fëschschwanz a Bee verwandelt.

Wéi och d'Gëlle Fra gouf d'Joffer 2010 ofmontéiert, fir tëscht Mee an Oktober op
der Weltaustellung zu Shanghai gewisen ze ginn.

Déi plakeg Joffer huet net nëmmen d'Fantasie vun den Touristen gerëselt; och
Konschtzerstéierer hu sech ugeschwat gefillt:



https://lb.wikipedia.org/wiki/Kierchbierg

De Kierchbierg ass e Quartier vun der Stad Lëtzebuerg. E besteet aus engem
Plateau am Nordoste vum Stadkär, dee mam Rescht vun der Stad haaptsächlech
duerch d'Rout Bréck verbonnen ass.

De Plateau vum Kierchbierg huet eréischt an den 1960er Joren ugefaange sech
richteg z'entwéckelen. Bis dohi gouf et just déi al Uertschaft déi op dem
nërdleche Virspronk vum Plateau tëscht dem Mäertesgronn an dem Sichegronn louch.
Um südëstleche Virspronk tëscht dem Sichegronn oder dem haitege Bouleverd Konrad
Adenauer an der Rue des Muguets um Weimeschhaff ware just Wisen a Stécker. No
engem Gesetz vun 1961, duerch dat de Fonds d'urbanisation et d'aménagement du
plateau de Kirchberg gegrënnt gouf, huet de Lëtzebuerger Staat 350 ha um Plateau
requisitionnéiert; d'Baueren an d'Gäertner kruten 330 000 Lëtzebuerger Frang pro
Hektar. Zil war et, d'Gebaier vun den europäeschen Institutioune vu Lëtzebuerg
do opzeriichten. Sou sinn no an no d'Gebaier vum Europäesche Geriichtshaff, der
Cour des comptes, dem Generalsekretariat vum Europaparlament, der Europäescher
Investitiounsbank, der Europaschoul, asw. gebaut ginn.

Et gouf alt kritiséiert, de Staat hätt ze vill expropriéiert, an och däitlech
ënner dem Wäert; de Méiwäert, deen de Fonds beim Weiderverkaf vun den Terraine
gemaach huet, gouf ë. a. fir de Bau vun der Rouder Bréck gebraucht.

Enn vun den 1980er Joren huet de Kierchbierg sech och fir aner Aktivitéiten
opgemaach an et ass do neie Wunnraum, eng nei Geschäftswelt (Assurancen, Banken,
de Sëtz vun der RTL Group) an nei Fräizäitariichtungen (d'Olympesch Piscine an
der Coque, de Kino Utopolis, d'Philharmonie, de Musée d'Art Moderne Grand-Duc
Jean, asw.) entstanen. Gläichzäiteg gouf d'Autobunn A1 zu engem Stadboulevard,
der Avenue John F. Kennedy, zréckgebaut.

Vun 1994 uns gouf en Arboretum ageriicht, den Arboretum Kierchbierg, dee sech op
dräi nei ugeluechte Parken um Kierchbierg opdeelt: Parc central, Park Réimerwee,
Park Klosegrënnchen.

Um Kierchbierg hunn 2005 20.500 Leit geschafft, mä knapps 2.000 hunn der do
gewunnt. An deene nächste Jore solle verstäerkt Wunnenge gebaut ginn, fir datt
am Joer 2020 ronn 11.000 Leit do wunne kéinten, bei ronn 30.000 Aarbechtsplazen.

Op den 31.12.2016 hunn um Kierchbierg 5.499 Leit gewunnt. Den Undeel vun de
Lëtzebuerger louch bei 21,13 % géintiwwer 78,87 % Auslänner.



https://lb.wikipedia.org/wiki/Jugendherbergen_zu_L%C3%ABtzebuerg

Zu Lëtzebuerg gëtt et aktuell (2014) néng Jugendherbergen, déi an de folgenden
Uertschaften ze fanne sinn: Beefort, Buerglënster, Fiels, Huelmes, Iechternach,
Lëlz, Stad Lëtzebuerg, Rëmerschen a Veianen.

Et ass geplangt an den nächste Joren zu Esch-Uelzecht nieft der Gare eng weider
Jugendherberg ze bauen.

1933 gouf zu Lëtzebuerg déi éischt Jugendherberg opgemaach. Duerch d'Initiativ
vum Professer Pierre-Joseph Müller an dem deemolege Generalsekretär vum Verband
vun de Stied a vum Tourismuszentrum vu Lëtzebuerg, Jérôme Anders, ass déi éischt
Jugendherberg zu Stengefort entstanen, déi dat ganzt Joer op hat. Am éischte
Joer hat déi Jugendherberg scho 54 Iwwernuechtungen erreecht.

Den 19. Abrëll 1934 war d'Grënnungsversammlung vun der Ligue nationale
luxembourgeoise pour les auberges de la jeunesse . D'Regierung an d'Arbed hunn
d'Liga finanziell ënnerstëtzt.

Sou gouf an deem Joer och déi 2. Jugendherberg zu Réimech opgemaach, eng drëtt
zu Klierf an nach eng aner zu Miersch. D'Ligue nationale luxembourgeoise pour
les auberges de jeunesse gouf domat Member vun der International Youth Hostel
Federation.

1936 koum nach Kautebaach mat iwwer 200 Better dobäi, a war domat déi gréisst
Jugendherberg zu Lëtzebuerg. An demselwechte Joer koumen och nach Bur un der
Sauer a Réiden dobäi, an 1937 Veianen.

E wichtegt Evenement war d'Grënnung vum Club vun den Ajisten, den 9. Oktober
1938. Den Ajisten hiert Zil war, d'Jugendherberge méi attraktiv ze gestalten,
sief et duerch Animatioun oder Aktivitéiten. De Carlo Hemmer war e wichtege Mann
an dem Club, deen am éischte Joer schonn 309 Memberen hat.

Trotz dem Ausbroch vum Krich 1940 ass duerch d'Initiativ vum Carlo Hemmer déi
éischt Editioun vum "De Kompass" (offiziellt Organ vun der Ligue nationale
luxembourgeoise pour les auberges de jeunesse) eraus komm.

Dat éischt Herbergennetz nom Krich huet aus 6 Jugendherberge bestanen :
Ettelbréck, Stad Lëtzebuerg, Neimille bei Bilschdref, Réiden, Wolz a Bur.

1946 huet de provisoresche Komitee eng Grënnungsversammlung ageruff fir
d'Erneierung vun der Jugendherbergszentral. Als neien Numm vun der fréierer
Ligue nationale luxembourgeoise pour les auberges de la jeunesse gouf Centrale
des auberges de jeunesse luxembourgeoises (CAJL) gewielt.

1950/51 huet d'gëllen Zäit fir d'Ajisten ugefaangen. Mam Carlo Hemmer als
President an dem Ed Nicolay als Haaptsektretär ass déi néideg Rou a
Regelméissegkeet an de Veräi komm. Kuerz duerno sinn och nei Jugendherbergen
dobäi komm wéi Buerglënster, Iechternach, Beefort a Beetebuerg.

1964 ass de Service national de la jeunesse (SNJ) entstanen, deen duerch den
Drock vun de Responsabele vun de Jugendherbergen entstanen ass. Den SNJ ass bis
haut nach e wichtege Partner vum CAJL .

Vun der Mëtt vun den 80er Jore goufen d'Regele bei de Jugendherberge méi labber,
déi streng Hausuerdnung gouf a Fro gestallt an Aktivitéitsprogrammer goufen
entwéckelt. Déi goufe vum Service national de la jeunesse, vum Service des
sports an dem Groupe Animateur ugebueden.

1986 ass d'Fondatioun Lëtzebuerger Jugendherbergen duerch d'Initiativ vum Carlo
Hemmer entstanen. Déi Fondatioun war néideg fir d'economesch Stabilitéit a gouf
och spéider no hirem Grënner genannt. Duerch d'Fondatioun goufe gréisser
Renovatioune finanzéiert a si huet et erméiglecht gréisser Projeten am Beräich
vun den Animatiounsaktivitéiten a Schoulreesen ze realiséieren.

D'Jugendzentren am Märjendall (1992) an Eesebur (1996) gi vum Service national
de la jeunesse geleet. Duerch d'Erweiderung vum Jugendherbergsreseau an déi
ëmmer méi grouss Attraktivitéit vun der Stad Lëtzebuerg konnten 1993 130.000
Iwwernuechtunge gezielt ginn.

De Staat an d'Gemengen hunn d'Renovatiounen an de Bau vun neie Jugendherbergen
erméiglecht. Veianen (Neierung 2004), Wolz (2005), Lëtzebuerg-Stad (Renovatioun
an Neibau 2005), Iechternach (2006), Remerschen (2007).

Mä et hunn och Jugendherberge missen zoumaachen: Ëlwen (2000), Gréiwemaacher
(2003), Ettelbréck (2004) a Wolz (2013).

Déi lëtzebuergesch Jugendherberge bidden d'Circuite vun de lëtzebuergesche
Jugendherbergen un. Dat sinn dräi Wanderweeër, déi eng Partie vun hinne matenee
verbannen.



https://lb.wikipedia.org/wiki/Josy_Braun

De Josy Braun, gebuer de 14. Januar 1938 zu Lëtzebuerg an do gestuerwen den 3.
August 2012, war e lëtzebuergesche Schrëftsteller.

No der Primärschoulzäit zu Biwer huet e seng Humanités gréco-latines an der
Belsch, an der École Apostolique vu Clairefontaine gemaach. Duerno Diktioun an
Art dramatique zu Lëtzebuerg. Vun 1960 bis 1972 war hie Gewerkschaftssekretär, a
vun 1972 bis 1991 Journalist. Duerno huet hien als fräie Schrëftsteller
geschafft.

De Josy Braun huet Prosa, Lyrik, Theater, Cabaret, Radio-Spiller, Kannertheater
a Kannerbicher op Lëtzebuergesch an och op Däitsch geschriwwen. En Deel vu senge
Wierker goufen op Däitsch, Franséisch, Englesch, Italienesch, Portugisesch a
Russesch iwwersat.

Hie gouf e puermol am Kader vum Nationale Literaturconcours ausgezeechent, a
krut d'Sëlwerplackett vun der Actioun Lëtzebuergesch.

Deen éischte Kriminalroman a Lëtzebuerger Sprooch, deen 1997 bei den Editions
PHI erauskoum, war laang vergraff. 2006 ass e bei den Editions Josy Braun nees
nei erauskomm.

Iwwersat vum Luis Gonçalves-Bandeira an iwwerschafft vum Forum
Portugal-Lëtzebuerg zu Lissabon, gouf dës lëtzebuergesch-portugisesch Geschicht
vum Verlag Campo das letras vu Porto am Abrëll 2007 erausbruecht. E gouf den 3.
Abrëll 2007 an der Portoskellerei Ferreira zu Vila Nova de Gaia, an de 4. Abrëll
2007 am Grémio literario zu Lissabon virgestallt.

Dëse Roman spillt an engem klengen Duerf. D'Haaptpersoune sinn en ale Mann an e
klenge Jong, déi sech eleng derduerch schloen. Mat engem Ziedel, deen dem Tolly
aus engem vergiessene Buch entgéintfält, gëtt e vergaangent halleft Joerhonnert
nees waakreg. "Kréiwénkel" ass e verdreemte Roman an zugläich eng Geschicht, déi
een an Otem hält. Editions PHI

Et si Kuerzgeschichten op Däitsch, iwwer Leit, déi op der Schietsäit vum Liewe
stinn. Editions PHI

Klenge Roman op Däitsch, op der Basis vun enger wouerer Geschicht. E jonke
kriibskranke Museker huet en ausgefalene leschte Wonsch, an seng Kollegen aus
der Band verspriechen him, dee Wonsch z’erfëllen. Eegeverlag

An deem Buch geet et net nëmmen ëm dem Charly seng grouss Oueren, déi engem
Puppelchen d'Liewe retten, mä och ëm den Tinnchen an säin Täschemesser, ëm de
Patrick, deen nuets an engem Auto agespaart ass, ëm den Teddy, deen dem Papp
Ieselsbrécke baut, ëm dräi Kazen, ëm e Papp dee mengt, hie wier eng
Respektspersoun, ëm en onheemleche Strummert, ëm dem Professer Kueb seng
Strofen, ëm e verréckte Sylvestermenü asw. Editions PHI

A 75 Gedichter gëtt d'Geschicht vun den Zwillingen Zëss a John erzielt. De John
ass kee ganz schéinen, mä schonn als klenge Bouf staark wéi en Uess. D'Zëss mat
de rouden Hoer ass eng léif kleng Maus, mä heiansdo eng richteg Zatz, dat mat de
Geeschter vun der Buerg, mat den Eilen a mat de Kuebe schwätzt an dat och
zaubere kann. Editions PHI

Déi Gedichter riichte sech u Kanner vu 5 bis 12 Joer. D'Buch huet, soubal wéi et
eraus war, seng Prouf bei de Kanner bestanen. D'Léierpersonal schafft an de
Schoulen domat, e puer vun de Gedichter stinn och am Schoulbuch fir d'3. an d'4.
Schouljoer "Lies a fléi". Editions PHI

Dës Iwwersetzung op Lëtzebuergesch vum Antoine de Saint-Exupéry sengem Buch «Le
Petit Prince» koum 1994, 50 Joer nom Auteur sengem Doud, eraus. Editions PHI

D'Numia ass e Weesekand a kënnt aus engem Land, dat wäit ewech vu Lëtzebuerg
läit: Fantamira. D'Kanner vu Juckebuerg hunn dat brongt krauselegt Meedchen
immens gären, mä e puer grouss Leit fannen, datt d'Numia besser do wier, wou de
Peffer wiisst... E Mäerchen, an deem et besonnesch ëm d'Léift zu alle Mënschen
an ëm de Respekt virun der Ëmwelt geet. Eegeverlag



https://lb.wikipedia.org/wiki/Joseph_Salentiny

De Joseph (Jos) Salentiny, gebuer den 22. September 1950 zu Ettelbréck, ass e
lëtzebuergesche Biologiesprofesser an Direkter vum Kolléisch.

De Joseph Salentiny goung zu Uerschdref an zu Réiden un der Atert an
d'Primärschoul. Vun 1963 bis 1970 huet hie seng Secondairesstudien am Stater
Kolléisch absolvéiert. Am Schouljoer 1970-1971 huet de Joseph Salentiny op de
Cours supérieurs an der Stad Chimie a Biologie studéiert fir duerno zu
Stroossbuerg weider ze studéieren. 1974 huet hie seng maîtrise de biologie
animale op der Universitéit Louis Pasteur zu Stroossbuerg kritt. Vun 1974 bis
1977 huet de Joseph Salentiny säi pedagogesche Stage am Kolléisch gemaach a mat
der Mentioun "très bien" ofgeschloss.

No dem Stage kënnt hien an de Collège d'Enseignement Moyen de Luxembourg, wou
hien dann 1978 eng Nominatioun als Professer kritt. Hie bleift do ugestallt, wéi
1979 aus der Mëttelschoul de Lycée Technique Michel Lucius gëtt. 1980 kritt hien
eng Mutatioun an de Stater Kolléisch.

Vun 1978 bis 1998 schafft de Jos Salentiny och als Formateur am Kader vum
pedagogesche Stage. Zanter 1998 ass hien Coordinateur de discipline fir de
Beräich Biologie an ass souwuel als Formateur wéi och als Tuteur aktiv. Zanter
1990 ass hien och Member vum Jury fir de Concours de recrutement vun de
Biologiesprofesseren, d'éischt als Sekretär, duerno als President vum Jury. 1999
ass am Kolléisch e Projet d'Etablissement lancéiert ginn, bei deem de Jos
Salentiny vun Ufanks un als dreiwend Kraaft dobäi war. 2004 ass dee Projet
ofgeschloss ginn. 2004 ass hie Member vum Jury vun der commission d'homologation
ginn; datselwecht Joer gouf hien och 'Direkter adjoint' vum Kolléisch. 2007 huet
hie säi Virgänger, den Émile Haag, als Direkter ofgeléist. Hien ass och den
Initiator vun den AnnALes a gläichzäiteg President vum Redaktiounscomité.



https://lb.wikipedia.org/wiki/Joseph_Hackin

De Joseph Hackin, gebuer den 8. November 1886 zu Béiwen-Atert, a gestuerwen de
24. Februar 1941 op engem torpedéierte Schëff am Atlantik, eng 350 Meile
westlech vun de Färöer-Inselen, war e lëtzebuergeschen Archeolog, deen 1913 déi
franséisch Nationalitéit ugeholl hat.

De Papp war Kutscher. De Joseph Hackin huet a Frankräich um private Collège J.B.
de la Salle zu Dreux am Departement Eure-et-Loir säi Secondairestudium gemaach
an dunn zu Paräis op der École des langues orientales an op der École libre des
sciences politiques studéiert.

1907 gouf e Sekretär vum Industriellen a Konschtsammler Émile Guimet. 1913,
nodeem en déi franséisch Nationalitéit ugeholl hat, gouf den Hackin
Conservateur-adjoint vum Musée Guimet.

Am Éischte Weltkrich huet hie sech vum einfachen Zaldot bis zum Leitnant um Enn
vum Krich eropgeschafft. Dräimol blesséiert, krut hie fir seng Verdéngschter
hien d'Croix de guerre 1914-1918 an d'Légion d'honneur am Grad vum Chevalier.

De Joseph Hackin hat 1916 en Doktorat an der Literatur mat der Mention très
honorable gemaach an huet 1928 op der École des hautes études an der École du
Louvre enseignéiert. Ënner senge Studente war d'Marie ("Ria") Parmentier
(1905-1941), seng spéider Mataarbechterin déi hien de 24. September 1928 zu
Ars-sur-Moselle bestuet huet. Dat nämlecht Joer gouf hien zu Lëtzebuerg mam
Ordre de la couronne de chêne ausgezeechent.

Vun 1930 bis 1933 war hien Direkter vun der Maison franco-japonaise zu Tokyo, an
huet gläichzäiteg, 1931-1932, als Archeolog bei der Croisière jaune vum André
Citroën matgemaach.

Zënter 1923 un huet den Hackin Studiereesen an Afghanistan gemaaach, op Bâmiyân
a Begram (dat fréiert Kapissa). 1934 gouf hien Direkter vun der Délégation
archéologique française en Afghanistan (DAFA). Seng Fra Ria huet 1937 zu Begram
e Schatz ausgegruewen, vun deem en Deel haut nach am Musée Guimet ze gesinn ass.

Wéi Frankräich am September 1939 Däitschland de Krich erkläert hat, gouf den
Hackin Kapitän zu Kabul, duerno Kommandant ënner dem Etat-major vum Théâtre
d'opérations du Moyen-Orient (Beirut). De 6. Juli huet hien dem Generol Charles
de Gaulle telegraphéiert, hie géif zu him an der Arméi vun der France libre
halen, an ass doropshin op London gefuer.

Am Februar 1941 huet de Generol de Gaulle de Joseph Hackin zum Délégué de la
France libre an Indien a ronderëm ernannt, d'Ria Hackin gouf Lieutenant des
Forces françaises féminines. Well et zu där Zäit wéinst dem Krich méintlaang
gedauert hätt fir zwou Plazen zesummen an engem Fliger ze kréien, an eng
Schëffsrees och méi bëlleg war, huet d'Koppel decidéiert d'Rees mam Schëff
unzetrieden.

D'Ria an de Joseph Hackin hunn zwou Plazen um Cargoschëff SS Jonathan Holt
gebucht mat deem se den 20. Februar 1941, zesumme mat 24 anere Schëffer am
Convoy OB-289 begleet vu Krichsschëffer, Liverpool mat Destinatioun Westafrika
verlooss hunn. De 24. Februar 1941 gouf hiert Schëff eng 350 Meile westlech vun
de Färöer-Inseln (Positioun 61°10'N, 11°55'W) vum däitschen U-Boot U-97 ugegraff
a mat zwéin Torpedoe versenkt. Déi zwee sinn zesumme mat aacht anere Passagéier
an 41 Séileit ëm d'Liewe komm. Nëmme sechs Leit, zwéi Passagéier a véier
Besatzungsmemberen, hunn den Ënnergang iwwerlieft.

Zu Lëtzebuerg erënnert eng Strooss um Kierchbierg an der Stad Lëtzebuerg un de
Joseph Hackin. Zu Paräis huet eng Strooss am 16. Arrondissement den Numm Rue
Joseph-et- Marie-Hackin.



https://lb.wikipedia.org/wiki/Jamala

D'Jamala, ukr. Джамала / Djamala, Krimtataresch: Camala, biergerlech: Susana
Alimiwna Djamaladinowa / Суса́на Алі́мівна Джамаладі́нова, gebuer de 27. August
1983 zu Osch a Kirgisistan, ass eng ukrainesch Sängerin a Krimtatarin. Se huet
fir d'Ukrain den Eurovision Song Contest 2016 zu Stockholm gewonnen.

D'Susana Dschamaladinowa ass zu Osch a Kirgisistan an zu Aluschta op der
Hallefinsel Krim opgewuess. 1944 goufen hir Virfahre wéi all Krimtataren ënner
dem sowjeteschen Diktator Josef Stalin vun der Krim an Zentralasien verdriwwen.
No der Opléisung vun der Sowjetunioun 1991 koumen hir Elteren op d'Krim zréck.
Hire Papp ass Krimtatar a wéi si Muslim, während hir Mamm Chrëschtin vun
armenescher Origine ass.

D'Jamala ass Spinto-Sopranistin an aktiv an den Genren Jazz, Soul, R&B a
Weltmusek, mat klasseschen a Gospel-Elementer.

Bekannt gouf se virun allem duerch en Optrëtt beim New Wave Festival 2009 am
lettesche Jūrmala, wou se e Spezialpräis fir hir aussergewéinlech stëmmlech
Fäegkeeten an hir Wandelfäegkeet bannent de Genre krut.

2011 ass se déi éischte Kéier mat dem Titel Smile bei der ukrainescher
Virentscheedung fir den ESC zu Düsseldorf ugetrueden an an der Finall op déi
drëtte Plaz komm.

2016 huet se nach eng Kéier bei der ukrainescher Virentscheedung matgemaach an
d'Finall mat dem Titel 1944, enger Uspillung op eben dat Joer, an dem de Stalin
d'Krimtataren an Zentralasien deportéiere gelooss huet, gewonnen. Am Text geet
se op déi verluere Kandheet an der Heemecht an dat grujelegt Behuele vun de
Sowjets an.



https://lb.wikipedia.org/wiki/J._R._R._Tolkien

Den John Ronald Reuel Tolkien gebuer den 3. Januar 1892 zu Bloemfontein, haitegt
Südafrika, a gestuerwen den 2. September 1973 zu Bournemouth, England, war en
englesche Schrëftsteller a Philolog. Mam Roman The Lord of the Rings (1954/55)
gouf hien zu engem Grënner vun der moderner Fantasy-Literatur.

Den J. R. R. Tolkien kënnt am Joer 1892 als Jong vun engleschen Elteren, dem
Bankmanager Arthur Tolkien a senger Fra Mabel Suffield, zu Bloemfontein am
Oranje-Fräistaat (haut Südafrika) op d'Welt, wou sech säi Papp aus beruffleche
Grënn opgehalen huet. D'Famill vum Papp huet sächsesch Wuerzelen (den Numm
Tolkien kënnt vum däitsche Wuert tollkühn), mä huet awer schonn zanter e puer
Generatiounen an England gewunnt. Déi meescht Virfahre vum Tolkien waren
Handwierker.

A senger fréier Kandheet ass bis op de Bass vun enger Vugelspann, wat e
méiglechen Ausléiser dofir kéint sinn, datt a senge Wierker ëmmer nees
Risespannen optrieden, net vill geschitt. 1895 kënnt hie mat senger Mamm, déi
dat afrikanescht Klima net gutt verdréit, a sengem Brudder Hilary (*1894) fir
eng Vakanz op Birmingham (England). Do krut seng Mamm am Joer drops d'Noriicht
vum Doud vun hirem Mann, deen u schwéiere bannenzege Bluddunge gestuerwe war.
D'Famill ass doropshin op Sarehole Mill geplënnert, e Faubourg vu Birmingham,
deen zu deem Zäitpunkt nach vun der Industrialiséierung verschount bliwwe war.
Déi nächst véier Joer verbréngt den Tolkien an dëser ländlecher Idyll, déi
spéider d'literaresch Virlag fir de Shire sollt ginn. Do héiert hien och fir
d'éischt d'Wuert Gamgee fir Kotteng, wat spéider zum Numm vun engem
Hobbit-Protagonist a sengem Haaptwierk The Lord of the Rings wäert ginn.

Seng Mamm, déi 1900 géint de Wëlle vun hiren Elteren a Schwéierelteren zum
Katholizismus konvertéiert, erzitt hien an hirem 'neie' Glawen. Dës Grondprägung
vun enger Weltusiicht sollt sech duerch dem Tolkien säi ganzt Liewen zéien, an
och Auswierkungen op säi Wierk hunn.

Well hie fréi en Interessi u Sprooche weist, bréngt seng Mamm him Grondlagen aus
dem Laténgeschen, dem Franséischen an dem Däitsche bäi. Duerch si léiert hien
och d'Geschichte vum Lewis Carroll (Alice's Adventures in Wonderland), d'
Artus-So an d'Mäerchebicher vum Andrew Lang kennen, an deenen hie fir d'éischt
vun den nordesche Soe ronderëm de Siegfried héiert.

Tëscht 1900 an 1902 plënnert den Tolkien mat senger Mamm e puermol zu Birmingham
hin an hier, als éischt an den Deel Moseley, dann op King's Heath, wou hien
duerch déi ongewinnten Nimm op de Kuelewaggone fir d'éischt Kéier Walisesch
liest, a schliisslech op Edgbaston.

Den Tolkien mécht eng Odyssee duerch verschidde Schoulen: nodeem en un der King
Edward's School ugeholl gi war, wiesselt hien 1902 op d'St. Philips Grammar
School, fir dann 1903 mat engem Stipendium nees op d'King Edward's School
zréckzegoen. Do léiert hien nieft de klassesche Sprooche Latäin a Griichesch
duerch en engagéierte Schoulmeeschter och Mëttelenglesch.

De 14. November 1904, den Tolkien huet zwielef Joer, stierft seng Mamm fir hien
total iwwerraschend un engem diabetesche Koma no sechs Deeg. Dëse fréien Doud
bewierkt beim Tolkien zwou Saachen: Engersäits eng staark emotional
Verbonnenheet mat der kathoulescher Kierch an anerersäits eng pessimistesch
Grondhaltung, an d'Virstellung datt dës Welt onwiderruflech gefall ass, an all
Victoire dat Däischtert nëmme fir e kuerze Moment méi hell maache kann.

Déi zwéi Bridder komme fir éischt bei de Pater Francis Morgan, dee si am Ufank
bei hirer Tatta Beatrice Bartlett ënnerbréngt, spéider bei enger
Pensiounswiertsfra déi eng Frëndin vun him war. Do léiert den Tolkien 1908 seng
spéider Fra Edith Bratt kennen, an déi hie sech séier verkuckt. Dës geheim Affär
flitt awer op, an den Tolkien gëtt vu sengem Tuteur gezwongen, d'Edith net méi
erëmzegesinn, bis hie volljäreg ass. Dëst huet nach dräi Joer gedauert. Doduerch
verwandelt sech d'jugendlech Romanz an eng tragesch Libesgeschicht, déi den
Tolkien spéider a senger So vum Beren a Lúthien literaresch verschafft huet.

An der Schoul gëtt den Tolkien duerch säi Rekter net nëmmen op d'Philologie
opmierksam, mä léiert duerch ee Schoulmeeschter och d'Aalt Englesch kennen. Zu
där Zäit liest hie fir d'éischt en Häerzstéck aus der alenglescher Literatur,
d'Gedicht Beowulf, an ass direkt begeeschtert. Am Mëttelenglesche mécht hie sech
selwer mat den Dichtunge Sir Gawain and the Green Knight a Pearl vertraut. Iwwer
dës dräi Wierker wäert hie spéider bedeitend akademesch Aarbechte schreiwen.
Schliisslech interesséiert hie sech och fir déi Alnordesch Sprooch fir
d'Geschicht vum Sigurd an dem Draach Fafnir, déi hien als Kand sou faszinéiert
hat, am Original kënnen ze liesen.

Duerch déi nei philologesch Erkenntnesser fänkt den Tolkien séier un, eege
Sproochen z'erfannen, déi awer op sengem bis zu dësem Zäitpunkt scho gudde
Wëssen iwwer d'linguistesch Entwécklungsprinzipie berouen. Fréi Versich baséiert
hien um Spueneschen, mä wéi hien duerch e Schoulkolleg op dat Gotescht
opmierksam gëtt, fänkt hien net nëmmen un, d'Lücken an dëser doudeger Sprooch
selbststänneg opzefëllen, mä och dat Gotescht op eng hypothetesch Ursprooch
zréckzeféieren.

Zu där Zäit a méiglecherweis duerch den T.C.B.S. inspiréiert, fänkt den Tolkien
am Eescht domat un, Gedichter ze schreiwen, an deene fir d'éischt Feeëwiesen
(fairies) am Bëschland optrieden. E méiglechen Ustouss dozou kéinten déi
mystesch Wierker vum kathouleschen Dichter Francis Thompson gewiescht sinn, mat
deene sech den Tolkien zu där Zäit ausenanergesat huet.

No engem Echec 1909 geléngt et him am Dezember 1910, e Stipendium vum Exeter
College zu Oxford ze kréien. Mam Wëssen datt seng onmëttelbar Zukunft domat
geséchert ass, geet den Tolkien an de Rescht vu senger Schoulzäit, wou hien
ënner anerem duerch d'finnescht Nationalepos Kalevala op d'Finnesch Sprooch
opmierksam gëtt, op där hie spéider seng Konschtsprooch Quenya opbaut. Trotz
senger spéiderer Ofneigung géint den Theater hëlt den Tolkien gären d'Roll vum
Hermes an enger Opféierung vum Theaterstéck De Fridden (Aristophanes) un, a geet
och am Dezember 1911 nach eemol fir eng Opféierung vum Stéck The Rivals (R. B.
Sheridan) duerch Membere vum T.C.B.S., wou hien d'Roll vun der Mrs. Malaprop
iwwerhëlt, op seng al Schoul zréck.

An der Zäit no der Schoul bis e seng Studien ufänkt, geet den Tolkien zesumme
mat sengem Brudder an e puer anere Kollegen op eng Wandertour an d'Schwäiz. Eng
Postkaart mam Numm Der Berggeist, op där een ale Mann deen ënner enger Kifer op
engem Fiels sëtzt, duergestallt ass (d'Bild staamt vum däitsche Moler Josef
Madlener vu Memmingen), gëtt no senge spéideren Ugaben d'Inspiratioun fir
d'Figur vum Zauberer Gandalf a senger eegener Welt Middle-earth.

Am Oktober 1911 fänkt den Tolkien säi Studium um Exeter College zu Oxford un,
fir d'éischt am Fach Classics, dem Studium vun de klassesche Sprooche Latäin a
Griichesch an hirer Literatur, mä hie langweilt sech awer séier. Nëmmen
d'»Sproochwëssenschaft déi vergläicht« ka säin Interesse op sech zéien, säi
Professer an dësem Fach weist hien op d'Walisescht hin, deem sech den Tolkien
doropshi begeeschtert zouwent.

No senger Summervakanz 1912, déi hie bei King Edward's Horse, engem
Kavallerieregiment, haaptsächlech am Suedel verbréngt (wat e wéineg Liicht op
d'Optriede vun der Reiderkultur vu Rohan am Lord of the Rings werfe kéint), geet
hien zréck op Oxford. Hei fänkt hie geschwënn un, sech mam Finneschen
ausenanerzesetzen. Dësen Afloss weist sech och doran, datt e säi Projet vun
enger Konschtsprooch déi um Goteschen opgebaut ass, opgëtt, a sech u senger
neier Liiblingssprooch orientéiert. D'Resultat sollt Jore méi spéit als Quenya,
Héichsprooch vun den Elben, Agank a seng mythologesch Welt Middle-earth fannen.

Den 3. Januar 1913, dem Dag vu senger Volljäregkeet, schreift hie fir d'éischt
Kéier nees senger Jugendléift Edith, mä muss awer gewuer ginn, datt si sech an
der Tëschenzäit mam Brudder vun enger Schoulfrëndin verlobt huet. Hien huet net
wëlles, seng grouss Léift opzeginn, a geet perséinlech bei d'Edith, wou e si
iwwerzeege kann, hir Entscheedung z'iwwerdenken. Ee Joer méi spéit, nodeem och
d'Edith der kathoulescher Kierch bäigetrueden ass, gi si offiziell verlobt an
zwee Joer duerno, den 22. Januar 1916, bestuet.

Säin akademesche Wee verleeft an der Tëschenzäit net ouni Problemer. Well hien
d'eigentlech Matière zugonschte vu senge ville Sproochinteresse vernoléissegt,
schléisst hien d'Tëscheprüfung no zwee Joer Studium mat engem »Second« of,
wouriwwer hien enttäuscht ass (vergläichbar mat enger Lëtzebuergescher »Zwee«).
Op Ureegung vu sengem College, deem säin Intressi fir germanesch Sproochen
opgefall war, wiesselt hien op d'Institut fir englesch Sprooch a Literatur. Do
liest hien am Kader vum usprochsvollen alenglesche Literaturkanon d'Wierk Crist
vum angelsächseschen Dichter Cynewulf (fréit 8. Joerhonnert), eng Sammlung vu
reliéiser Dichtung. Zwou Zeile vun deem Gedicht sollten hie staark beaflossen:

Mat »middangeard« oder »Mëtteläerd« ass hei d'Welt vun de Mënsche gemengt.
Traditionell als »Liichtstral« iwwersat, gleeft den Tolkien datt den
Numm »Earendel« op de Morgenstern, d'Venus, hiweist, dee mat sengem Opgoen d'Enn
vun der Nuecht an den Ufank vum Dag ukënnegt. Hie selwer beschreift d'Wierkung
vun dësen Zeilen op sech sou:

Dësen Zäitpunkt ka virsiichteg als Gebuertsstonn vu senger Mythologie ugesat
ginn, schonn e Joer méi spéit schreift hien d'Gedicht The Voyage of Earendel the
Evening Star, wat mat den uewen zitéierten Zeilen ufänkt, an de Keim vu senger
Middle-earth-Mythologie bilt.

Seng weider Studienzäit verleeft ouni gréisser Evenementer - ofgesi vun de
weideren Treffe mat senge Frënn vum T.C.B.S., déi hien a sengen dichteresche
Beméiungen ënnerstëtzen. Eng Anekdot aus där Zäit werft e Liicht op déi och nach
spéider fir den Tolkien charakteristesch Aarbechtsmanéier: Op d'Fro vu sengem
Frënd G. B. Smith nom Hannergrond vu sengem Earendel-Gedicht äntwert den
Tolkien: »I don't know. I'll try to find out.« Dës Siicht vum Schreiwen net als
Neischafung mä als Entdeckungsrees bleift charakteristesch säi Liewe laang. Nom
Ausbroch vum Éischte Weltkrich, an der zweeter Juniwoch 1915, schléisst hie säi
Studium of – dës Kéier mat Auszeechnung (»First Class Honours«).

Hie gëtt als Offizéier fir d'Signalwiesen am 11. Batailloun vum Regiment vun
de »Lancashire Fusiliers« geruff an ass am Summer 1916 un der Front bei der
Schluecht vun der Somme dobäi, der bluddegster Schluecht am Éischte Weltkrich.

Déi onmëttelbar Erfarung mat de Grausamkeete vum Stellungskrich trëfft hien déif
a léist den Abroch vum Béisen an eng friddlech Welt zu engem Grondthema vu
sengem Liewen a senger Literatur ginn. De 27. Oktober 1916 weist hien awer
Symptomer vu Fleckféiwer wat duerch Lais iwwerdro gëtt, a gëtt den 8. November
zur Behandlung an England verschëfft.

Während dëser Auszäit fir nees gesond ze ginn, fir d'éischt zu Birmingham an
duerno zu Great Haywood, gëtt hien den Doud vu sengem T.-C.-B.-S.-Kolleg G. B.
Smith gewuer, nodeem hien nach a Frankräich scho vum Doud vu sengem Schoulfrënd
Rob Gilson a Kenntnis gesat gi war. De leschte Bréif vum Smith hält op mat de
bewegenden Zeilen: »May God bless you, my dear John Ronald, and may you say the
things I have tried to say long after I am not there to say them, if such be my
lot.« Fir den Tolkien ginn si zum Vermiechtnes.

Hie fänkt mat engem Projet un, wat an der Literaturgeschicht ouni grouss
Virbilder dosteet, der Erschafung vun engem vollstännege Soenzyklus, dee mat
näischt manner wéi der Schöpfung vun enger Welt ugeet. Mat der Néierschrëft vum
The Book of Lost Tales, dat an dëser Form eréischt posthum duerch säi Jong
Christopher verëffentlecht wäert ginn, existéiere fir d'éischt Kéier gréisser
Deeler vu senger Mythologie déi e spéider am The Silmarillion ausschafft.

Hei benotzt hien och fir d'éischt Kéier konsequent d'Sproochen déi hien erfonnt
huet, besonnesch Quenya, wat um Finnische baséiert a Sindarin, wat op
d'Walisescht zréckgeet. Déi zwou setzt hien elo als Sprooch vun den Elben a
Middle-earth an.

Währenddeems schwankt säi Gesondheetszoustand, an d'Gefor nees zréck un d'Front
geschéckt ze ginn, schwieft permanent iwwer him. Temporär op Yorkshire versat,
gëtt hie geschwënn nees krank a gëtt an d'Sanatorium Harrogate verluecht. Nodeem
en nees gesond ass, gëtt en op eng Signalschoul am Nordoste geschéckt, mä gëtt
awer nees krank a kënnt dës Kéier an d'Offizéierspidol zu Kingston upon Hull.

Während dëser Zäit, de 16. November 1917, kënnt dat éischt gemeinsamt Kand op
d'Welt, deen zu Éiere vum Pater Francis op den Numm John Francis Reuel gedeeft
gëtt. Am Oktober 1920 kënnt de Michael Hilary Reuel, am November 1924 de
Christopher Reuel a schliisslech 1929 d'Duechter Priscilla Mary dobäi. D'Zäit no
der Gebuert vu sengem éischte Jong ass duerch glécklech Momenter geprägt: Bei
Landausflig duerch d'Bëscher an der Géigend séngt an danzt d'Edith fir hien -
doraus entsteet schliisslech d'Geschicht vun der grousser Léift tëscht dem
stierflechen Helden Beren an der wonnerschéiner, mä onstierflecher Elbin
Lúthien, déi als ee Mëttelpunkt vum Silmarillion gëlle kann.

No weidere Versetzungen am Joer 1918, zum Beispill op Penkridge an der
Grofschaft Staffordshire an nees zréck op Hull, gëtt hien op en Neits krank, a
gëtt nees an d'Offizéierspidol bruecht. Hie benotzt déi Zäit, fir sech nieft der
Aarbecht u senger Mythologie e bësse Russesch bäizebréngen. No senger
Entloossung am Oktober steet schliisslech fest, datt de Krich op en Enn geet. Op
der Sich no Aarbecht adresséiert hie sech un e fréiere Professer vun Oxford, de
William Craigie, deen him eng Plaz beim New English Dictionary verschaaft, sou
datt den Tolkien am November 1918 mat Fra a Kand op Oxford plënnert.

Och wa sech a senger Satir Farmer Giles of Ham e puer ironesch Uspillungen op
seng Zäit beim New English Dictionary fannen, ass datt dach am grousse Ganzen
eng glécklech Zäit. Fir d'éischt Kéier lieft hien dauerhaft mam Edith an engem
eegenen Haus zesummen, a säi Beruff reegt hien intellektuell un. Spéider wäert
hien iwwer déi Zwee Joer wou hien un der Produktioun vum Wierderbuch bedeelegt
ass, soen, en hätt zu kenger Zäit vu sengem Liewe méi geléiert. Seng Aarbecht
fëllt awer net säi ganzen Dag, sou datt hien niewebäi nach Zäit fënnt, als
Privatprofesser Studenten z'ënnerriichten. Dës Aarbecht ass lukrativ genuch, sou
datt hien 1920 beim New English Dictionary ophale kann.

Mä och wa seng finanziell Situatioun akzeptabel ass, huet den Tolkien säi
Wonsch, eng akademesch Carrière unzetrieden, net opginn. Do ergëtt sech
iwwerraschend am Summer 1920 eng Méiglechkeet: Zu Leeds ass eng Plaz fir
e »Reader« um Institut fir englesch Sprooch fräi ginn. Obschonn hien am Ufank
skeptesch iwwer seng Chancen nodenkt, kritt hien d'Plaz. Dat bedeit awer och eng
weider Trennung vum Edith, déi mat den elo zwéi Bouwen zu Oxford bleift, bis si
1921 noplënnere kënnen.

Vu sengem Virgesetzte gëtt hie fir d'éischt mat der Organisatioun vum
Studieplang fir Al- a Mëttelenglesch beopdraagt. Donieft schafft hien zesumme
mat sengem Kolleg Eric V. Gordon un enger Neieditioun vum mëttelenglesche
Gedicht Sir Gawain and the Green Knight, déi no hirer Verëffentlechung 1925
séier als erausragende Bäitrag fir d'mëttelenglesch Philologie gëllt.

Och privat komme sech déi zwéi Kollege méi no a grënne mat Studenten de
Viking-Club, an deem ausser enger gudder Portioun Béier alnordesch Drénklidder
mat deelweis nawell raue Gesäng an alenglescher Sprooch am Mëttelpunkt stinn.
Dëst dréit wuel zu enger gudder Partie zu der Beléiftheet vum Tolkien bei senge
Studente bäi. No véier Joer zu Leeds avancéiert den Tolkien 1924 zum Professer.

An de Gedichter aus där Zäit fanne sech déi éischt Hiweiser op Kreaturen, déi
spéider a senger Middle-earth-Mythologie hir Plaz fanne wäerten: D'Gedicht Glib
zum Beispill beschreift e schläimegt Wiese mat Aen déi schwaach liichten, a wat
an enger Hiel lieft, an erënnert domat un d'Figur vum Gollum.
Seng »seriéis« Mythologie, haut am Book of Lost Tales ze fannen, ass bal
fäerdeg. Zwou vun de Soen, d'Geschicht vum Turin Turambar an d'Erzielung vum
Lúthien a Beren wielt hien aus, fir si an eng ausféierlech Gedichtsform
z'iwwersetzen.

1925 gëtt op eemol d'Plaz vum Rawlinson a Bosworth Léierstull fir Angelsächsesch
zu Oxford fräi. Den Tolkien mellt sech a kritt, wuel ënner anerem duerch
d'Reputatioun vu senger Sir Gawain-Iwwersetzung, d'Plaz zougesot.

Déi nächst Jore verlafen no baussen hin ouni bedeitend Evenementer: 1926 grënnt
den Tolkien am Kollegekrees d'Kolbitar (Islännesch fir Kuelebäisser), eng
informell Ronn, déi sech regelméisseg gesäit, fir d'islännesch Sagas an der
alnordescher Originalsprooch ze liesen. Zanter 1927 gehéiert zu dëser Grupp och
de Clive Staples Lewis, zanter 1926 e Kolleg vum Tolkien, dee geschwë säin
enkste Frënd gëtt. De Lewis ënnerstëtzt hien och bei enger Léierplangreform, déi
méi e staarkt Gewiicht op d'Verbanne vu Sprooch- a Literaturwëssenschaft leet,
an déi, vum Tolkien initiéiert, 1931 vun der Fakultéit ugeholl gëtt.

Mä et sollt net säi beruffleche Succès sinn, deen den Tolkien berühmt gemaach
huet. Seng zwee Haaptwierker, den Hobbit an de Lord of the Rings hunn hir
Wuerzel am Familiekrees, an der Roll vum Papp, déi den Tolkien virbildlech
géintiwwer vu senger Kanner ausfëllt.

An de fréien 1920er an 1930er Jore fänkt den Tolkien un, senge Kanner
regelméisseg fantasievoll Geschichten z'erzielen, déi allerdéngs meeschtens
baussent der Mythewelt spillen, un där hien zu dëser Zäit schonn eescht schafft.
Aus där Zäit stamen ënner anerem d'Erzielung Roverandom, déi op d'Verschwanne
vun engem Spillhond vu sengem zweete Jong Michael zréckgeet. Während sech an där
Erzielung nëmmen een oder zwee kryptesch, deemools nëmme fir hie verständlech
Bezuchnamen op d'gréisser Mythologie fannen, verweist d'Geschicht The Hobbit: or
There and Back Again déi hien 1930 ufänkt schonn op méi Evenementer aus senger
eeschter Mythologie, an den Allusiounen op d'Elbestad Gondolin an d'Figur vum
Nekromant, déi zu där Zäit schonn en Deel vu senger am éischten Zäitalter vu
Middle-earth ugesidelt Soewelt ass. Duerch Vermëttlung vun enger fréierer
Studentin gëtt de Verlag Allen&Unwin op seng Erzielung opmierksam, an no enger
begeeschterter Rezensioun duerch de Jong vum Editeur, de Rayner Unwin, gëtt si
am Joer 1937 verëffentlecht. Op den dréngende Wonsch vu sengem Verlag fänkt den
Tolkien mat der Aarbecht vun enger Suite un, déi am Ufank, genee wéi den Hobbit,
als Kannerbuch ugeluecht ass.

Um Enn vun den drësseger Joren, an no enger Inspiratioun duerch de Clive Staples
Lewis, dee mat him elo am literaresche Krees vun den »Inklings« verbonnen ass,
enger Grupp, zu där nieft Lewis an Tolkien och den Charles Williams, den Owen
Barfield, den Hugo Dyson an den Adam Fox gehéieren, hält hien de Virtrag On
Fairy-Stories, dee vill Beuechtung kritt, an an deem hien d'Grondsätz vum
spéidere Fantasy-Genre beschreift, a sech energesch géint Virwërf vun Eskapismus
(Realitéitsflucht) verdeedegt.

Während dem Zweete Weltkrich zitt sech d'Aarbecht u sengem Nofolgerprojet fir
den Hobbit hin, deen elo den Numm The Lord of the Rings huet, mä e gëtt awer
ëmmer nees duerch aner Aufgaben ënnerbrach.

1945 wiesselt hien, ëmmer nach zu Oxford, op d'Professur fir Anglistik. Eréischt
am Joer 1954 gëtt de Lord of the Rings endlech verëffentlecht. D'Verzögerung hat
engersäits mam Tolkien sengem Perfektionismus, an anerersäits och mat sengem
Wonsch vun engem Wiessel vum Verlag ze dinn, den duerch d'vermeitlech Ofso vu
sengem eeschte Mythewierk The Silmarillion motivéiert war. Wéi säin alen Editeur
Allen&Unwin en Ultimatum fir d'Verëffentlechung vu senger Gesamtmythologie (The
Lord of the Rings an The Silmarillion) ouni Méiglechkeet zur Usiicht vum
Manuskript ofleent, wennt sech den Tolkien un d'Verlagshaus Collins.

Obschonn déi am Ufank nach enthusiastesch sinn, bestinn si op grouss Kierzungen,
zu deenen den Tolkien net bereet ass, a sou geet hien nees zréck zu sengem ale
Verlag. De Rayner Unwin, den als Kand den Hobbit gelies hat, ass mëttlerweil
Junior-Editeur, an hëlt d'Buch ouni weider Korrekturen un.

Nodeem d'Präisser fir Pabéier nom Krich an England extrem an d'Luucht gaange
waren, gëtt d'Wierk an dräi Bänn erausbruecht (The Fellowship of the Ring, The
Two Towers, The Return of the King), sou datt all Eenzelband zu raisonnable
Präisser konnt ugebuede ginn. Doduerch gëtt och haut nach fälschlerweis vun
enger Trilogie geschwat, eng Bezeechnung déi den Tolkien säi Liewe laang
ofgeleent huet, well hien d'Wierk a sechs Bicher ënnerdeelt hat.

Um Ufank vun den 1960er kënnt an den USA eng net autoriséiert Kopie vum The Lord
of the Rings eraus, a léist eng Kultbewegung ënner de Studenten aus, déi den
Tolkien séier zu enger Berühmtheet mécht.

Säi weidert Liewe verbréngt hie mam Ausaarbechte vum Silmarillion, wat hien awer
bis zu sengem Liewensenn net méi fäerdeg kritt, a wat säi Jong Christopher
Tolkien no sengem Doud erausbrénge wäert.

Fir e puer Joer plënneren hien a seng Fra an d'englesch Séibad Bournemouth. Do
stierft d'Edith am Joer 1971, wouropshin den Tolkien zréck op Oxford geet. Zwee
Joer méi spéit stierft och hien am Alter vun 81 Joer no kuerzer Krankheet an
engem private Spidol zu Bournemouth, wou hie fir eng kuerz Vakanz zréckgefuer
war. D'Graf vun deenen zwee läit um kathouleschen Deel vum Jordan Hill Cemetery
zu Oxford; op hire Grafsteng stinn, nieft hiren Nimm, och d'Nimm Beren a
Lúthien.

Scho virum Doud vu sengem Papp hat de Christopher Tolkien d'Schrëftstécker vu
sengem Papp beaarbecht an huet zanter 1977 ënner anerem de Silmarillion a vun
1983 bis 1996 och eng History of Middle-Earth erausbruecht.



https://lb.wikipedia.org/wiki/Istrien

Istrien (Kroatesch a Slowenesch Istra, Italienesch Istria, lat. Histria, Däitsch
Istrien, (fréier och Histerreich) ass déi gréisst Hallefinsel an der nërdlecher
Adria tëscht dem Golf vu Triest an der Kvarner-Bucht virun Rijeka. D'Fläch vun
der ganzer Hallefinsel beleeft sech op 3.476 km².

D'Bezeechnung Istrien ass op den Numm vun den Histri, e Stamm vun den Illyrer,
zréckzeféieren; si hunn an der Antiquitéit an där Regioun gelieft.

De weitaus gréissten Deel vun Istrien gehéiert zu Kroatien, een Deel am Norden
zu Slowenien, an e klenge Landstreech ëm d'Uertschaft Muggia zu Italien. De
kroateschen Deel vun Istrien bilt – mat Ausnam vum Gebitt ëm d'Stad Opatija -
d'Gespanschaft Istrien (Bezierk) (kroatesch Istarska županija). Si erstreckt
sech iwwer 2.813 km² an huet 206.344 Awunner (Vollekszielung vun 2001).
Verwaltungssëtz vun der Gespanschaft Istrien ass d'Stad Pazin, déi bannen am
Land läit.

D'Populatioun vun Istrien besteet majoritär aus Kroaten an Slowenen. Besonnesch
am Gebiitt laanscht d'Westüst wunnt eng méi oder wéineger grouss italienesch
Minoritéit. An de Bierger vum nordëstlechen Istrien gëtt an etlechen
Uertschaften Istroromanesch gesschwat. D'Bevëlkerung konzentréiert sech laanscht
d'Küst, andeems d'Banneland nëmmen dënn besiidelt ass.

Vun den Awunner an de kroatesche Bezierker vun Istrien waren bei der
Vollekszielung vun 2001 148.328 (71,88 %) Kroaten, 14.284 (6,92 %) Italiener,
6.613 (3,20 %) Serben, 3.077 (1,49 %) Bosnier, 2.032 (0,98 %) Albaner an 2.020
(0,98 %) Slowenen. 8.865 (4,30 %) hu keng Nationalitéit (am offiziell
definéierte Sënn) uginn, mä sech am regionale Sënn als (Istrianer) bezeechent.
Déi gréisst Stad ass Pula. Istrien ass offiziell zweesproocheg:
Italienesch/Slowenesch a Slowenien an Italienesch/Kroatesch a Kroatien.

D'Hallefinsel Istrien besteet gréisstendeels aus Kalleksteen. D'Küst ass an
d'Déift gestaffelt, etlech Mieresäerm wéi de Limfjord tëscht Vrsar a Rovinj oder
d'Bucht vu Plomin, drënge wäit an d'Banneland eran an erënneren un d'Fjorden .
Staark entwéckelt ass den Touristeverkéier laanscht d'Küst.

Wirtschaftlechen Zenter a gréisst Stad vun Istrien ass d'Hafestad Pula. Bekannte
Plage gëtt et zu Medulin, Rovinj, Poreč, Ičići, Lovran, Medveja, Mošćenička
Draga, Opatija an Umag am kroateschen, wéi och Koper, Portorož, Piran an Izola
am sloweneschen Deel.

Am nërdlechen a mëttleren Deel vun Istrien leien d'Uertschafte meeschtens op
eegenaartegen Hiwwelen, wat der Landschaft e besonnesch typesche Charakter gëtt.
De Bannendeel vun Istrien ass dënn bewunnt. Déi wichtegst Uertschafte si
Motovun, Buzet, Buje an och Grožnjan, dat besonnesch duerch seng Artisten a
duerch seng musikalesch Manifestatioune bekannt ass. D'Bevëlkerung lieft zanter
Joerzéngten traditiounsgeméiss vum Tourismus, vun der Landwirtschaft oder
schafft an de lokalen Industriebetriber. Wäibau ass an dëse Regiounen eng aner
intensiv bedriwwen Aktivitéit. An der Géigend ëm Motovun ginn och Trüffele
gesicht, déi vu verschiddene Kenner als déi bescht vun der Welt gerechent ginn.
De Kaiserling (Amanita caesarea) gehéiert ausserdeem sengersäits zu den
istresche Champignonsspezialitéiten.

D'Banneland ass räich un aussergewéinleche Monumenter. Dacks sinn et kleng,
diskret Kierchen, déi meeschtens gutt erhale Freskemolereien opzeweisen hunn. Am
bekanntsten ass déi kleng Marienkierch vu Beram wéinst der Duerstellung vun
engem grandiosen Doudesdanzzyklus. Op der südlecher Spëtzt vun der Hallefinsel
ass d'Naturschutzgebitt Kap Kamenjak (Rt Kamenjak oder och Donji Kamenjak) mat
senger eenzegaarteger Flora a Fauna.

Bei Pula, Rijeka (Kroatien) an Portorož (Slowenien) sinn international
Fluchhäfen. Dee vu Pula ass souguer fir de Start an d'Landung vun der Boeing 747
(Jumbo Jets) amenagéiert, a gëtt vun der irescher Bëlleg-Fluchgesellschaft
Ryanair benotzt.

Eng vun den eelsten nogewisene Siidlungen an Istrien, dat haitegt Premantura,
geet bis an d'Bronzezäit zréck. An der Antiquitéit war d'Hallefinsel als Histria
bekannt. D'Réimer hunn hir Awunner fir d'éischt als wëll Séiraiber
kennegeléiert, nodeem si den Noper Venetien agegliddert haten. Een éischte
Virstouss an Istrien hunn d'Réimer 221 v. Chr. ënnerholl. Obschonn Istrien sech
intensiv géint déi sukzessiv Attacke gewiert huet, ass et de Réimer gelongen,
Istrien bis 178 v. Chr. vollstänneg z'erueweren. Bis zur Zäit vum Cäsar huet
Istrien zum réimeschen Illyricum gehéiert. Ënner dem Augustus an Tiberius gouf
Istrien eng Regioun vun Italien.

Istrien gouf am 6. Joerhonnert vu Slawe besiidelt, déi allerdengs vun de
byzantinesche Keesere bezwongen an ënnerworf goufen. D'Langobarden hunn Istrien
zwar verwüst, konnten et awer net erueweren.

789 huet de Fils vum Karel de Groussen Istrien eruewert an et ass dorophin an
d'Frankeräich agegliddert ginn.

Am héije Mëittelalter huet den Otto I. d' Mark Aquileia (zesumme mat der Mark
Verona) ofginn. Si koum dunn u Kärnten. 1040 gouf Istrien vun Heinrich III. an
eng eegen, vu Friaul ofgesonnert Markgrofschaft vum Hellege Réimesche Räich
ëmgewandelt.

Duerch de Frddensvertrag vu Treviso 1291 gouf Venedeg definitiv Meeschter iwwer
d'Küst vu Koper (Capodistra) bis op Rovinj (Rovigno) an d'Grofe von Görz kruten
déi sougenannt Karstgebidder bannen am Land. Triest koum 1382 ënner
d'Schutzherrschaft vun den Habsburger.

Dat venezianescht Istrien, dat sech haaptsächlech op d'Küst beschränkt huet,
blouf véierhonnert Joer ënner venezianescher Herrschaft.

No dem Traité vu Campo-Formio 1797 huet Éisträich d'Land besat. Well et awer am
Fridde vu Pressburg op de ganze "venezianesche Besëtz" huet misse verzichten,
huet et och Istrien zwangsweis oftriede missen. Et gouf dunn Italien
zougeschloen. 1813 hunn d'Éisträicher dat Gebitt nei besat. Mat der Opléisung
vun der Republik Venedeg gouf Istrien 1815 erëm een Deel vum éisträichesche
Keeserräich.

Istrien ass ëmmer e politesche Spillball bliwwen. Well Italien seng Uspréch op
Istrien net opginn hat, goufen him am Londoner Vertrag vum 26. Abrëll 1915
territorial Hoffnungen a Bezug op Istrien gemaach, mat dem Hannergedanken, fir
et domat fir d'Alliéiert ze gewannen, an dat op d'Käschte vun de Slowenen a
Kroaten . Duerch de Vertrag vu Saint-Germain 1919 koum, nom Éischte Weltkrich,
ganz Istrien bei Italien. De Grenzvertrag vu Rapallo 1920 huet dat och bilateral
tëscht Italien an dem neigegrënnte Staat Jugoslawien confirméiert. Dat huet net
verhënnert, datt an deem Raum méi Kroaten a Slowene gewunnt hu wéi Italiener.
Fir déi demographesch Struktur zugonschte vun der italienescher
Bevëlkerungsgrupp ze veränneren, huet déi faschistesch Regierung vum Mussolini
schikanös Moossname géint si geholl. Doropshin hu vill Kroaten a Slowenen, wat
bezweckt war, d'Land verlooss.

Am Zweete Weltkrich hu kroatesch a slowenesch Partisane géint den italieneschen
Faschismus a fir d'Vereenegung mat de jugoslawischen Deelrepubliken Kroatien a
Slowenien gekämpft. No dem Frontewiessel vun Italien op d'Säit vun den
Alliéierten am Joer 1943 konnten d'Partisanen deelweis op verschiddene Plazen an
Istrien den italieneschen Truppen d'Waffen ofhuelen an d'Muecht iwwerhuelen.
Istrien ass awer du vun däitschen Truppe besat ginn, a gouf bis zum Fréijoer
1945 e Besatzungsgebitt, an d'Populatioun gouf deementspriechend behandelt.
D'Vergeltungsmossname sinn dunn net ausbliwwen. D'Partisanen hu sech un der
italienescher Bevëlkerung gerächt. Vill Italiener si verhaft ginn, si si
verschollen oder sinn ëmkomm. Eréischt wéi d'Amerikaner ageréckt sinn, huet
d'Situatioun sech e bësse berouegt.

Iwwer 100.000 italienesch-venezianesch Istrianer hunn als Verdriwwener, no 1945,
Istrien wéinst der Repression duerch den Tito-Regime verlooss.

Bei der Grënnung, 1945, vum zweete Jugoslawien ass den Haaptdeel zu der
Deelrepublik Kroatien geschloe ginn, den nordwestlechen Deel vun Istrien huet
fir unzefänken zum fräien Territoire vun Triest gehéiert. Wéi du 1954 de fräien
Territoire vun Triest tëscht Jugoslawien an Italien opgedeelt ginn ass, gouf déi
jugoslawesch Partie sengersäits an zwee gespléckt an ënner den Deelrepublike
Slowenien a Kroatien opgedeelt. D'Gebitt ëm d'Stiedt Koper a Portorož koum zu
Slowenien, dat méi südlecht Gebitt zu Kroatien. D'Grenzen tëscht Italien a
Jugoslawien goufen 1975 am Vertrag vun Osimo definitiv vertraglech festgeluecht.
Slowenien huet doduerch Zougank zum Mier kritt.

Dat war bei Kroatien net de Fall. Während dem Kroatien-Krich blouf déi Regioun
trotz allem vun direkte Krichsawierkunge verschount a konnt domat eng grouss
Zuel vu Flüchtlingen aus de serbesch besaten an "ethnesch geréngechtem" Deel vu
Kroatien a Bosnien an Herzegowina ophuelen.



https://lb.wikipedia.org/wiki/Islamesche_Staat

Den Islamesche Staat (IS, bis Juni 2014 Islamesche Staat am Irak an a Syrien -
ISIS, arabesch DAESH), ass eng zanter 2003 aktiv islamistesch
Terrororganisatioun mat engem dschihadistesche Staatsbildungsprojet, déi grouss
Gebidder am Irak an a Syrien a méi klenger a Libyen beherrscht. Am Mäerz 2015
soll sech hinnen och Boko Haram aus dem Nigeria ugeschloss hunn. Si besteet aus
zéngdausende sunnitesche Milizionären, déi sech um Wahhabismus/Salafismus
orientéieren.

D'Gruppéierung huet an de fréie Jore vum Irakkrich ugefaangen a sech 2004 mat
Al-Qaida zesummegedoen. Am Februar 2014 huet no engem interne Muechtkampf vun
aacht Méint Al-Qaida dem IS de Réck gedréit. Den 29. Juni 2014 huet den IS no
der militärescher Eruewerung vun engem zesummenhängende Gebitt am Nordweste vum
Irak (Héichbuerg Mossul) an am Oste vu Syrien (Héichbuerg Rakka) en als Kalifat
bezeechnete Staat ausgeruff.

D'Organisatioun ass och a verschiddenen anere Staaten aktiv an ëmgaachelt
potentiell nei Membere fir hire Biergerkrich an aner Aktivitéiten. Si gëtt
beschëllegt Vëlkermuerd an aner Krichsverbriechen ze begoen, an terroristesch
Attentater ze veräntwere wéi z. B. d'Bomm den 31. Oktober 2015 am russesche
Fliger iwwer Egypten mat 224 Doudeger oder d'Attentater den 13. November 2015 zu
Paräis mat 130 Doudeger.

Zanter August 2014 sinn IS-Truppen d'Zil vun US-amerikanesche Loftugrëffer,
deene sech an de Méint drop eng sëllechen aner manner aktiv Länner ugeschloss
hunn. Vu September 2015 u flitt och Russland Loftugrëffer, ouni formell der
Koalitioun unzegehéieren.



https://lb.wikipedia.org/wiki/International_Raumstatioun

D'International Raumstatioun (engl. International Space Station, ISS) ass eng an
internationaler Kooperatioun entstanen, nach net komplett fäerdeg, awer scho
besat Raumstatioun. Um Projet sinn nieft der amerikanescher NASA an der
russescher Raumfaartagentur Roskosmos och europäesch Staate bedeelegt. All
ESA-Staaten ausser Groussbritannien, Irland, Portugal, Éisträich, Finnland a
Griicheland hunn de Vertrag iwwer de Bau vun der Statioun am Joer 1998
ënnerschriwwen. Weider bedeelegt sinn d'kanadesch CSA an d'japanesch JAXA.
Brasilien hat mat den USA e separat Ofkommes iwwer d'Benotze vun der ISS.

D'Pläng fir eng grouss, international Raumstatioun gi bis an déi 1980er Joren
zréck. D'Statioun war deemools nach ënner dem Numm (Freedom oder Alpha)
geplangt. D'ISS ass zanter 1998 am Bau an ass bis op weideres dee gréisste vu
Mënschenhand geschaaften Objet am Äerdorbit. Si kreest an zirka 350 km Héicht
mat enger Bunnschréiegt vun 51,6° all 92 min ëm d'Äerd a soll, wa se bis fäerdeg
ass, 2010 maximal Ofmiessunge vun ongeféier 110 × 90 × 30 m erreechen. Duerno
soll si op d'mannst bis 2016 weiderbedriwwe ginn.

Wéinst der weltwäiter Kooperatioun an den ëmfangräichen Investitioune kann d'ISS
als de gréissten zivillen an internationale Projet vun der Geschicht bezeechent
ginn. Dat huet besonnesch zanter dem Enn vum Kale Krich an nom Bäitrëtt vu
Russland zum Projet ee bedeitende Symbolwäert.



https://lb.wikipedia.org/wiki/Ido

Ido ass eng "reforméiert" Versioun vun der Plangsprooch Esperanto. Si ass 1907
vum Louis de Beaufront geschaaft ginn an huet och haut nach eng Rei Supporter,
virun allem an Europa.

D'Grammaire vum Ido huet villes d'selwecht wéi déi vum Esperanto an och wat de
Vokabulaire ubelaangt gëtt et dacks e Glach. Ido (genee wéi Esperanto) huet als
Ziler eng méiglechst einfach a koherent Grammaire, soll extrem einfach ze léiere
sinn a schaaft seng Wierder aus Sproochen, déi schonn existéieren. Dës
Quellsprooche sinn Däitsch, Spuenesch, Franséisch, Italienesch, Russesch an
Englesch. Zu engem groussen Deel sinn Esperanto an Ido identesch. Allerdéngs
goufen eng Rei Saache geännert, fir de Kritiken um Esperanto entgéint ze
wierken. Dozou ziele virun allem:

D'Wuert Ido kënnt zum Deel aus dem Esperanto a bedeit Nokommen, Ofkëmmleng. Am
Ido selwer steet IDO als Ofkierzung fir Idiomo Di Omni (Sprooch fir jiddwereen).

D'Pronomen am Ido sollen akustesch besser vuneneen z'ënnerscheedde sinn, wéi déi
vum Esperanto, déi all op i ophalen. Virun allem déi éischt Persoun an der
Eenzuel "mi" ass liicht ze verwiessele mat der éischter Persoun Plural ni -
virun allem um Telefon. Am Ido ënnerscheet een och tëscht dem intimen (tu = du)
an dem héiflechen (vu = Dir (Eenzuel)). Am Plural seet een ëmmer vi, do gëtt et
also keng intim Form. Des Weideren huet Ido e ganz praktesche Pronomen lu dee
kee Geschlecht ausdréckt. An deene meeschte Sprooche benotzt een a sou Fäll
entweder déi männlech Form, oder et muss een explizit soen "hien, si oder hatt".

Am Joer 1901 huet de franséische Mathematiker Leopold Leau d'Délégation pour
l'Adoption d'une Langue Auxiliaire Internationale gegrënnt. Där hiert Zil war et
eng Welthëllefssprooch anzeféieren, déi net déi national Sprooche sollt
verdrängen, mä an deene Fäll zum Asaz sollt kommen, wou Leit vu verschiddene
Mammesproochen zesummekommen. Dës Delegatioun huet am Mee 1907 déi international
Associatioun vun den Akademien zu Wien gefrot fir eng Decisioun ze huelen.
Allerdéngs huet dës sech fir net kompetent erkläert fir d'Fro vun enger
internationaler Welthëllefssprooch, a sou ass et zur Formatioun vun enger
Aarbechtsgrupp komm, déi dëse Problem léise sollt. Dës Aarbechtsgrupp, dacks
einfach "de Comité" genannt, ass zu Paräis fir 18 Sitzungen zesummekomm, an
deenen se decidéiere sollt, wéi eng international Hëllefssprooch erausgesicht
sollt ginn. D'Resultat war, datt keng vun de Sproochen total akzeptabel wier, mä
datt den Esperanto wéinst senger relativer Perfektioun an deene villen
Unwennungen déi e schonn hat kéint akzeptéiert ginn, ënner der Konditioun datt
verschidden Ännerunge géife gemaach ginn. Déi Ännerunge sinn du vun der
permanenter Kommissioun ëmgesat ginn, an doraus ass den haitegen Ido entstanen.

Vill Esperantiste ware géint Reformen, an de Kreateur vum Esperanto, de Ludwik
Lejzer Zamenhof huet sech och net bereet erkläert fir d'Reforme vum Ido Projet
an den Esperanto z'iwwerhuelen. Ironescherweis sinn eng Rei vun de Reformen déi
am Ido ëmgesat goufen 1894 scho vum Zamenhof selwer proposéiert - mä awer net
ëmgesat - ginn. Bis haut besteet eng Tendenz, d'Haaptregelen am Esperanto
bäizebehalen. De Louis Couturat, eng vun den Haaptfiguren hanner Ido, ass an
engem Autosaccident am Joer 1914 ëmkomm. Säin Doud an den Éischte Weltkrich hunn
den Ido Mouvement staark gebremst. Mat der Gebuert vum Occidental (enger
weiderer Plangsprooch) si verschidde Leit vun Ido op Occidental eriwwergaangen,
wat den Ido Mouvement nach eng Kéier gebremst huet. 1928 huet den dänesche
Linguist a bis dato Ido-Verfechter Otto Jespersen seng eege Plangsprooch Novial
gegrënnt, well e geduecht huet, Ido hätt sou ee klenge Succès gehat wéinst
linguisteschen Elementer an der Sprooch selwer. Allerdéngs huet Novial nach vill
manner Leit ugezu wéi Ido.

Ido huet och haut nach eng Rei Spriecher an den Internet huet déi lescht Joren
zu engem Renouveau vum Interessi gefouert. D'Zuel vun Ido Spriecher gëtt op 250
bis 5000 geschat. Am Géigesaz soll Esperanto, nom Sidney S. Culbert, engem
pensionéierte Psychologieprofesser, deen eng Ëmfro gemaach huet, ongeféier 1,6
Milliounen Spriecher hunn. Déiselwecht Zuel ass am Almanac World Book of Facts a
bei Ethnologen ze fannen.

Vill Supporter vum Esperanto hunn Ido iwwer Joren attackéiert. Ee vun hinnen,
den Don Harlow, huet eng Geschicht vum Ido geschriwwen am drëtte Kapitel vun The
Esperanto Book, "How to Build a Language". Verschidde Leit hunn d'Validitéit vun
där Geschicht kritiséiert, op déi hien am Ënnerkapitel "Ido: The Beginning"
äntwert.

Zu Lëtzebuerg gouf den Ido-Mouvement 1911 gegrënnt a stoung der Sozialistescher
Partei no. Am Comité waren de Schoulmeeschter Henri Meyer (President) de Jos
Hever an de Pierre Blanc. Och d'Maisy Mongenast-Servais huet sech eng Zäit doran
engagéiert.

De 6.-10. September 1914 hätt sollen zu Lëtzebuerg en internationale Kongress
vun den Ido-Unhänger aus 15 Länner, zesumme mat aneren Organisatiounen,
organiséiert ginn; wéinst dem Ausbroch vum Éischte Weltkrich huet en awer missen
annuléiert ginn. Den Touring Club hat fir dat Evenement mam Ido-Verband en
Touristeguide iwwer Lëtzebuerg op Ido erausginn. 1924 koum et dann zu engem
Ido-Kongress zu Lëtzebuerg. Den Henri Meyer hat bei där Geleeënheet d'Mumm Séis
op Ido iwwersat.

2011: Iechternach 2005: Toulouse 2004: Kiew, Ukrain - 17 Participanten aus 9
Länner (Raporto) 2003: Grossbothen, Däitschland - Participanten aus 6 Länner
(Raporto) 2002: Kraków, Polen - 14 Participanten aus 6 Länner (Raporto) 2001:
Nürnberg, Däitschland - 14 Participanten aus 5 Länner (Raporto) 1998:
Białobrzegi, Polen - 15 Participanten aus 6 Länner 1997: Bakkum, Holland - 19
Participanten aus 7 Länner 1995: Elsnigk, Däitschland 1991: Oostende, Belsch -
21 Participanten 1980: Namur, Belsch - 35 Participanten 1960: Zürich, Schwäiz -
ongeféier 50 Participanten



https://lb.wikipedia.org/wiki/Himmel_(Astronomie)

Als Himmel bezeechent de Mënsch dat, wat hie vun der Äerd aus gesäit, wann hien
duerch d'Atmosphär a Richtung Weltraum kuckt.

Als Himmelsbou bezeechent een deen Deel vun der Himmelskugel (Firmament), dee
sech iwwer dem Horizont als visuell Hallefkugel béit.

Tatsächlech erschéngt eis den Himmelsbou éischter wéi eng flaach Schuel, déi um
Horizont zwee- bis dräimol méi wäit ewech ass, wéi um Zenit. Dat läit
gréisstendeels um ënnerschiddlechen Himmelsblo, donieft droen och Effekter vun
der Distanzschätzung a Bezuch zum visuellen Horizont bäi, wéi si och bei der
Moundtäuschung virläit. D'Visiounsbild vum Himmel als iwwer d'Äerd gebéit Schuel
ass a ville Mythologië present an huet zur laanger Dauer vum geozentresche
Weltbild bäigedroen.

Wann d'Sonnestralung d'Atmosphär durchdréngt, gëtt en Deel vum Liicht gestreet
an erhellt sou den Himmel. Ouni déi Streeung respektiv ouni Atmosphär wier den
Himmel − wéi de Weltraum − schwaarz. Zu där Diffusstralung dréit d'Streeung
duerch de Sauerstoff an de Stéckstoff an der Atmosphär bäi.

Den Himmel kritt seng visuell blo Fierwung duerch d'Streeung vum Sonneliicht an
de Molekülle vun der Äerdatmosphär. Dobäi gëtt dat kuerzwellegt blot Liicht op
engem Enn vum visuelle Liichtspektrum ongeféier 16-mol méi staark gestreet wéi
dat rout Liicht um aneren Enn. Jee no Wénkel zu der Sonn ass d'Streeliicht
ënnerschiddlech staark polariséiert.

D'Sonnestralung, déi eis normalerweis wäiss erschéngt, ass aus engem
Liichtspektrum vu verschiddene Wellelängten zesummegesat. Dee Spektrum gëtt vum
Mënsch wéinst sengem Faarfempfannen als wäiss ugeholl, ass awer keng Eegenschaft
vun der Sonnestralung selwer. Wann dat wäisst Liicht a seng verschidde
Wellelängten opgedeelt gëtt, da gedäit de Mënsch d'Liicht an de Spektralfaarwen.
Dat gëtt zum Beispill bei engem Reebou oder mat Hëllef vun engem Prisma
siichtbar. Och d'Faarwe vum monochromatesche Liicht si keng Eegenschaft vum
Liicht, mä ass eng Zouuerdnung vum mënschleche Faarwenandrock. Et muss een net
noutwendegerweis monochromatescht Liicht gebrauchen, fir d'Liicht faarweg
erschéngen ze loossen. Et geet duer, wann e puer Wellelängteberäicher vun der
Sonnestralung méi staark oder manner staark vertruede sinn, wéi beim wäisse
Liicht.

Beim Himmelsblo gëtt d'Sonnestralung u klenge Molekülle vun der Loft gestreet,
déi méi kleng si wéi d'Wellelängte vum Liicht (Rayleigh-Streeung) a kann aus
verschiddene Richtungen an d'A antrieden. D'Bild weist, datt den
Intensitéitsmaximum vun der direkter Sonnestralung am grénge Spektralberäich
läit, de Maximum vum Streeliicht awer wäit an den UV-Beräich geet. Dat geet fir
e Sonnebad duer, dat mënschlecht A ass dofir awer net empfindlech. Den Himmel
schéngt ze liichten an dat mat kuerzwellegem Liicht, dat de Mënsch als blo
gesäit.

Déi Plaz mat dem bloosten a kloerstem Himmel op der Äerd, also dem intensivsten
Himmelsblo, ass no Miessunge vum briteschen National Physical Laboratory Rio de
Janeiro. An den ieweschte Schichte vun der Atmosphär iwwer der Stad vum
Zockerhutt gëtt et ganz wéineg kondenséiert Flëssegkeet (Waasserdrëpsen) a
Stëbsdeelercher, déi den Duerchtrëtt vum kuerzwellege bloe Liichts stéiere
kéinten. Ongënschteg Streeungseffekter vun der Atmosphär sinn et, déi den Himmel
op anere Plazen méi wäiss-blo erschénge loossen.



https://lb.wikipedia.org/wiki/Himalaya

Den Himalaya (aus dem Sanskrit: हिमालय, himālaya, zesummegesat aus hima „Schnéi“
an alaya „Plaz, Wunneng“) ass déi gréisst Biergerketten op der Äerd. E läit an
Asien nërdlech vum Indesche Subkontinent.

Am Himalaya sinn déi héchst Bierger vun der Welt, déi sougenannt Aachtdausender.
D'Spëtzte vum Mount Everest, Lhotse, Cho Oyu a Makalu si wäit bekannt.

Den Himalaya gehéiert, mat den Anden an de Rocky Mountains, zu deene jéngste
Biergketten. Viru ronn 80 Mio. Joer louch déi Indesch Plack ronn 6.400 km
südlech vun Asien. Mat enger Vitess vun 9 Meter am Joerhonnert ass si no Norde
geréckelt an ass am Paläogen, viru 40 bis 50 Mio. Joer, mat Eurasien
kollidéiert. Zanterhier ass deen Driff just nach mat hallwer Vitess, duerch den
Drock gouf (a gëtt nach ëmmer) dat no uewe gedréckt, wat haut den Himalaya ass.
D'Erosioun bewierkt, datt d'Héicht vun de Bierger plus ou moins d'selwecht
bleift.

Den Himalaya besteet am Fong aus ville verschiddene Biergketten, déi vu Süden no
Norde méi héich ginn. Am Süde läit d'Siwalikketten, woudrop nach Bëscher sinn.
Nërdlech dovu kënnt dann de Viischten Himalaya, an nach méi nërdlech dann den
Héich-Himalaya

D'Gletschere vum Himalaya zielen zu deene gréissten op der Welt. Den Himalaya
spillt eng wichteg Roll fir d'Klima vum indesche Subkontinent a vum tibetesche
Plateau.

Am Himalaya leien och d'Quelle vun enger Rëtsch Flëss, dorënner de Giele Floss,
de Jangtse, den Irrawaddy, de Mekong, den Indus an de Brahmaputra.



https://lb.wikipedia.org/wiki/Hellenismus

Den Hellenismus oder den Hellenisteschen Zäitalter (4.-1. Joerhonnert v. Chr.)
ass eng Geschichtsperiod a Griicheland, déi bis op d'grouss Figure wéi den
Alexander de Groussen oder d'Kleopatra relativ mëssverstane gëtt. Den
Hellenismus gëtt dacks als eng Transitiounsperiod, a souguer Dekadenz, tëscht
dem Glanz vum Klasseschen Zäitalter an der Muecht vum Imperium Romanum ugesinn.
Allerdéngs hunn de Glanz vun de Stied wéi Alexandria, Antiochia a Pergamon,
d'Economie, d'Mëschung vun de Kulturen, d'dominant Roll von der griichescher
Sprooch an hir Diffusioun d'Bild vum antiken Noen Oste verännert.

Den Hellenismus gouf duerch Historiker aus dem 19. Joerhonnert definéiert. De
Begrëff "hellenistesch" gouf fir d'éischt Kéier vum däitschen Historiker Johann
Gustav Droysen benotzt a koum duerch de linguisteschen a kulturelle Critère, der
spektakulärer Erweiderung vun de Regiounen, wou griichesch geschwat ginn ass
(gr.: ἑλληνίζειν / hellênízein) an domat duerch de Phenomen vun der Expansioun
vum Hellenismus. Dëse Phenomen vun enger Hellenisatioun an dem Kontakt tëscht
den alen orientaleschen Zivilisatiounen an de Griichen ass ënner der réimescher
Dominatioun weidergaangen. D'chronologesch Grenze vun dem hellenisteschen
Zäitalter si konventionell a politesch : si fänke mam Doud vum Alexander dem
Groussen un, an halen op, wéi sech de leschte groussen hellenisteschen
Herrscher, d'Kleopatra vun Egypten, d'Liewe geholl huet, an der réimescher
Dominanz d'Plaz iwwerlooss huet.

D'rezent archeologesch an historesch Aarbechte ginn an d'Richtung, dës Period no
zwéin Aspekter nei ze bewäerten : d'Existenz an d'Gewiicht vun de grousse
Kinnekräicher mat ursprénglech griicheschen oder makedoneschen Dynastien mä och
d'Roll vun de ville Stied, deenen hir Wichtegkeet net ofgeholl huet, och wann
dës Meenung laang Zäit vertruede war.

Am Alter vum 20 Joer war den Alexander de Groussen Kinnek vu Makedonien, zwee
Joer drop Meeschter iwwer dat antikt Griichland, an huet a senger kuerzer Zäit
um Troun — knapps 13 Joer vun 336 bis 323 v. Chr. — déi spektakulärsten a
séiersten Eruewerung vun der Antiquitéit fäerdegbruecht. E klengt Kinnekräich,
wat sech mat verschiddene griichesche Poleis zesummegedo hat, huet dat gréisst
Räich vun dëser Zäit an d'Knéie gezwongen, d'Perserräich vum Dareios III. Den
achämenideschen Herrscher gouf bannent véier Joer (334-330) an dräi Schluechte
geschloen, um Granikos, zu Issos a Gaugamela. Déi dräi Joer drop, bis 327, goufe
lues awer sécher d'Satrapien an Zentralasien ageholl, a bis 325 huet den
Alexander d'makedonesch Dominatioun iwwer den Nordoste vun Indien geséchert. Hei
huet den Alexander ënner dem Drock vu sengen Truppe missen ophalen, an ass zréck
a Mesopotamien gaangen, dem Häerz vu sengem Räich.

Fir seng Muecht op laang Zäit ze halen, huet hie versicht d'achämenidesch
Herrscherklass vum ale Räich mat der Administratioun vu sengem Räich
zesummenzebréngen. Hien huet op dësem Wee versicht, eng Monarchie ze grënnen,
déi engersäits op der makedonesch-griichescher Traditioun baséiert huet, an
anerersäits och d'persesch Ierfschaft net vergiess huet. De plëtzlechen Doud vum
Kinnek am Alter vun 33 Joer huet dësem originelle Versuch en Enn gesat, dee vu
sengem Entourage allerdéngs och kritiséiert ginn ass.

Den Alexander de Groussen hat kee wierklechen Nofolger hannerlooss, dee seng
Plaz konnt anhuelen, a virun allem keen, dee sech géint d'Diadoche behaapte
konnt, Offizéier vu senge Campagnen déi sech 40 Joer laang ëm d'Ierfschaft
gestridden hunn. D'Kricher tëscht dem Perdikkas, dem Ptolemaios, dem Kassander,
dem Lysimachos, dem Antigonos an dem Seleukos, fir nëmmen déi wichtegst
z'ernimmen, déi bis 281 v. Chr. gedauert hunn, hunn d'Famill vum Alexander
verschwanne gelooss, an d'Räich gesprengt. Den Antigonos, alen Offizéier dee
vague mat der kinneklecher makedonescher Famill verwandt war, hat et bal
geschafft, d'Räich nees opzebauen, mä eng Koalitioun vu senge Rivalen huet hie
bei der Schluecht vun Ipsos 301 v. Chr. geschloen.

Griicheland, Makedonien a Klengasien goufe vun de militäresche Campagne vun den
Diadoche markéiert, während sech den ëstlechen Deel vum Räich séier emanzipéiert
huet, an zum griichesche Räich vu Baktrien ginn ass. Dëse Genereel war et egal,
iwwer wéi eng Partie vum Räich si d'Soen haten, d'Haaptsaach war, si haten en
Troun. Den Demetrios Poliorketes, Jong vum Antigonos, huet zesumme mat sengem
Papp iwwer de gréissten Deel vun Asien geherrscht, an nom Doud vu sengem Papp
huet hie versicht, Makedonien anzehuelen, wat him provisoresch och gelongen ass.
Schlussendlech huet hie sech awer misse geschloe ginn, an ass miserabel
gestuerwen. Den eelste Jong vum Ptolemaios, de Ptolemaios Keraunos, gouf vu
sengem Papp aus Egypten verdriwwen, an huet sech beim Lysimachos an Thrakien
opgehalen. De Ptolemaios Keraunos huet Thrakien souwéi Makedonien ageholl, an de
Seleukos ëmbrénge gelooss, dee géint hie virgoe wollt. Den Noen Oste war vun den
Ambitioune vun dëse Genereel dominéiert, déi sech séier de Kinnekstitel ginn
hunn, hir Truppen hunn aus griicheschen a makedonesche Sëldner bestanen.

Am beschte geschloen huet sech de Ptolemaios I., e Kandheetsfrënd vum Alexander,
aus deem verschidden Auteuren och de Baaschtert vum Philippe II. gemaach hunn.
Hie konnt sech séier Egypten ënner den Nol rappen, an huet versicht, hei en
dauerhafte Staat opzebauen. Domat huet hien imperial Ambitiounen opginn, déi hie
selwer fir wéineg realistesch gehalen huet. Domat war hien zwar ee vun deenen,
déi mat "Schold" dru waren, datt aus der imperialer Iddi näischt ginn ass, mä
anerersäits war hien och e Grënner vun der hellenistescher Welt.

Am 3. Joerhonnert v. Chr. koum et zu engem kuerze Gläichgewiicht tëscht den dräi
Dynastien, déi aus den Diadochen ervirgaange waren. Makedonien gouf vun den
Nofolger vum Antigonos regéiert, Egypten vun de Lagiden, an e grousst Räich, wat
net homoge war vun de Seleukiden. Allerdéngs gouf et nach méi Divisiounen an der
hellenistescher Welt. Nieft den dräi grousse Monarchië gouf et eng Partie kleng
Kinnekräicher, déi keng sou grouss Roll gespillt hunn. Sou hunn d'Attaliden
hiert Kinnekräich ronderëm Pergamon opgebaut, an et goufe Kinnekräicher um
Pontos an a Bithynien. Den Hieron II. huet a Grouss-Griicheland e Kinnekräich zu
Syrakus op d'Bee gestallt.

Zu dëse ville klenge Monarchie kommen ausserdeem nach d'Konfederatioune vun de
Poleis, déi sech zum Deel mat Erfolleg, géint d'Ambitioune vun den
hellenistesche Kinnekräicher - virun allem Makedonien - duerchgesat hunn. Zwee
vun dëse federale Staaten, d'Achaiiesch Liga ënner dem Aratos an d'Aitolesch
Liga hunn eng grouss Roll bis zu der réimescher Eruewerung gespillt. Verschidde
Poleis konnte souguer hir Onofhängegkeet behalen, a ware mat de Kinnekräicher
gläichgestallt. Dat bescht Beispill heifir ass Rhodos.

Um Enn vum 3. Joerhonnert ass d'Magna Graecia - Süditalien a Sizilien - no bal
engem Joerhonnert vu Kämpf, sief et duerch de Pyrrhos oder duerch d'Punesch
Kricher, ënner réimesch Dominatioun gefall. Et huet allerdéngs nach bis zum
Ufank vum 2. Joerhonnert gedauert, bis Roum wierklech am Orient agegraff huet.
An enger éischter Zäit hunn d'Réimer militäresch d'Antigoniden a virun allem den
Antiochos III. - déi lescht grouss politesch Figur ënner den hellenisteschen
Herrscher virum Mithridates VI. an der Kleopatra - ënner hir Fuchtel bruecht. An
engem laangen a luese Prozess, dee bal zwee Joerhonnerte laang gedauert huet,
konnt Roum mat der Hëllef vun de Poleis an dem Kinnekräich vu Pergamon
d'ëstlecht Mëttelmier u sech rappen. Dëse leschten Akt bei der Eruewerung war de
Sträit tëscht dem Octavian an dem Marcus Antonius, dee mat der leschter
Herrscherin vun Egypten, der Kleopatra VII., alliéiert war, a geschloe gouf.
D'Kleopatra huet sech 30 v. Chr. d'Liewe geholl.

Allerdéngs sinn d'Réimer am Orient och op Resistenze gestouss, an et huet dräi
Kricher gebraucht, fir de Kinnek vu Pontos, de Mithridates VI., am 1.
Joerhonnert ze schloen. De Pompeius huet 63 v. Chr. d'Seleukideräich
ofgeschaaft, an den Orient no réimeschem Modell nei organiséiert.
D'hellenistesch Welt gouf zu engem Terrain fir d'Ambitioune vun de verschiddene
Genereel vun der réimescher Republik bis zu der entgülteger Victoire vum
Octavian.

Parallel dozou ass de politeschen Afloss vun de Seleukiden an Zentralasien,
Persien a Mesopotamien no der Herrschaft vum Antiochos III. (223-187 v. Chr.)
brutal gefall. Dësen hat nach d'Mëttel, eng Expeditioun bis un d'Grenze vun
Indien op d'Been ze stellen. Ënner der Herrschaft vu sengem Jong konnten
d'Seleukiden emol net méi den Opstand vun de Makkabäer a Palestina
zréckgeschloen. D'Parther déi agefall sinn, hunn dës politesch Dekompositioun
beschleunegt an um Ufank vum 1. Joerhonnert v. Chr. hunn d'Seleukiden nëmmen
nach Syrien iwwereg gehat.

D'hellenistesch Monarchie war perséinlech. Dat heescht datt de Kinnek dee war,
deen duerch seng eege Leeschtungen, déi meeschtens militäresch waren, a säi
Behuelen, un den Titel Basileus ("Kinnek") komm ass. Sou war eng militäresch
Victoiren dacks de legitimen Akt, fir op den Troun ze kommen, an iwwer eng
Provënz oder e Staat ze herrschen. D'Seleukiden hunn d'Eruewerung vu Babylon
duerch de Seleukos I. am Joer 312 benotzt, fir hir Presenz a Mesopotamien ze
legitiméieren, oder och d'Victoire iwwer de Lysimachos 281 fir hir
Revendikatiounen op Thrakien ze rechtfertegen. D'Kinneke vu Bithynien hunn aus
der Pseudo-Victoire vum Nikomedes I. aus dem Joer 277 profitéiert, fir vis-à-vis
vun de Galater hir Herrschaft ze legitiméieren.

An dëser Monarchie gouf et keng kloer Ierfschaftsregelen, a sou koum et dacks zu
Streidereien an Ermuerdungen, wa méi wéi een Ierwen a Fro komm ass. Et gouf och
keng fundamental Gesetzer oder Texter, déi d'Muecht vum Kinnek reglementéiert
hunn. Alles koum vum Kinnek, a besonnesch d'Gesetzer huet hie selwer opgestallt.
Dësen absoluten a perséinlecher Charakter vun der hellenistescher Monarchie war
gläichzäiteg d'Stäerkt an d'Schwächt vun dëse Kinnekräicher, well et extrem vun
der Perséinlechkeet vum Herrscher selwer ofgehaangen huet. Sou war et och
wichteg, bis op Makedonien, wou d'Monarchie eng al Institutioun war, fir sech
Ideologien opzebauen, fir d'Dominatioun vu makedoneschen a griicheschen
Dynastien iwwer Vëlker, déi näischt mat dëser Zivilisatioun ze dinn haten, ze
rechtfertegen. D'Lagide goufen zu Pharaonen an den Ae vun den Egypter, a ware
sou gescheit, sech mam Klerus duerch grouss Spenden un d'Tempele guttzehalen.

Dës Kinneken haten d'absolut Muecht mä haten doduerch och vill Flichten, wéi
sech Kollaborateuren ze sichen, d'Feinden ze schloen, hir kinneklech Natur
duerch hiert Behuelen ze beweisen, an hir Funktioun duerch eng Divinatioun vun
hirer Persoun ze legitiméieren. Am klasseschen Zäitalter, war de Modell vun der
Monarchie, dee vun de Philosophe rejetéiert gouf asiatesch ; am hellenisteschen
Zäitalter war de Modell griichesch.

Am Verglach mam klasseschen Zäitalter gëtt gär vun engem Néiergang vun der Polis
an der hellenistescher Period geschwat. Allerdéngs ass et besser, dëst net ze
verallgemengeren. Sparta, Athen an Theben waren Eenzelfäll vun imperialistesche
Poleis, mä d'grouss Majoritéit vun de griichesche Poleis am 5.-4. Joerhonnert v.
Chr. huet sech hirer oder der Autoritéit vun den Achämenide misse fügen.

Dës Situatioun war identesch am hellenisteschen Zäitalter, och wann
d'imperialistesch Muecht vun de Stied net méi existéiert huet (Athen) oder
definitiv gebrach gouf wéi fir Sparta 222 v. Chr.. Eng Partie Poleis hu sech a
grousse Federatiounen zesummegedo, wéi d'Achaiiaesch oder Aitolesch Liga. Anerer
konnten iwwer eng laang Zäit hir Onofhängegkeet behalen, wéi Rhodos. Vill Poleis
hunn och mat de Konflikter ënner den Herrscher gespillt, fir - och wann et nëmme
provisoresch war - hir Onofhängegkeet ze behalen, déi fir si ganz wichteg war.

An der Realitéit huet d'Unzuel vun de Poleis an dëser Period souguer däitlech
zougeholl. D'hellenistesch Monarchen hu vill Stied an hire Kinnekräicher
gegrënnt, ugefaange mat hiren Haaptstied. D'Seleukiden hu Stied um iranesche
Plateau gegrënnt, a Mesopotamien a verschidde Stied mam Numm Seleukia a Syrien.
D'Lagide waren Zypern aktiv souwéi a Klengasien. Deelweis goufe griichesch Stied
duerch e Monarch och einfach nei gegrënnt, oder och eenheimesch Stied a
griichesch Stied transforméiert. Wéineg Stied goufe wierklech ex nihilo
gegrënnt, bei de meeschten neie Poleis gouf einfach eng eenheimesch Plaz geholl,
oder sech an dëser Géigend installéiert.

Déi meescht Grënnunge goufen um Ufank vun der hellenistescher Period tëscht den
Eruewerunge vum Alexander an der Mëtt vum 3. Joerhonnert gemaach, zu de gréisste
Baumeeschter hunn d'Seleukide gezielt. Dat éischt Zil wat net d'Hellenisatioun,
wat éischter eng Konsequenz war, mä e militärescht a strategescht Zil : an de
Stied gouf eng Garnisoun installéiert, fir den Territoire oder eng
Handelsstrooss ze kontrolléieren. A Griicheland koum ausserdeem dobäi, datt sech
déi kleng Stied zesumme wollte setzen, fir eng méi zolidd Eenheet duerzestellen.
Natierlech gouf et och e politesche Wëlle vun den Herrscher, fir duerch hir
Haaptstied hir Muecht an de Lännereien ze festegen. Manner wichteg waren
natierlech och d'Wirtschaftsbezéiungen.

Verschidde Stied hate vun Ufank un eng zolidd Gréisst, mä vill Stied waren
einfach militäresch Befestungen, a sinn eréischt am 2. Joerhonnert v. Chr. zu
richtege Stied ginn. Net all Grënnung war erfollegräich, a verschidde Plaze
goufen och nees verlooss.

D'Kinneken hu keng einfach Stied gegrënnt, mä wierklech Poleis nom klassesche
griichesche Modell. Dëse Modell huet sech an de Communautéite vun Zentralasien a
Phenizien verbreet, déi helleniséiert goufen. D'Liewen, iwwer dat duerch vill
Texter e groussen Deel bekannt ass, war räich. Et schéngt es, wéi wann
d'Oligarchie ëmmer méi ofgeholl huet, wouvun d'Demokratie profitéiert huet, déi
zu enger Norm an der hellenistescher Welt ginn ass. E globale Konsens ass zu
stane komm, deen heiansdo vu Biergerkricher ënnerbrach ginn ass. D'Bindung zu
der Polis war nach ëmmer ganz staark, a vill Bierger hunn net gezéckt, zu de
Waffen ze gräifen, fir hir Onofhängegkeet ze verdeedegen.

D'Bezéiungen tëscht den hellenistesche Kinneken an de Poleis, déi si dominéiert
hunn, oder versicht hunn ze dominéieren, ware komplex. Generell hu sech d'Poleis
géint d'absolut Autoritéit vun de Kinneke gewiert. Allerdéngs huet dëst dacks
vum och dovun ofgehaangen, wéi de Muechtrapport tëscht deenen zwee war. Generell
hat e Kinnek d'Recht, eng Polis déi hien eruewert hat, ze zerstéieren, mä
meeschtens gouf eng Eenegung fonnt, an d'Polis gouf méi oder manner gewollt zu
enger Alliéierter vum Kinnek. Et muss een tëscht ville klenge Poleis
ënnerscheeden, iwwer déi de Kinnek eng grouss Kontroll hat, an déi och als Deel
vum kinneklechen Territoire konnte weidergi ginn, an anere Stied, déi zwar dem
Kinnek ënnerstallt waren, awer eng grouss Autonomie behalen hunn. Dëst war
meeschtens de Fall fir d'Poleis aus der Ägäis, déi dacks laang virun den
hellenistesche Kinnekräicher gegrënnt gi waren.

D'Rapporten tëscht Kinnek a Polis waren duerch e politesche Modell dominéiert,
deen euergeteschen Handel genannt gëtt : e wohltätege Kinnek géint Éieren, déi
d'Stad him bruecht huet. Dëse Modell gouf zur Norm fir d'Bezéiungen tëscht
Monarch a Polis. De Kinnek gouf als mächtegen Herrscher duergestallt, dee
wohltäteg fir d'Stad war, d'Stad beschützt huet an e Garant vun hirer
Properitéit war. D'Polis huet hiren Devouement proklaméiert, wat fir de Kinnek e
Mëttel war, seng Legitimitéit ze stäerken, him Statue gebaut an zum Deel och
kultesch Éiere bruecht. Den Euergetismus war sou den ideologeschen Haaptkader an
de politesche Bezéiungen tëscht Kinneken a Poleis. Et koum och fir, datt sech
den Euergetismus a Stied manifestéiert huet, déi net zu der Aflosszon vum Kinnek
gehéiert hunn. Sou gouf Rhodos vun allen hellenistesche Monarchen nom schlëmmen
Äerdbiewe vun 227 v. Chr. ënnerstëtzt. D'Attaliden hunn eng Partie Monumenter zu
Athen finanzéiert, dorënner déi berühmte Stoa vum Attalos, déi am 19.
Joerhonnert duerch d'amerikanesch archeologesch Schoul vun Athen nees opgebaut
ginn ass.

D'Fro no de Rapporten tëscht Griichen a Makedonier op der enger Säit a mat den
netgriichesche Vëlker op der anerer Säit huet sech a Griicheland oder a
Makedonien ënner der Dominatioun vun den Antigoniden natierlech net gestallt. Mä
an Asien, an de seleukideschen Territoiren oder an Egypten war déi breet mass
vun den Awunner net griichesch. Dës heemesch Bauere ware gréisstendeels fräi, mä
ënnerstoungen awer der kinneklecher a steierlecher Administratioun. An dësem
Punkt waren d'hellenistesch Kinnekräicher net vill anescht wéi hir Virgänger am
Noen Osten, bis op ee Punkt : dës Dynastie ware Friemherrschaften duerch hiren
Ursprong, hir Liewensart a virun allem hir Sprooch.

Sou hunn d'griichesch Besatzer refuséiert, déi lokal Sproochen ze léieren, an
hunn d'griichesch Sprooch als Kommunikatiounsmëttel fir d'Steieren,
d'Administratioun, d'Militär an d'Politik gefuerdert. D'Kleopatra VII., déi vill
Sprooche geschwat huet, schéngt hei eng Ausnam bei de Lagiden gewiescht ze sinn.
D'egyptesch an d'jiddesch Elite souwéi déi grouss Notabelen a Klengasien hunn
ugefaangen, griichesch ze schwätzen. Dëse Phenomen hat am 4. Joerhonnert a
Klengasien scho virun den Eruewerunge vum Alexander ugefaangen. An de
Kinnekräicher ronderëm d'hellenistesch Welt hunn d'Herrscher heefeg versicht,
hire Philhellenismus ënner Beweis ze stellen, a mat hire Sujeten op griichesch
kommunizéiert. Verschidden anatolesch Sprooche si verschwonnen, op d'mannst an
de schrëftlechen Dokumenter. D'Griichescht gouf lues awer sécher d'Sprooch vun
der Politik, der Administratioun, der Diplomatik an der Kultur.

D'griichesch Sprooch konnt sech souguer nach eng Zäitchen duerchsetzen, wéi
d'politesch Dominatioun vun der hellenistescher Welt net méi wéi e Souvenir war,
sou zum Beispill am Nordweste vun Indien an an Zentralasien. Um Site vun Ai
Khanoum um Oxus a Baktrien goufen Iwwerreschter vun enger kinneklecher
Trésorerie fonnt, mat Archiver op griichesch. En anert Beispill war d'Stad
Alexandria an Arachosia, wou eng kosmopolitesch Bevëlkerung gelieft huet, an déi
am 4. Joerhonnert ënner d'Dominatioun vun de Maurya gefall ass. De berühmtesten
Herrscher vun dëser Dynastie, den Ashoka, huet Edikter a sengem ganze Räich
gravéiere gelooss. Eng grouss Partie dovu goufen zu Alexandria an Arachosia
erëmfonnt, a waren deels op aramäesch a virun allem op griichesch. An engem vun
dësen Edikter huet de Keeser d'buddhistesch Prinzipien opgeschriwwen.

Och wann d'Adaptatioun vun den Edikter vum Ashoka fir d'Griichen a sengem Räich
geduecht war, sou waren aner Texter, déi op griichesch iwwersat goufen, fir
Net-Griiche geduecht. Sou zum Beispill d'Tora déi aus dem hebräeschen an
d'griichescht am 3. Joerhonnert iwwersat ginn ass, eng Initiativ déi dem Kinnek
Ptolemaios III. zougeschriwwe gëtt, dee wollt datt seng Geriichter e Code op
griichesch hätten, fir de Judden eng Justiz no hirem Gesetz ze bidden. D'Tora
gouf an de Synagogen och op griichesch gelies, wat en Indiz vun der Penetratioun
vun dëser Sprooch bei de Judde vun der Diaspora ass.

Am klasseschen Zäitalter war d'griichesch Sprooch a vill Dialekter ënnerdeelt,
déi enger Regioun hir Identitéit ginn hunn. Am hellenisteschen Zäitalter huet
sech vum Mëttelmier bis zum Indus dKoiné duerchgesat, déi aus dem
ionesch-atteschen entstanen ass. Déi al Dialekter sinn a Griicheland och an den
offiziellen Dokumenter weider benotzt ginn, mä iwwerall soss huet sech d'Koiné
duerchgesat. An dëser Sprooch goufe och d'Wierker vun den hellenisteschen
Auteure geschriwwen, ob si griichesch waren oder net. Dat "klassescht"
algriichesch war eng Kreatioun vum Hellenismus, déi sech op d'athenesch
Ierfschaft vum klasseschen Zäitalter baséiert huet.

Fir dat aalt Egypten gëtt et eng prezis Äntwert, hir Zivilisatioun war souguer
an den Ae vun de Griiche prestigiéis. D'egyptesch Kulten hu sech am
Mëttelmierraum an dëser Period verbreet. De Kult vun der Isis am 1. Joerhonnert
v. Chr. konnt a Phönikien, Klengasien, Griicheland, Kyrenaika, Sizilien a bis op
Roum nogewise ginn. Am Joer 70 n. Chr. ass den Isiskult och bis a Gallien an a
Baetica komm. Dës Diffusioun vun den orientalesche Kulten, meeschtens och
griichesch Adaptatioune vun orientalesche Gottheeten, ass vun den egyptesche
Griichen a vun den Egypter ronderëm d'Mëttelmier ausgaangen.

Et schéngt es allerdéngs, wéi wann d'Egypter net vun der hellenescher Liewensart
begeeschtert waren. Natierlech hunn d'egyptesch Eliten, virun allem
d'Paschtéier, nieft der Sprooch och e griicheschen Numm ugeholl, souwéi
d'griichesch Gouvernements-Praktiken. Deelweis hu si och um griichesche Kult
deelgeholl, opmaannst un deem fir den Herrscher. Mä déi grouss Mass vun der
Bevëlkerung huet sech net mat der griichescher Kultur a Relioun befaasst.
D'Lagiden hunn d'Privilegie vun den Tempelen an d'heemesch Kulte respektéiert, a
goufe sou an den Ae vun hire Sujeten Herrscher, déi de pharaonesche Modell vun
der Monarchie ugeholl hunn. Et schéngt es och, wéi wann eng Partie Griichen, déi
an Egypten gewunnt hunn, verschidden egyptesch Kulten ugeholl hunn, wéi zum
Beispill Begriefnesritualen. Gemëschten Hochzäite waren net seelen (ausser an
der kinneklecher Dynastie), a vill Leit haten en duebelen Numm, en egyteschen an
e griicheschen. Sou gouf et zu Edfu en Offizéier, dee bei de Griichen Apollonios
genannt gouf, bei den Egypter Pashou. An engem Land wou d'ethnesch Identitéit
schwéier z'etabléiere war, an dacks duerch d'Sprooch bestëmmt war, war d'duebel
Kultur staark verbreet, op jiddwer Fall an de méi héije soziale Klassen.
D'Geriichter vun egypteschem a griicheschem Recht hunn zesummegeschafft, an u
wéiee Geriicht ee geschriwwen huet, huet eigentlech nëmmen dovun ofgehaangen, a
wéi enger Sprooch de Kontrakt war, ëm dee gestridde gouf (Handelsvertrag,
Hochzäitsvertrag asw.). Global huet d'Identitéit virun allem dovun ofgehaangen,
wéi sech den Eenzele beholl huet, wat seng reliéis, politesch a kulturell
Praktike waren, a wéi e vun den anere Leit gesi gouf : Griich war een, wann ee
vun de Griiche sou ugesi ginn ass. D'Judden, déi an Egypten gelieft hunn, a
griichesch geschwat hunn, goufe mat den Hellenen an een Dëppe gehäit.

Iwwer Phönikien, Syrien, Mesopotamien an Zentralasien ass manner gewosst. Och
wann eng Partie heemesch Sproochen op d'mannst aus de schrëftlechen Dokumenter
verschwonne sinn, sou huet d'aramäesch Sprooch sech awer behaapt. D'Seleukiden
hunn allgemeng déi lokal Relioune respektéiert, souwéi och déi lokal politesch
Konzepter, wéi dee vun der Monarchie a Mesopotamien. Et ass gutt méiglech, wéi
zum Beispill zu Ai Khanoum a Baktrien, datt et an de Stied eng gemëschte Kultur
gouf, virun allem an der Relioun an an der Architektur. A Palestina huet
d'Hellenisatioun zu Spannungen an der Bevëlkerung gefouert, ënner anerem am 2.
Joerhonnert v. Chr. ënner den Hasmonäer.

D'griichesch Liewensart huet sech mat der Entwécklung vun de Poleis wäit
verbreet. Déi al Handelsrivalitéit tëscht Griichen a Phönikier war zwar net aus
der Welt geschaaft, mä de politeschen a kulturellen Hegemonismus vun de Griiche
war sou staark, datt verschidde Phönikier hir Kanner als Epheben op Athen
geschéckt hunn, an u Concoursen a Griicheland deelgeholl hunn. Dëst seet aus,
datt si wéi Griichen ugesi goufen. Vill Phönikier mat griichescher Kultur, oder
Griichen déi zu Sidon gewunnt hunn, hunn op d'mythologesch Bezéiungen tëscht
Sidon, Argos an Theben opmierksam gemaach. A Syrien huet de Bau vun der grousser
Metropol vun de Seleukiden, Antiochia, zu der Hellenisatioun vun dëser Regioun
bäigedroen, a war och déi lescht Bastioun vun der Dynastie am 1. Joerhonnert v.
Chr.

A Klengasien huet d'Entwécklung vun de Poleis a Karien an a Lykien am 4.
Joerhonnert v. Chr. huet de ganze westlechen Deel vun Anatolien betraff, mä ni
wierklech d'Banneland. Net-griichesch Vëlker hunn dacks spontan d'Herrscher
gefrot, fir kënne an enger Polis ze wunnen. Dëst setzt nieft der Sprooch och eng
Gewunnecht mat der griichescher Politik an der Educatioun viraus, et goufen och
vill Gymnase gebaut. Mä och wann d'Stied a Klengasien Tempelen, Agoraen an
Theateren haten, sou sinn awer hir Traditiounen net verschwonnen. A Phönikien
konnt datselwecht festgestallt ginn. Sou ass de Fall vun engem Awunner vu Sidon
bekannt, den Diotimos, deen zu Argos d'Concourse gewonnen hat, an de
phönizeschen Titel Sophet ("Riichter") hat. Ënner dem griichesche Lack si lokal
Funktiounen a Gewunnechte weiderhi bäibehale ginn.

Et ass schwéier, d'Realitéit an d'Déift vun der Hellenisatioun ze
generaliséieren. D'Situatioune ware verschidde jee no Kinnekräich, no Provënz an
deelweis och no den Eenzelpersounen. Deelweis gouf et och staark helleniséiert
Regiounen (virun allem d'Stied), déi direkt u Regioune louchen, an deenen de
Phenomen nëmmen uewerflächlech war. Déi grouss Diversitéit bei de Quelle féiert
zu enger grousser Virsiicht, wann ee vun Hellenisatioun oder Akkulturatioun
schwätzt. D'griichesch Kultur war allerdéngs zimlech dominant, an dësen Aspekt
huet och nach no der réimescher Eruewerung Bestand gehat.

Un éischter Linn stoungen d'Zaldoten, déi sech iwwer dausende Kilometer
deplazéiert hunn. An dëser Zäit koum et och zu enger Entwécklung vum Sëldnertum.
Sou hunn d'Awunner vu Sagalassos a Pisidien laang Zäit Sëldner gestallt, virun
allem fir d'Lagiden. Mä och d'Artisten an d'Philosophe si wäit gereest, sou zum
Beispill de Klearchos vu Soloi, e Schüler vum Aristoteles, deem seng Presenz zu
Ai Khanoum attestéiert ass. D'Kanner vun Notabele goufen dacks an déi grouss
griichesch Stied geschéckt (Athen, Delphi asw.) fir hei en Enseignement an der
Rhetorik ze kréien, déi fir eng politesch oder diplomatesch Carrière noutwenneg
war. E gewëssene Moschiôn, Bierger vu Priene, huet seng Stad an de Concourse vun
de Stied ronderëm vertrueden, a gouf duerno Ambassadeur bei de Seleukiden, an
Egypten a spéider zu Roum. Et schéngt es, wéi wann hie bis op Petra an Arabien
komm wier. Identesch Carrière waren näischt aussergewéinleches, a sinn dacks
virkomm.

Och d'Dokteren, Artisten a Magistrate si gereest. Verschidde Stied haten et
souguer léiwer, wann e Riichter aus enger anerer Stad de Fall iwwerholl huet,
well dës zum Deel manner virageholl waren, oder manner ënner Drock gesat goufen.
Heiduerch ass et och sécher zu engem Rapprochement tëscht de juristesche
Praktiken tëscht de Stied komm. Aus wéi engem Grond och ëmmer e Griich an enger
anerer Stad wéi senger eegener war, wann hie seng Saach hei gutt gemaach huet,
gouf seng Presenz duerch en Dekret geéiert. Dacks goufen dës diplomatesch
Relatiounen duerch d'Mythologie verstäerkt. Well all Stad behaapt huet, vun
engem mythologeschen Heros ofzestamen, an d'griichesch Mythologie immens komplex
ass, war et net schwéier, gemeinsam Virfahren ze fannen. Wéi déi kleng Stad
Kytenion (Dorier) eng Ambassade an d'Haaptstad vu Lykien, Xanthos, geschéckt
huet, hu si sech Méi ginn, e gemeinsame Virfahren ze fannen : den Apollo soll zu
Xanthos op d'Welt komm sinn, an zu gläicher Zäit de mythesche Virfahre vun de
Kytenier gewiescht sinn. Dës Praktike goufen immens eescht geholl an enger Zäit
wou Mythos a Geschicht net ënnerscheet goufen, an et wichteg war ze beweisen,
datt een en homereschen Heros als Virfahren hat. De Geste vum Alexander, deen,
wéi e knapps an Asien ukomm war, den Apollo an de Patrokles geéiert huet, ass e
weideren Zeie vun deem Gedanken.

Wat d'Economie ugeet, sou goufen an der hellenistescher Period d'Suen ëmmer méi
benotzt, besonnesch d'Sëlwermënzen. D'Diadochen hunn d'Sëlwermënzen, déi den
Alexander agefouert hat, iwwerholl, an hunn doraus d'Währung vun der
hellenistescher Welt gemaach. All Herrscher huet zwar seng eege Mënze gedréckt,
mä si haten all datselwecht Gewiicht, an hu sech vun engem Territoire an den
nächste verbreet, ouni datt een huet misse Sue wiesselen. Dëst huet den Handel
natierlech vereinfacht. Am 2. Joerhonnert v. Chr. hunn d'Lagiden an d'Attaliden
allerdéngs op hirem Territoire verlaangt, datt nëmmen nach hir Mënze géife
benotzt ginn. Duerch de Geldwiessel konnte si e grousse Gewënn maachen, well
getosch gouf 1 zu 1, obschonn hir Mënze manner Gewiicht haten, wéi déi aner
Mënze vun dëser Zäit. Fir d'alldeeglech Akeef hunn d'Herrscher eng Mënz aus
Bronze drécke gelooss, déi eng reng lokal Roll gespillt huet.

Am internationalen Handel koum et zu wichtegen Erneierungen. Och wann
d'Produiten net wierklech changéiert hunn (Weess, Wäin, Ueleg, Sklaven), sou
hunn d'Distanze staark zougeholl, d'hellenistesch Gesellschaften, déi hu misse
versuergt ginn, si bis un d'Diere vun Indien gaangen. Egypten huet Wäin vu Gaza,
Chios, Thasos oder Knidos importéiert, éier si eng eege Wäikultur opgebaut ginn
ass. Olivenueleg gouf bis an Zentralasien exportéiert, wou keen Ueleg
produzéiert ginn ass.

D'Zentre vum hellenisteschen Handel hu sech verännert. Alexandria war en enormt
Lager fir d'egyptesch Wueren, mä och d'Entrée fir déi ander Staate vum
egyptesche Maart. Bis 168 v. Chr. war Rhodos den Haapthafen an der Ägäis an e
wichtegen Zentrum fir d'Redistributioun vum Weess. Politesch komplett onofhängeg
huet Rhodos och net gezéckt, seng Handelsfräiheet mat de Waffen ze verdeedegen.
Sou huet sech d'Insel géint d'Piraterie gewiert, a sech 220 v. Chr. souguer mat
Byzanz ugeluecht. Fir Rhodos fir seng Neutralitéit ze bestrofen, huet Roum, wat
am Konflikt mat Makedonien war, aus Delos e Fräihafe gemaach. Sou gouf aus Delos
den Haaptpunkt vum ägäeschen Handel, an och den Haaptsklavemaart vun der Regioun
bis zu der Zerstéierung duerch de Mithridates am Joer 88 v. Chr.
Kontinentalgriicheland war an enger déiwer wirtschaftlecher Kris baussent der
ägäescher Welt. Déi verschidden hellenistesch Räicher hu gréisstendeels hir
Produite selwer produzéiert. Griicheland huet nach ëmmer vill Fruucht gebraucht,
an d'Präisser sinn an d'Luucht gaangen. Ausserdeem gouf nëmme wéineg Wäin an
Ueleg exportéiert, souwéi Luxusproduiten, déi d'Handwierk zu Athen a Korinth um
Liewe gehalen hunn. Sou koum et zu enger konstanter Aarmut vun der Bevëlkerung,
an d'Léin si gefall. Fir vill fräi Leit war et schwéier eng Aarbecht ze fannen,
déi eenzeg Léisung war d'Sëldnertum.

Wat den Handel am Persesche Golf, am Roude Mier oder an Zentralasien ugeet, sou
ass duerch e Mangel un Dokumenter nëmme wéineg iwwer den Handel an dëse Regioune
bekannt. D'Historiker hunn d'Tendenz de groussen internationalen Handel ze
minimiséieren, a virun allem op eng Opdeelung vun de Mäert opmierksam ze maachen
(Delos huet bal nëmmen Handel mat der Ägäis bedriwwen, an nëmme wéineg mam
Orient) souwéi d'Wichtegkeet vum regionalen Handel z'ënnersträichen.

Laang Zäit gouf d'hellenistesch Konscht als mannerwäerteg am Verglach mam
klasseschen Zäitalter ugesinn, dës Meenung huet sech hautdesdaags allerdéngs
verännert. D'Multiplikatioun vun hellenistesche Kinnekräicher huet zu enger
Diffusioun vun artistesche Praktiken an Techniken an der Architektur, der
Skulptur an an der Wandmolerei gefouert.

Artistesch Erfindunge goufen och net méi exklusiv a Kontinentalgriicheland
gemaach : sou ass zu Pergamon den "hellenistesche Barock" opkomm, wouvun zum
Beispill de monumentale Pergamonaltor. Rezent archeologesch Entdeckungen hu
Wandmolereien zu Vergina (Aigai) a Makedonien gewisen, souwéi och a Bulgarien.

An dëser Period gouf och ëmmer manner op Vase gemoolt, an et gouf méi an der
"klenger" Konscht geschafft : Metallaarbechten, Elfebeen oder och Glas, Mosaik
asw. D'Tounfiguren hunn de reliéise Kader verlooss, an et goufen éischter Zeenen
aus dem alldeegleche Liewe representéiert, allerdéngs och "Groteske" wéi zu
Smyrna oder Alexandria, déi d'"klassesch griichesch Schéinheet" a Fro gestallt
hunn.

D'Enn vum lagidesche Räich vun Egypten duerch de Selbstmuerd vun der leschter
Herrscherin Kleopatra 30 v. Chr. huet de Réimer erlaabt, d'ganzt Mëttelmier ze
kontrolléieren, a war domat och d'Enn vun der hellenistescher Period. D'Réimer
hunn d'hellenistesch Ierfschaft fir sech benotzt. Sou huet sech de Modell vun
der Polis weider entwéckelt, och wann eng politesch Onofhängegkeet net méi
méiglech war, an d'griichesch Sprooch ass déi dominant Sprooch am ëstlechen Deel
vum Réimesche Räich bliwwen. D'griichesch Kutur huet sech bei der réimescher
Elite sou verbreet, datt et zu enger gemeinsamer Kultur komm ass, déi aus der
hellenistescher Welt eraus entstanen ass, an déi sech am Räich duerchgesat huet.
Aneschters war et baussent den ëstleche Grenze vum Réimesche Räich. Nodeem
d'Parther Mesopotamien am 1. Joerhonnert eruewert haten, an
d'Griichesch-Baktrescht Kinnekräich gefall war, ass och d'politesch, d'kulturell
an d'wirtschaftlech Dominatioun vun der griichescher Welt op en Enn gaangen.
D'hellenistesch Ierfschaft ass zwar nach an der Konscht bestoe bliwwen,
allerdéngs war dëst nëmmen nach e klengen Deel an enger Kultur wou d'asiatesch
an indesch Elementer nees méi wichteg gi sinn.



https://lb.wikipedia.org/wiki/Haushong

D'Haushong (Gallus gallus domesticus) ass eng Zuuchtform vum Bankivahong, engem
Wëllhong aus Südostasien, a gehéiert zu der Famill Phasianidae.
Landwirtschaftlech gi se zum Gefligel gezielt.

D'männlecht Haushong nennt een Hunn, de kastréierten Hunn Chapon. D'Weibchen
heescht Hong oder Hung, wa Jonker dobäi sinn, Kluck. Déi jonk Hénger heeschen
allgemeng Jippelcher oder Hénkelen. E jonkt erwuessent Hong ass eng Pëll. Gëtt
de jonken Hunn an der Kiche verschafft, gëtt e Poulet genannt.

D'Haushong weit tëscht 1,5 bis 5 kg jee no Rass. Gewéinlech ass den Hunn 1 kg
méi schwéier wéi d'Hong. Et gëtt do donieft och Zwergrassen, déi tëscht 500 an
1200 Gramm weien. Typesch fir Hénger ass di rout Kräid oder de roude Kamp, dee
beim Hunn méi grouss ass wéi beim Hong. Den Hunn huet och e méi laange,
séchelfërmege Schwanz.

Den Hunn "kréit" (mat der Onomatopee "Kikeriki" erëmginn), d'Hénger "gackeren"
(vereelzt ë. a. och nach: "gaaksen, "gaken", "kakelen", "käcksen").

Den natierleche Kascht vun Hénger si Kären, Gras an ähnlech Planzen, Wierm,
Schleeken, Insekten an aner Klengdéiere bis zur Gréisst vu Mais.

Haushénger kënnen am Joer zirka 250 bis 300 Eeër leeën, wann hinnen dat frësch
geluecht Ee ewechgeholl gëtt.

Schanken, déi a China fonnt goufen, deiten doropshin, datt schonn an der
Neisteenzäit (6. Joerdausend v. Chr.) d'Hénger domestizéiert waren. A
Mëtteleuropa sinn déi eelst archeologesch Hiweiser op Héngerhaltung aus der
fréier Eisenzäit (Hallstattkultur).



https://lb.wikipedia.org/wiki/Hans_Bethe

Den Hans Albrecht Bethe, gebuer den 2. Juli 1906 zu Stroossbuerg, a gestuerwen
de 6. Mäerz 2005 zu Ithaca New York, war en US-amerikanesche Physiker vun
däitscher Ofstamung an 1967 Nobelpräisdréier fir Physik.

Den Hans Bethe huet ënner dem Arnold Sommerfeld Physik studéiert, an huet bis
1933 zu Frankfurt am Main, Stuttgart, München an Tübingen enseignéiert. Nodeem
d'Nationalsozialisten 1933 un d'Muecht koumen an hien, wéinst senge jüdeschen
Originnen, keng Plaz méi op enger Universitéit krut, ass en an d'USA emigréiert.

Seng Fuerschungen an der Atomphysik hunn et him erlaabt, e wichtege
Mataarbechter beim Bau vun der Atombomm a vun der Waasserstoffbomm um
Atomfuerschungzentrum zu Los Alamos an New Mexico ze ginn, wou hie vun 1943 bis
1946 Direkter vun der Abteilung fir Theoretesch Physik war.

De Bethe war och bedeelegt un der Fuerschung wou et 1934 ëm d'Bremse vun
Elektronen duerch Matière gaangen ass (Bethe-Heitler-Former). De
Kuelestoff-Stéckstoff-Zyklus bannent massive Stären krut wéinst dem Bethe senge
Berechnungen 1939 den Numm Bethe-Weizsäcker-Zyklus.

1955 krut hien d'Max-Planck-Medail iwwerreecht. Hie war Member vun der National
Academy of Science (Washington) an der International Academy of Science.

1967 krut hien den Nobelpräis fir Physik an als éischte Physiker fir en Thema
aus der Astrophysik fir seng Aarbechten iwwer d'Energieëmwandlung an de Stären
aus dem Joer 1938.



https://lb.wikipedia.org/wiki/Hamm_(Stad_L%C3%ABtzebuerg)

Hamm ass e Quartier am Oste vun der Stad Lëtzebuerg. Vun 1874 bis 1920 gouf et
och eng Gemeng Hamm.

Hamm steet op engem Plateau am Oste vun der Stad Lëtzebuerg, tëscht dem
Hammerställchen am Norden an dem Uelzechtdall. De Fluchhafe Lëtzebuerg um Findel
mécht am Nordosten d'Grenz. Ee vun de gréisste Bëscher vun der Gemeng ass den
Hammer Bësch, dee mat sengen 130 ha op der Sandweiler Säit läit. Do ass och den
amerikaneschen Zaldotekierfecht ze fannen.

Den 1. Januar 1874 (Gesetz vum 20. Dezember 1873) ass d'Gemeng Hamm aus der
Sektioun Hamm (mat den Uertschaften Hamm, Schläifmillen, Fetschebour,
Hämmerställchen, Scheedgronn, Zens an Tavion) an aus der Sektioun Polvermillen,
wat bis zu deem Zäitpunkt zwou Sektiounen vun der Gemeng Sandweiler waren,
entstanen.

De Paul Godchaux (1844 - 1888) gouf éischte Buergermeeschter vun der Gemeng Hamm
a war dat vun 1874 bis zu sengem Doud am Joer 1888. Säi Cousin, de Jules
Godchaux (1845 - 1917), war duerno vun 1888 bis 1917 Buergermeeschter. Den Émile
Godchaux (1864 - 1942) war vun 1917 bis 1918 Buergermeeschter. Hien huet als
Buergermeeschter demissionéiert, well hien an d'Chambre de Commerce erakomm ass.
Säin Nofolger gouf de Pierre Kohner (1858 - 1927), e Bauer vum Zens.

D'Gemeng Hamm huet den 1. Juni 1920 (Gesetz vum 26. Mäerz 1920), zesumme mat de
Gemengen Hollerech a Rollengergronn mat der Stad Lëtzebuerg fusionéiert.

Op den 31.12.2016 hunn zu Hamm 1.445 Leit gewunnt. Den Undeel vun de
Lëtzebuerger louch bei 44,91 % géintiwwer 55,09 % Auslänner.



https://lb.wikipedia.org/wiki/Hackerspace

En Hackerspace ass eng Plaz - meeschtens eng Lokalitéit mat e puer Raim - wou
Mënsche sech treffen, déi ähnlech Interessen am Beräich vun der Technik hunn.
Deen Interessi läit net onbédengt nëmmen an der Informatik (wéi een duerch
d'Wuertbestanddeel "Hacker" kéint unhuelen), mä ka genee sou gutt och mat
Elektronik, zäitgenëssescher Konscht, Fotografie an ähnlechem leien.

An engem Hackerspace ginn normalerweis Projete gemaach, déi mat Software oder
Elektronik, Fotografie oder ähnlechem ze dinn hunn. Dat kënne grouss LED Matricë
sinn, eng Social Software, Roboteren oder ganz aner verréckt Iddien. Ausserdeem
ginn heefeg Workshopen zu engem bestëmmten Thema wéi Sécherheet am Internet,
Dateschutz, Programmatioun etc. gehalen. Och den Austausch mat Hackerspacen aus
anere Länner a Stied gëtt als wichteg betruecht.

En Hackerspace gëtt fir gewéinlech vun enger ASBL an Autonomie verwalt. Den
Zougank ass am Idealfall 24 Stonnen op 24 a 7 Deeg op 7 méiglech an
d'Infrastruktur steet jiddwerengem zur Verfügung, deen eng kreativ Iddi huet.

Zanter September 2009 gëtt et och zu Lëtzebuerg een Hackerspace, deen zu
Bouneweg am ale Gebei vun der Landsbanki ass.

Gefouert gëtt dëse Raum vun der am August 2008 gegrënnten Initiativ, déi sech
beméit huet sou ee Projet op d'Been ze stellen. De Projet, dee sech syn2cat
nennt, ass zanter dem Juni 2009 eng agedroën ASBL a beméit sech, Synergien
tëscht de verschiddenste Computer-, Radiofunk- an Technik-Clibb am Land
hierzestellen.

Zanter senger Grënnung huet syn2cat eng Rëtsch Aktivitéiten organiséiert an un
aneren deelgeholl. Ënner anerem hu Leit aus dem Hackerspace als Graffiti
Research Lab Luxembourg de LaserTagging um Nationalmusée fir Geschicht a Konscht
organiséiert. syn2cat huet awer och bei de CDays 2009 matgemaach, Léit-Ateliere
beim Jugendsummer zu Diddeleng proposéiert a war op der Defcon 17 mat engem
Spriecher vertrueden.

Zanter November 2009 ass de lokalen Hackerspace och Auteur vun enger Sendung um
Radio ARA an engem Podcast dee sech Lët'z Hack nännt. Am Summer organiséiert den
Hackerspace zesumme mam Chaos Computer Club säit zwee Joer den Outdoor-Camp
HaxoGreen zu Diddeleng.

Am Ausland gëtt et eng hälle Wull vun Hackerspacen. Op Hackerspaces.org gëtt et
eng ausféierlech Lëscht vun sou Plazen. Déi bekanntst a gläichzäiteg eelsten am
däitschsproochege Raum si wuel d'c-base zu Berlin an de Metalab zu Wien.



https://lb.wikipedia.org/wiki/H%C3%A4melmaous-L%C3%A9id

D'Hämelmaous-Léid (Heemelmaus-Lidd) ass e Fueslidd am Iechternacher Dialekt. Eng
Hämelmaous ass eng Hausgrill. Déi éischt Versioun vum Lidd ass 1873 entstanen an
den 13. Februar an der Generalversammlung vun der Echternacher
Carnevalsgesellschaft Hämelmóus (sic) an der Villa Hovelick, dem Jacobus Thill
sengem Lokal, virgedroe ginn. De 16. Februar 1873 gouf den Text am "Echternacher
Anzeiger" publizéiert. Dës 1. Versioun hat nëmmen dräi Strofen. An der zweeter
Versioun (1884) sinn déi zwou éischt Strofe vun 1873 bäibehale ginn an et koumen
nach neier dobäi.

Den Auteur vum Text ass de Professer Jos Speck. D'Lidd gëtt gesongen op d'Weis
vu Schier dreißig Jahre bist du alt, dem sougenannte Mantellied aus Lenore,
engem vaterländeschem Schauspill mat Gesank vum Karl von Holtei (1798-1880), dat
1828 fir d'éischt gespillt ginn ass. D'Mantellied sengersäits gouf op d'Weis vum
Vollekslidd Es waren einmal drei Reiter gefangen gesongen, déi de Carl Eberwein
(1786-1868), Direkter vun der Weimarer Oper, dofir ugepasst hat.

1. O Hämelmaous, wi leews daou dach, Esu ongeschoren em d'Hool; Wääs naïst voa
Koapgëld a voa Steieren, Liss d'Scheepchen, Fläsch an Tubak sich verdeieren,
Wääs naïst voan éiser Polizei.

2. 't säif Reen, 't säif Schni, 't säif Daag, 't säif Noacht, Dat ass dir alles
Worscht; Daou gääss am Summer wi am Wanter, Esu ganz pommadisch oni Lanter,
Spadséieren mat dem Hämelsgoad.

3. A wann d'Stadhäieren is obléin Esu schrecklich vill Prozent, A mir daa laang
Gesiichter maachen, Da réifs daou: "Deit dir mir den Aachen, Mir gät et besser a
meim Taak!"

4. A wann s'am Spidol sich d'Keep zerploo'n, Wat maache mat dem ville Gëld, Dann
dénks daou: "O dir boazig Häieren, Loost emol éis Hämelmais gewäieren, – Wat
gëlt, eier Dubble kréie Bän!"

5. A schweeze mer vill voa Krom a Fabréck, Da réifs daou aous em frummen Taak:
"Wëll dir is Eechternoacher léieren, Waat voa Fabréck sich ka rentéieren, Da
frot emol d'Häieren aous dem Nast."

6. A weeren d'Stadquiislen noach esu verbroat, Daou bréichs si schunns an d'Rei!
Daou giffs si e feinen Dënzche léieren, A gratis och noach Anstand a Manéieren,
Esu goud wi de Gehaanes voan der Saar.

7. Wuhin esu hurtig daou Hämelmaous, Äich geséin, daou bas bewaacht; Hoas daou
daan e Verbreeche begaangen, Datt mer däich fort féiert mat Gendaarmen? Daou
woars dach kääs esu schlecht!

8. A waat hoan si da begaangen, Di schrecklech Hämelmais? Si sain aous dem Taak
eraous gesprongen, A si hoan e Léidchen gesongen, – Dat as d'ganz schrecklich
Moritat.

D'Strofen 1 an 2 gehéieren zu der Versioun vun 1873, d'Strofen 3 bis 8 zur
Versioun vun 1884 sou wéi se beim Isi Comes ze fannen ass.

Daou bass dach noach net esu veroacht Durch däi Geschirps an der Noacht; Well
daou gëss voan éise Biirger wormgehalen, A jidderä lisst sich och e Witz voan
dir gefalen, Aus lauter Lost zum Carneval.

Voan Näid a Sträit, Verdross a Läd, Dovoa wësse mir kä Fatz; Këmm'ren is nët ëm
d'Politiséieren, Doun is ganz häerzlich amuséieren, A roufen hoch dem Carneval!!

Voan Näid a Sträit, Verdross a Läd, Dovoa wësse mir kä Fatz; Këmm'ren is nët ëm
d'Politiséieren, Doun is ganz häerzlich amuséieren, A roufen: Vive d'Stad
Eechternoach!!

"D'Hool" (Hol) ass den Héil, d. h. de Kamäin, d'Plaz hanner dem Uewen, wou
d'Hämelmaous, déi et gäre waarm huet, sech mat Virléift ophält. D'Koapgeld
(Kopfgeld) ass d'Kappsteier (de: Kopfsteuer, fr: capitation), déi am Februar
1868 per Gesetz agefouert ginn ass: zwéi Frang pro Awunner vum Groussherzogtem,
Lëtzebuerger oder Auslänner, Fra oder Mann, deen am volle Genoss vu senge
Rechter an net "indigent" ass.

Um Programm vun engem Concert, deen d'Musique de la Garde grand-ducale de 14.
August 1950 zu Iechternach am Abteihaff ënner der Leedung vum Albert Thorn ginn
huet, stoung ënner anerem den Arrangement: Souvenirs d'autrefois : Fantaisie sur
des mélodies franc., belges et la Hämelmous.



https://lb.wikipedia.org/wiki/Guy_Arendt

De Guy Arendt, gebuer den 13. Abrëll 1954 an der Stad Lëtzebuerg, ass e
lëtzebuergesche Jurist a Politiker (DP). Hien ass zanter dem 18. Dezember 2015
Staatssekretär fir Kultur an der Regierung Bettel-Schneider.

No de Secondairesstudien am Athénée de Luxembourg an der Stad Lëtzebuerg, huet
hien zu Nanzeg Droit op der Université Nancy 2 studéiert.

Den 13. Februar 1980 gouf hien als Affekot vereedegt. Vun 1983 bis 2003 war hie
Friddensriichter a Stellvertriedung (fr: juge de paix suppléant) um
Friddensgeriicht zu Esch-Uelzecht.

An der Gemeng Walfer war hie vun 1992 bis Enn 2015 Member vum Gemengerot. Nodeem
hie vun 2000 bis 2002 do Schäffe war, war hie vun 2003 bis zu senger Ernennung
zum Staatssekretär, Enn 2015, Buergermeeschter.

No de Chamberwale vum 20. Oktober 2013 ass hien de 5. Dezember 2013 an d'Chamber
"nogerëtscht" an d'Plaz vum Xavier Bettel, dee Premierminister gouf. Hie war bis
zu senger Ernennung zum Regierungsmember, den 18. Dezember 2015, Deputéierten.

Hie war vun 2006 bis 2007 President vum Barreau vu Lëtzebuerg a vun 2003 bis
2008 war hie Generalsekretär vun der Union internationale des avocats.



https://lb.wikipedia.org/wiki/Gromperekichelchen

Gromperekichelcher sinn en traditionelle Plat aus gerappte Gromperen an de
regionale Kiche vun Zentral- an Osteuropa. Et gëtt vill Rezepter bei deenen den
Haaptbestanddeel ëmmer e faserege Bräi aus geschielten a gerappte Gromperen ass;
donieft kann een, ënner anerem, Eeër, Miel, Ënnen, Speck, Planzefett,
Schallotten, Huewerflacken, wäisse Kéiss, Péiterséileg, Salz, Peffer, Meskot
oder Mairon dobäimaachen. Obscho Gromperekichelcher eigentlech net typesch
lëtzebuergesch sinn, gëlle si zu Lëtzebuerg als Spezialitéit.

Gromperekichelcher kënnen entweder salzeg oder séiss, zum Beispill mat Zocker,
Friichten, Kompott oder Kanéil, giess ginn. An Nord-Ost-England gëtt et e Plat
mam Numm 'tattie fish ("tattie" ass d'lokalt Wuert fir Gromper, a "fish" well de
Kichelchen ausgesäit wéi e frittéierte Fësch), bei deem heiansdo Tomaten oder
Kéis dobäi giess ginn. Den Ënnerscheed tëscht dem Gromperekichelchen an dem
Schwäizer Rösti ass datt am Rösti keng Eeër a kee Miel verschafft ginn.

Mat Gromperendeeg gëtt och soss uechter d'Welt gebrutscht, sief et als Galetten
oder op méi speziell Aart a Weisen, z. B. als Rösti.



https://lb.wikipedia.org/wiki/Griichesch_Mythologie

D'Griichesch Mythologie ëmfaasst d'Geschicht vun de Gëtter an Helden (Heros) vum
antike Griicheland.

D'Relioun vun den ale Griichen ass aus de Relioune vun den agewanderte Griichen
an der virgriichescher Bevëlkerung a Klengasien a Griicheland entstanen.

Wat par Rapport zu de grousse monotheistesche Reliounen opfält, ass datt kloer
Geboter feelen, obschonn d'Gëttin Nemesis an d'Erinnyen Verbrieche géint d'Natur
an de Mammemuerd bestrofen. Et kann een (an der Antiquitéit zanter dem
Xenophanes) vun engem Anthropomorphismus - enger Vermënschlechung vun de Gëtter
- schwätzen. D'Gëtter sinn de Mënsche virun allem mat hire Schwächte méi
ähnlech, wéi de Gott bei de Judden, Chrëschten oder Moslems.

An hirem Kär war d'Relioun polytheistesch, mat verschiddene Gëttergeschlechter
(zum Beispill d'Titanen), enger grousser Zuel vun Naturdämonen, lokalen an
Hallefgëtter. Et gouf kee Paschtouerstand, mä d'Paschtéier goufen einfach
verschiddenen Hellegtümer zougedeelt. Dozou kommen och nach d'Wahrsager.

Zu den eelste Quellen zielen dem Homer seng Ilias an Odyssee an dem Hesiod seng
Theogonie. Den Homer an den Hesiod hunn Uerdnung an d'Gëtterwelt bruecht. Aus de
lokale Kulte gouf ee funktional differenzéierte Gëtterkosmos. Am hellenisteschen
Zäitalter koumen nach orientalesch Aflëss dobäi.

Dës Mythologie gouf vun de Réimer deelweis iwwerholl (liest heizou och den
Artikel iwwer Réimesch Mythologie). Si huet trotz der Christianiséierung iwwer
Joerdausenden iwwerlieft. D'Personnagen aus der griichescher Mythologie hunn
ëmmer erëm Virlage fir nei Wierker bruecht, an der Molerei, der Oper oder am
Theater.

Mythos (vum gr. mýthos) bedeit eigentlech Ried oder Iwwerliwwerung. Spéider gouf
dem Wuert d'Onwahrscheinlechkeet bäigefügt. Schonn d'antik Auteuren hunn
d'Geschichte verännert, a sou kënnt et dacks vir, datt ee fir ee Personnage zwou
bis dräi Versioune vu senger Geschicht huet. Dëst kënnt och dovun datt déi al
Griichen zwar ee méi oder wéineger gemeinsame Pantheon haten, mä glaichzaiteg
speziell lokal Gebräicher, souwéi hire speziellen Haaptgott haten. Et kéint ee
bal vun deene griichesche Reliounen, amplaz vun engem eenzege Glawen, schwätzen.
Datt d'griichesch Gëtter an Helde souvill Facetten hu kënnt och dovun datt et
eben dacks op zéng verschidde Plazen eben zéng verschidde Geschichten iwwer se
gouf. Deen nämmlechte Gott, oder zumindest deen nämmlechten Numm, konnt vläicht
op verschidde Plazen als Haaptgott veréiert ginn, mä dat heescht nach laang net
datt en onbedéngt déi nämmlecht Funktioun(en) hat. Et konnt souguer virkommen
datt ee Gott op eng verschidden Aart a Weis duergestalt gouf.



https://lb.wikipedia.org/wiki/Golf_(Sport)

Golf ass e Ballsport, deen am Fräie gespillt gëtt, a wou et drëms geet e Ball
mat Hëllef vun engem Golfschléier mat sou mann wéi méiglech Schléi an e Lach ze
bréngen. Dobäi setzt sech eng Partie aus enger Rei vu verschiddene Spillbunnen
zesummen, déi absolvéiert musse ginn. Genauegkeet, Ausdauer, Mentalstäerkt an
Technik sinn onverzichtbar fir dee Sport.

De Prinzip vum Golf ass et e Ball (op d'mannst 42,67 mm Duerchmiesser, héchst
Gewiicht 45,93 g) mat engem Golfschléier (Club) mat sou mann wéi méiglech Schléi
vun enger als Ofschlag bezeechenter Fläch an Aklang mat de Regelen an e
kreesfërmegt Lach mat 10,8 cm Duerchmiesser ze spillen, dat meeschtens e puer
honnert Meter wäit ewech ass. D'Spillfeld, de sougenannte Golfterrain, ëmfaasst
an der Regel 18 Spillbunnen, déi am Ganze bis zu 7.000 Meter laang kënne sinn.
Golf ass eng vun den eenzege Ballsportaarten, bei där kee fixt Standardspillfeld
benotzt gëtt.

Golf gëtt op engem Terrain gespillt, deen als Parcours (Course) bezeechent gëtt.
De Parcours besteet aus enger Serie vu Spillbunnen oder Lächer. An der Regel
sinn et der 9 oder 18. Den éischte Schlag pro Lach gëtt vum Tee, enger
spezieller, meeschtens riichter Fläch aus gemaach. Nom Ofschlag schléit de
Spiller de Ball vum Fairway, aus dem Rough oder vum Green bis datt de Ball am
Lach läit. De Green ass eng speziell Fläch wou dat kreesfërmegt Lach mat engem
Duerchmiesser vun 108 mm a mat engem Fändel an der Mëtt steet. De Wues ass do
extrem kuerz geschnidden, sou datt de Ball gutt rullen (ouni ze sprangen) kann.
Déi kuerz geschnidde Fläch tëscht dem Tee an dem Green gëtt als Fairway
bezeechent. Am Géigendeel ass d'Grass am Rough, meeschtens säitlech vum Fairway,
héich oder guer net geschnidden.

Op ville Lächer sinn Obstakele mat agebaut, déi aus Waasser- a Sandobstakele
bestinn. Et ënnerscheet een tëscht säitlechen (markéiert duerch rout Piqueten) a
frontalen (markéiert duerch giel Piqueten) Waasserobstakelen, déi sech aus
Weieren a Baachen zesummesetzen. Sandobstakele gi Bunker genannt a bestinn aus
enger Kaul, déi mat Sand gefëllt.



https://lb.wikipedia.org/wiki/Gemeng_P%C3%A9iteng

D'Gemeng Péiteng ass eng vun den 105 lëtzebuergesche Gemengen. Se läit am
Süd-Weste vum Land am Kanton Esch-Uelzecht.

D'Gemeng Péiteng ass haut mat senge knapps 12 km² eng vun de flächeméisseg
klengste Gemengen am Land. Mat 17.973 Awunner (1.1.2016) ass et awer
awunnerméisseg déi fënneftgréisst. Den Auslännerundeel louch 2010 bei 44,66 % .

D'Gemeng Péiteng läit am Dall vun der Kuer an ass ëmgi vun de Gemenge Käerjeng
(fréier Nidderkäerjeng) an Déifferdeng lëtzebuergersäits, de Gemenge Longlaville
an Zounen (fr: Saulnes) op franséischer Säit an Éibeng op der belscher Säit.

Un de Stroosseverkéier ass d'Gemeng ugeschloss duerch d'Nationalstroossen N5,
N5B, N5C, N5F, N31, den CR176 an den CR111.

Soss ass d'Gemeng nach un den ëffentleche Persounentransport ugeschloss iwwer
d'Buslinnen 1, 3, 13 a 14 vum TICE.

1601 gouf d'Grenz tëscht Loutrengen a Lëtzebuerg festgeluecht: Péiteng huet dunn
zu Lëtzebuerg, Rodange a Rolleng zu Loutrengen a Bar gehéiert. Zanter 1795
besteet d'Gemeng Péiteng a senger haiteger Form (Péiteng, Rodange a Rolleng (fr.
Lamadelaine). De Bevëlkerungszouwuess am 19. Joerhonnert ass geschitt, wéi op
den Héichte ronderëm Péiteng d'Minett exploitéiert ginn ass, wéi d'Rodanger
Schmelz entstanen ass, a wéi d'Eisebunn gebaut gouf.

1906 gouf eng Gas-Beliichtung an de Stroosse vun der Gemeng a Betrib geholl.
1912 gouf d'Gemeng un d'interkommunalt Waassernetz an 1931 un d'elektrescht
Stroumnetz ugeschloss.

De Gemengerot vu Péiteng gëtt nom Proporz-Walsystem gewielt. E setzt sech zanter
2011 aus 17 Conseilleren zesummen.

De Wope vun der Gemeng Péiteng gouf am Gemengerot den 21. Mee 1976 ugeholl. Den
Arrêté ministeriel ass vum 15. November 1976, publizéiert am Mémorial B vun 1976
op Säit 1425.



https://lb.wikipedia.org/wiki/Gemeng_M%C3%A4erzeg

D'Gemeng Mäerzeg ass eng vun den 105 Gemengen am Groussherzogtum Lëtzebuerg. Si
gehéiert zum Kanton Dikrech.

Mäerzeg ass déi westlechst Gemeng am Kanton Dikrech. Se grenzt am Norden un
d'Gemeng Esch-Sauer, am Nordosten u Feelen, am Südosten un Ettelbréck an, op
enger Längt vu knapps 100 m, Kolmer-Bierg, am Süden u Viichten an am Westen u
Groussbus.

D'Uertschaft läit am Dall vun der Waark, déi vu Südwest no Nordost
derduerchleeft. Se deelt d'Uertschaft an Uewer- an Niddermäerzeg, déi fréier
getrennt Uertschafte waren. Nërdlech vum Duerf fänken d'Ausleefer vum Éislek un,
südlech läit de Butzebierg.

D'Nationalstrooss 21 geet, um lénksen Uwänner vun der Waark, queesch duerch
d'Uertschaft. Véier Baache lafen duerch Mäerzeg, d'Waark, d'Turelbaach,
d'Bruchbaach an d'Walzerbaach.

Mäerzeg ass zanter dem 1. Januar 1875 eng eegestänneg Gemeng. Virun 1875 huet
Mäerzeg zu Feelen gehéiert.

Mäerzeg ass fir d'éischt am Joer 762 als Marciaco ernimmt. Aner Nimm sinn, 842
Martiaco, 1476 Mertzzich. Domat ass d'Uertschaft méi al wéi Feelen an ass mat
eng vun den eelsten am Land. Op der Ferrariskaart ass Uewermäerzeg eng
Uertschaft fir sech, a läit um rietsen Uwänner vun der Waark, och Niddermäerzeg
ass als eegestänneg Uertschaft opgefouert, a läit op der lénkser Säit.

An der Feuerstättenzählung vu 1526 gëtt Mäerzeg ënner der Herrschaft Esch-Sauer
ernimmt. Overmertzich 7 mesnaiges, Niedermertzich 7 1/2 mesnaiges. Feelen huet
do 25 mesnaiges oder Feierplazen. 1611 gouf erëm gezielt. Interessant ass datt
an där Zielung Nimm genannt ginn.

Nom Drëssegjärege Krich louch d'Land um Buedem, zerstéiert a geplëmmt vun de
kroateschen a polnesche Sëldner, déi de Baueren dat Lescht, wat se nach hate
geklaut hunn, a vun der d'Peschtepidemie vun 1636 deziméiert. D'Leit waren aus
den Dierfer fortgelaf an hate sech an de Bëscher verstoppt. Wéi 1659
d'Feierplaze erëm gezielt goufen, well d'Seigneuren jo erëm Taxen ophiewe
wollten, waren d'Dierfer Nidder- an Uewermäerzeg abandonnéiert.

Ëm 1661 haten d'Leit Aarbecht op de Schmelze vu Bissen a Kolmer-Bierg, an an de
Steekaule vu Mäerzeg. D'Schmelzen hunn och vill auslännesch Spezialisten
ugezunn, wéi d'Gilsons vun Habich, deenen hir Nokommen nach haut zu Mäerzeg
wunnen, mä och Kuelebrenner aus dem Flammänneschen, wou den Numm Flammang
hierkënnt. Mä d'Leit vu Mäerzeg selwer haten d'Kuelebrenne och séier eraus an
hunn domat hiert Geld verdéngt. D'Schmelzen hu fir eng Tonn Gosseise siwen
Tonnen Holzkuele verbraucht.

Am 17. Joerhonnert huet d'Bevëlkerung haaptsächlech aus Baueren, Doléiner an e
puer Handwierker bestanen. Als Betriber hu bis an d'20. Joerhonnert era Millen a
besonnesch Steekaulen eng Roll gespillt.

Den Émile Erpelding ernimmt fir Niddermäerzeg eng Uelegmillen an eng Seemillen,
déi dem Arthur Weis, an eng See-, Ueleg-, a Loumillen, déi dem Jean-Pierre
Speyer gehéiert huet. Fir Uewermäerzeg nennt en nëmmen eng Millen, d'Mielmillen,
déi dem Thomas Heiderscheid gehéiert huet. 1845 gouf si vum Antoine Goedert
opkaaft. Dee gouf 1848 als Gierwer bezeechent. An de Kadastererklärunge vu 1766
geet vun 8 Loumille Rieds.

Um Rand vum Butzebierg louche Steebréch. Am meeschten ofgebaut gouf de roude
Sandsteen.Déi eelst bekannt Veraarbechtung vum Mäerzeger Steen ass an der aler
Dikrecher Kierch ze fannen, datéiert op d'Joer 1539. Dokumentéiert ass eng
Liwwerung vun 10 Trapesteng den 30. September 1633 op Buerschent. Iwwer 70 Leit
hunn am 19. Joerhonnert an de Steekaule Seitert, Butzebierg, Latterbaach,
Viichterpaad an Zahnerknupp geschafft.

Mat Mäerzeger Stee goufe Fënsterrummen, Trapen, Grafsteng, mä och ganz Gebaier a
besonnesch Kierche gebaut, wéi z. B. déi vu Mäerzeg, Ettelbréck an Dikrech,
d'Geriicht zu Dikrech, (dës all geplangt vum Louis Dagois), d'Uelzecht-Bréck zu
Ettelbréck, an den Hotel Victor-Hugo zu Veianen. De Mäerzeger Steen huet net sou
vill Drock ausgehale wéi dee vu Gilsdref, dofir konnte mat him keng grouss
Brécke gebaut ginn. Mä duerch seng schéi rout Faarf war e beléift bei den
Architekte fir Monumenter, Kierchen, mä och kleng Brécken. Bis op Baaschtnech an
Neufchâteau sinn déi Mäerzeger Steng geliwwert ginn.

Bei Recherchen zum Familljebuch Mäerzeg fält besonnesch op, datt Steenhaer vu
Mäerzeg iwwer 70 Joer al goufen, wougéint déi an de Gilsdrefer Steekaulen an
demselwechten Zäitraum, 1850-1900, meeschtens keng 60 Joer al goufen.

1860 goufen dei éischt Steekaulen zougemaach. Nom Éischte Weltkrich hunn dunn
och Steebréch vun Diederich, Wagner an Agnès opgehalen. De Stébroch Gilson huet
nach bis nom Zweete Weltkrich funktionéiert. Nom Peter Gilson gebuer 1897 huet
säi Papp de Franz Gilson tëscht 1898 an 1900 38 Leit, Steekläpper an Aarbechter
ënner Loun gehat. -Zeg Fouerleit haten do och hire Verdéngscht. Fir déi nei
Kierch vun Martelange hu missen 200 Kubikmeter gefouert ginn. Och Uerschdref an
Iischpelt krute Steng geliwwert fir de Bau vun hire Kierchen. D'Aarbechter hunn
all zu Uewermäerzeg gewunnt, well et vun do méi no war bis an d'Steebréch.

Am Zweete Weltkrich huet Mäerzeg schwéier gelidden. 67 Haiser waren duerch
Beschoss schwéier beschiedegt. 10 Haiser ware komplett zerstéiert.

Ee vun de bekanntsten Awunner vu Mäerzeg war de Moler Sosthène Weis. Säin
Elterenhaus d'Wäissenhaus ass dat haitegt Gemengenhaus. Do si 6 vu sengen
Aquarellen ausgestallt.

All d'Awunner vu Mäerzeg, déi tëscht 1675 an 1923 gebuer sinn, fënnt een um
Internet-Site vum Rob Deltgen.

Beschreiwung vum Wopen: d'azur à la bande vivrée d'argent, au flanc senestre
l'aigle romaine; au chef d'or chargé de trois pics à pointe "grain d'orge" de
sable.



https://lb.wikipedia.org/wiki/Gaston_Reinesch

De Gaston Reinesch, gebuer de 17. Mee 1958 zu Esch-Uelzecht, ass e
lëtzebuergeschen Economist, Gouverneur vun der Lëtzebuerger Zentralbank a
Professeur invité op der Universitéit Lëtzebuerg.

Zanter dem 1. Januar 2013 ass hien den Nofolger vum Yves Mersch als Gouverneur
vun der Lëtzebuerger Zentralbank. Hien ass Member vum Rot vun der Europäescher
Zentralbank a vun der Bank for International Settlements a vertrëtt Lëtzebuerg
an enger Rei vun internationalen Organisatiounen, ë. a. als Vizegouverneur fir
Lëtzebuerg beim Internationale Währungsfong an als Member beim European Systemic
Risk Board. Hien ass Member vum Comité du risque systémique, vum Fonds de
garantie des dépôts Luxembourg, vum Conseil de résolution, vum Conseil de
protection des déposants et des investisseurs a bei der International Islamic
Liquidity Management Corporation. Hien ass President vun The Bridge Forum
Dialogue a Member vum Haut Comité de la place financière. Hien ass Conseiller
honoraire vun der Fondation Kräizbierg a Member vum Lions Club Esch-sur-Alzette.

De Gaston Reinesch huet e Master en sciences économiques mat der Mentioun summa
cum laude vun der Universitéit Namur an e Master of science in Economics vun der
London School of Economics.

Hien huet 1984 seng berufflech Carrière als Wirtschaftsconseiller bei der
Chambre de commerce ugefaangen. 1989 ass hien an den ëffentlechen Déngscht
gewiesselt wouropshin hie Regierungskommissär bei der BIL gouf. Nom Depart vum
Romain Bausch gouf hien 1995 Administrateur général am Finanzministère, wourop
en ë. a. President vum Verwaltungsrot vun der Post, Vizepresident vun der
Commission de surveillance du secteur financier, vun der Spuerkeess,
Verwaltungsrotmember vun der ARBED a vum Institut monétaire luxembourgeois ënner
dem deemolegen President Raymond Kirsch gouf. Hie war och President vum
Commissariat aux assurances, vun der BGL BNP Paribas, vun der Société nationale
de crédit et d'investissement, vum Conseil économique et social, vu LUXGSM, vu
P&T Capital a vun der Société luxembourgeoise de capital-développement pour les
petites et les moyennes entreprises.

Ausserdeem war hien am Verwaltungsrot vun enger Rei vun Entreprisen: Cargolux,
Enovos, Eurobéton, Luxcontrol, Paul Wurth, Société électrique de l'Our, Société
européenne des satellites, Société nationale des habitations à bon marché,
Société du Port de Mertert an Institutiounen: CEPS/INSTEAD, Centre de recherche
public Gabriel-Lippmann, Conseil supérieur pour un développement durable,
Europäesch Investitiounsbank, Europäeschen Investitiounsfong, Fondation Alphonse
Weicker, Fonds de compensation, Fonds national de soutien à la production
audiovisuelle, Lux Central Securities Depository, Luxembourg for Business,
Luxembourg for Finance, Luxembourg School of Finance Foundation, Section des
sciences morales et politiques vum Institut grand-ducal.



https://lb.wikipedia.org/wiki/GLOCK

GLOCK, offiziell GLOCK Gesellschaft m.b.H., ass eng Waffefabréck zu Ferlach an
Éisträich, déi 1963 vum Gaston Glock zu Deutsch-Wagram gegrënnt gouf.

Déi éischt Schosswaff vu GLOCK war d'Glock 17 a gouf Ufank den 1980er Joren
ënner der Bezeechnung P80 fir d'éisträichesch Arméi entwéckelt. Haut gëtt et 21
verschidde Glock-Pistoulen, déi vun der Bauaart zwar ëmmer d'selwecht sinn, sech
awer am Kaliber (9 mm bis .45 ACP) souwéi aneren Detailer (Längt 160 bis 225 mm,
Chargeur vu 6 bis 17 Schoss) ënnerscheeden.

D'Waffe sinn als eng vun deenen éischte mat Plastiks-Grëffstéck, dat nëmmen e
puer Stol-Placken a sech huet, entwéckelt ginn. Et handelt sech ëm
"Selbstladepistolen" mat engem Safe Action Ofzuchs-system, deen de
Sécherheetshiewel baussen op der Waff duerch dräi integréiert Sécherungen
ersetzt.

GLOCK-Pistoule sinn d'Standard-Handfeierwaffe bei der norwegescher an
éisträichescher Arméi, der Londoner Police, der éisträichescher Police,
verschiddene Spezialunitéite vun der Police, wéi déi däitsch Grenzschutzgrupp 9
(GSG 9) an ongeféier 2/3 vun den U.S. Policekräften.

D'Lëtzebuerger Douane ass zanter 2005 mat zwee verschiddene Modeller vu
GLOCK-Pistoulen équipéiert, der Glock 19 an der Glock 26. Och d'Lëtzebuerger
Arméi benotzt zanter 2009 d'Glock 17.



https://lb.wikipedia.org/wiki/G%C3%ABlle_Fra

Gëlle Fra ass de geleefegen Numm vum Monument du souvenir, dat an der Stad
Lëtzebuerg op der Constitutiounsplaz steet. Säin Numm geet op eng vergëllent
Fraefigur zréck, déi vum Sculpteur Claus Cito geschaaft gouf, an déi op enger
Sail steet. Ursprénglech huet et un déi Lëtzebuerger Fräiwëlleg erënnert, déi an
der Friemelegioun op franséischer Säit am Éischte Weltkrich gefall sinn, spéider
gouf et, duerch seng Geschicht, och e Monument géint d'Nazidiktatur, an
allgemeng d'Monument, fir u Krichsaffer z'erënneren.

D'Monument besteet aus engem Sockel mat 2 männleche Bronzefiguren, wouvun eng do
läit a vun der anerer betrauert gëtt, an aus engem 21 m héijen Obelisk aus
Granit an enger vergëllenter Bronzefigur uewendrop. Dës Figur stellt eng Fra
duer, déi e Lorberkranz mat ausgestreckten Äerm viru sech hält. Si stellt déi
griichesch Gëttin Nike duer, eng klassesch Allegorie fir de Fridden, d'Victoire,
oder och d'Natioun, déi d'Krichshelden éiert. Um Sockel, op Granitplacken, geet
riets vun den 3.000 Lëtzebuerger Legionären an den 2.500 Doudegen an de
franséischen Arméien am Éischte Weltkrich.

Enger Revelatioun vun 2015 no soll d'Suzanne Marx-Wildschütz, eng Bäckeschfra
vun Nidderkäerjeng, déi vis-à-vis vum Claus Cito gewunnt huet, Modell fir
d'Figur gestan hunn. Der klassescher Opfaassung no soll de Cito awer als Virlag
fir d'Gëlle Fra de Modell vun engem Kapp benotzt hunn, deen hie schonns circa
1914 fir e Monument zu Bréissel, wou hien deemools gelieft huet, benotzt hätt.
D'Identitéit vun dem deemolege Modell ass jiddefalls net sécher bekannt,
d'Spezialiste vum Cito sengem Wierk zweiwelen drun, datt et d'Suzanne Marx hätt
kënne sinn a wëllen déi Bréisseler Pist net ausschléissen.

De 14. Februar 1920 ass vun der Nationaler Denkmalkommissioun e Concours fir e
Monument ausgeschriwwe ginn, dat un déi Lëtzebuerger Zaldoten, déi op
franséischer Säit am Éischte Weltkrich gestuerwe sinn, sollt erënneren. Ënner
den 18 Projeten, déi agereecht goufen, gouf d'"Friddenskinnigin" (sou den Numm
vum Entworf) vum Claus Cito zréckgehalen. Finanzéiert gouf et deelweis duerch de
Verkaf vun Timberen, déi eng Surtaxe kruten (Timbre du souvenir, 1921 an 1923).
De Projet war zimlech kontroverséiert, well d'Figur mat hirem dënne Kleed,
duerch dat hir Brëscht sech däitlech ofgezeechent hunn, deem engem oder aneren
ze vill plakeg war. D'Monument gouf den 23. Mee 1923 opgeriicht an de 27. Mee
ageweit.

Den Nazien, déi nom Iwwerfall op Lëtzebuerg, den 10. Mee 1940, Här a Meeschter
waren, war d'Monument vun Ufank un en Dar am A. Den 10. Oktober 1940 koum den
Uerder, dat " Schandmal", ofzerappen, wat och den 21. Oktober geschouch. Mat
enger Dampwalz gouf d'Sail ëmgerappt an ass an 3 Stécker zerbascht.
D'Sockelfigure goufe séchergestallt, d'Steng koumen op en Depot vun der Stad. E
puer honnert Studenten aus dem Kolléisch, dee just vis-à-vis war, hunn nogekuckt
an haart géint d'Ofrappe protestéiert. Vill vun hinne goufe verhaft a brutal vun
der Gestapo zerklappt.

Nom Krich huet den Architekt Victor Engels Pläng entworf, d'Monument erëm
opzeriichten, mä ouni d'Gëlle Fra selwer. Dës ass zwar 1955 kuerz (zimlech
delabréiert) an enger Ausstellung iwwer d'Resistenz opgedaucht, ma nom Enn vun
der Ausstellung, zum Cito sengem Verdross, nees "verschwonnen", wat déi, déi am
Ufank dogéint waren, wuel ganz gutt arrangéiert huet. Duerch d'Net-méi-do-Sinn
vun der Gëlle Fra krut d'Monument (oder wat dovu Rescht war) eng nei Dimensioun.
Et huet vun do un och, a virun allem, un d'Nazidiktatur erënnert.

Spéider koume Placke bäi, déi un d'Lëtzebuerger fräiwëlleg Zaldoten am
Koreakrich erënnert hunn, wat zu enger politescher Kontrovers mat de Kommuniste
gefouert huet.

1981, virum Nationalfeierdag, huet de Josy Braun an engem Artikel am Tageblatt
ugekënnegt, d'Gëlle Fra wier ënner den ënneschten Träppleke vun enger vun den
Tribüne vum Stater Foussballsterrain (dem haitege Stade Josy-Barthel) erëmfonnt
ginn. Et huet sech erausgestallt, datt eng Partie Leit wuel woussten, wou
d'Statu verstoppt war, mä et Tabu war, driwwer ze schwätzen. No der
Erëm-Entdeckung koum et zu heftegen Diskussiounen, ob d'Monument nees a sengem
Originalzoustand opgeriicht sollt ginn oder net. Déi, déi dofir waren hu sech
duerchgesat, an et koum zu enger nationaler Souscriptioun, wou Sue gesammelt
goufen, fir d'Figur vun der gëllener Fra ze restauréieren an erëm op hirem
Sockel opzeriichten. Dat restauréiert Monument ass den 23. Juni 1985 ageweit
ginn.

Déi staark Symbolik, déi dëst Monument fir en etlech Leit huet, gouf 2001 bei
enger Polemik däitlech, wéi ënner dem Numm "Lady Rosa of Luxembourg" eng
verfriemt Replik vum Monument fir eng begrenzt Zäit, net wäit ewech dovun,
opgestallt gouf.

Den 3. Mäerz 2010 gouf d'Statu vun der gëllener Fra ofmontéiert, fir, nodeem se
restauréiert an eng Géissform dovu gemaach ginn ass, vum 1. Mee bis den 31.
Oktober 2010 virum Lëtzebuerger Pavillon op der Expo 2010 zu Shanghai
ausgestallt ze ginn. Se koum am November zréck op Lëtzebuerg.

Ier se nees op hir al Plaz hannescht koum, gouf se vum 10. Dezember 2010 bis den
23. Januar 2011 zu Nidderkäerjeng, der Gebuertsuertschaft vum Cito, ausgestallt.
Bal 37.000 Leit si sech déi Ausstellung ukucke gaangen.



https://lb.wikipedia.org/wiki/Free_Software_Foundation

D'Free Software Foundation (FSF), déi 1985 vum Richard Stallman gegrënnt gouf,
ass eng Organisatioun déi sech fir d'Fërderung an Produktioun vu fräier Software
asetzt, a versicht, Kapital fir de GNU-Projet zesummenzedroen.

Den 10. Mäerz 2001 gouf d'Free Software Foundation Europe gegrënnt, déi sech ëm
d'europäesch Besoinen am Beräich fräi Software këmmert. Als offiziell
Duechterorganisatioun vun der amerikanescher Free Software Foundation,
konzentréiert si hir Aktivitéite ronderëm de GNU-Projet, mä net exklusiv.

Eng vun den Haaptaufgabe vun der FSF Europe ass d'Initiative vu fräier Software
ze koordinéieren, e Kompetenzzentrum fir Politiker, Journalisten an Affekoten op
d'Been ze stellen an déi néideg Infrastruktur fir fräi Software a speziell de
GNU-Projet ze schafen. Mat GNU Savannah gouf zum Beispill soueng
Entwécklerplattform fir fräi Software geschaaft.

Am Februar 2003 huet d'FSF Europe d'Fiduciary Licence Agreement virgestallt, dat
europäesche Softwareentwéckleren d'Iwwerdroe vun zäitlech onbegrenzten exlusiven
Notzungsrechter a juristesche Vertriedungsrechter un d'FSF erméiglecht.



https://lb.wikipedia.org/wiki/Frank_Zappa

De Frank Vincent Zappa, gebuer den 21. Dezember 1940 zu Baltimore, Maryland, a
gestuerwen de 4. Dezember 1993 zu Laurel Canyon, Kalifornien, war en
US-amerikanesche Museker a Komponist. Den Zappa huet sech en eegent musikalesch
Universum geschaaft aus enger Mëschung aus Rockmusek, psychedeleschem Rock,
Jazz, experimenteller Musek an zäitgenëssescher Klassik, vermëscht mat engem
gudde Schotz De-Geck-mat-sech-selwer-Maachen, Humor a Performance-Konscht.

Den Zappa huet uganks vun den 1960er Joren ugefaangen, Musek ze spillen. An där
Zäit huet hien dacks mam Captain Beefheart zesumme gespillt. Seng éischt
professionell Opname waren d'Soundtracke vun de B-Filmer The World's Greatest
Sinner a Run Home Slow. An der Mëtt vun den 1960er Jore gouf hien de Gittarist
vun der Grupp The Soul Giants. Geschwënn duerno gouf hien de "Chef" an huet
d'Band an "The Mothers" ëmbenannt. D'Mothers kruten e Kontrakt bei Verve
Records, an hu sech missen an The Mothers of Invention ëmbenennen, well Mother
eng Slang-Ofkierzung vu motherfucker war (an am Sënn vu "gutt Museker" gebraucht
gouf). 1966 koum den éischten Album vun der Band, Freak Out!, eraus.

Nieft der Rockmusek war den Zappa ëmmer och um Komponéiere vun zäitgenëssescher
klassescher Musek intresséiert. Seng Plack Lumpy Gravy vun 1967 war eng éischt
Verëffentlechung an déi Richtung. An den 1970er Joren huet hie sech an der
éischter Hallschent méi a Richtung Jazz, duerno a Richtung Rock orientéiert, mä
Orchestral Favorites (1979) a seng zwou Placke mam London Symphony Orchestra
(Vol. 1 (1983) en Vol. 2 (1987)) waren däitlech modern-klassesch Wierker. 1984
koum The Perfect Stranger eraus, wourop de Pierre Boulez mat sengem Ensemble
InterContemporain Kompositioune vum Frank Zappa dirigéiert huet.

Virbiller vum Zappa waren den Edgar Varèse, de Karlheinz Stockhausen, Igor
Strawinsky an den Anton Webern. Säi musikalesche Stil zeechent sech aus duerch
onregelméisseg a séier Tempi-wiessel, parodistesch Zitater vu Stiler oder
Melodien, déi agebaut goufen, oder méi generell doduerch, datt seng Musek a keen
eendeitege Stil aklasséiert ka ginn.

Wann en net op Tournée war, huet den Zappa deeglaang a sengem Studio verbruecht,
wou en u sengen Opname geschafft a gefeilt huet. Hien huet regelméisseg nei
Konzepter oder Erfindungen an- an ëmgesat: Sou war hien, nom Bob Dylan (Blonde
on blonde) deen Zweeten iwwerhaapt, deen eng Duebel-LP erausbruecht huet. Hien
huet, ausser deenen zwee éischten, all seng Albume selwer produzéiert, an hat
ëmmer dat Modernst vun Opnam-Maschinnen dat et gouf.

D'Texter vu senge Stécker hunn dacks kritesch zu politeschen oder
gesellschaftlechen Theme Stellung geholl, zum groussen Deel op eng ironesch bis
sarkastesch Anerweis. Hien huet a sengen Texter géint de Krich a géint
fundamentalistesch reliéis Priedeger geäussert, och allgemeng géint
Klengkaréiertheet, Dommheet a (Moude)bewegungen, (Hippien, Discomusek,...)
deenen d'Leit onkritesch nolafen. Aner Texter hu skuril bis surreal Welte
geschaaft, déi op glungenen (och alt emol sexuellen) Erliefnesser déi him oder
engem Member aus senger Band geschitt sinn, baséieren. Verschidden Albumen (200
Motels, Joe's Garage 1, 2-3; Thing Fish) waren als Musical geduecht.

1985 huet de Frank Zappa um Kongress-Hearing geschwat, dee vum PMRC (Parents'
Music Resource Center) organiséiert gouf, wou ë. a. d'Tipper Gore, d'Fra vum Al
Gore, aktiv war. D'PMRC huet der Musekindustrie virgeworf, si géif
d'amerikanesch Jugend mat "Sex, Gewalt, a Verheerlechung vun Drogen a Gewalt"
verdierwen. Den Zappa huet sech bei deem Hearing fir d'musikalesch Fräiheet
agesat a probéiert, dem PMRC seng Argumenter ad absurdum ze féieren an ze
widderleeën. Op sengem Album FZ meets the Mothers of Prevention vun 1985 huet
hien déi Episod musikalesch "verschafft".

1992 huet hien ugekënnegt, e wéilt Kandidat fir d'Presidentschaft vun den USA
ginn ("Kuckt de Reagan: Kéint ech et schlëmmer maachen??" sot en an engem
Interview). Geschwënn duerno huet en awer seng Kandidatur zréckgezunn an ass
duerno kaum nach opgetrueden an huet sech op d'Komponéieren, d'Ophuele vu
Stécker mam Synclavier an d'Editéiere vu Live-Concertsmatschnëtter
konzentréiert. En hat nämlech Prostatakriibs diagnostizéiert kritt, un deem en
dann och Enn 1993 gestuerwen ass. Déi lescht CD, déi zu senge Liefzäiten
erauskoum, war The Yellow Shark (1993) déi vum däitschen Ensemble Modern
agespillt a vum Zappa dirigéiert gi war.

De Frank Zappa zielt haut zu deene wichtegste Komponiste vun der zweeter
Hallschent vum 20. Joerhonnert, an engem vun de grousse Rock-Gittaristen.

Den Zappa war zanter 1967 mat der Gail Zappa bestuet, déi eng Zort Comptabel a
Managerin vun him war. Zesummen hate se 4 Kanner:

D'Jongen Dweezil an Ahmet si selwer Museker. Den Dweezil publiziéiert
hautdesdaags dem Papp seng Wierker, déi bis ewell net verëffentlecht goufen a
geet mat der Band Zappa plays Zappa op Tournée, wou e mat jonke Museker an och
där, déi scho mam Frank Zappa zesumme gespillt hunn (Napoleon Murphy Brock,
Steve Vai an Terry Bozzio), Wierker vum Frank Zappa opféiert.

De Frank Zappa ass am Kader vu sengen Europa-Tournéeën zweemol zu Lëtzebuerg
opgetrueden: de 15. Juni 1982 an der Déifferdenger Sportshal an de 27. September
1984 an der Victor-Hugo-Hal um Stater Lampertsbierg.



https://lb.wikipedia.org/wiki/France_Gall

D'France Gall, gebuer den 9. Oktober 1947 zu Paräis als Isabelle Geneviève Marie
Anne Gall, ass eng franséisch Sängerin. Si huet hir Carrière 1963 ugefaangen.

Encouragéiert vun hirem Papp, dem Liddertexter Robert Gall, deen ënner anerem
dem Charles Aznavour säi Lidd La mamma geschriwwen huet, huet d'France Gall am
Alter vu 16 Joer ugefaangen hir éischte Lidder opzehuelen. No der
Verëffentlechung vun hirer éischter Single Ne soi pas si bête (1963), hat
d'France Gall eng Rei erfollegräicher Yéyé a Lolita-Pop Singelen opgeholl, déi
meeschtens vun hirem Papp (ënner anerem Sacré Charlemagne) oder vum Serge
Gainsbourg (ënner anerem Laisse tomber les filles) geschriwwe goufen.

1965, am Alter vu 17 Joer huet si Lëtzebuerg beim Eurovision Song Contest mam
Lidd Poupée de cire, poupée de son vertrueden. Si koum op déi 1. Plaz mat 32
Punkten an d'Lidd ass e groussen Hit a Westeuropa ginn. De Gainsbourg huet als
Auteur vum Lidd nach e puer weider Stécker fir d'France Gall geschriwwen, bis se
nom kontroversen Text vum Lidd Les sucettes an dem kommerzielle Mësserfolleg vu
verschiddene vun hire Placken opgehalen huet, mat him zesummenzeschaffen.

Géint Enn vun den 1960er huet d'France Gall eng Carrière als Schlagersängerin an
Däitschland ugefaange mat erfollegräicher Lidder wéi Ein bißchen Goethe, ein
bißchen Bonaparte an A Banda (Zwei Apfelsinen im Haar). Si huet 1968, 1969 an
1970 beim Deutscher Schlager-Wettbewerb deelgeholl. 1969 huet si mam Gigliola
Cinquetti beim bekannten italienesche Festival vu San Remo Deel geholl, wou si
d'Lidd La pioggia (L'orage op Franséisch) virgedroen hunn.

Obwuel si weiderhi Placken a Frankräich erausbruecht huet, hat keng dovu Succès,
bis si 1974 de franséische Sänger a Komponist Michel Berger kenne geléiert huet.
Hien huet d'Single La déclaration d'amour produzéiert a war domat verantwortlech
fir der France Gall hire Comeback an hirem Heemechtsland mat Hitte wéi Musique a
Si, maman si. Deenen zwee hir professionell Relatioun huet sech och zu enger
privater Partnerschaft entwéckelt: d'France Gall an de Michel Berger sinn 1976
bestuet ginn a kruten zwee Kanner zesummen.

1979 huet d'France Gall an der immens erfollegräicher Rockoper Starmania
matgemaach. An den 1980er huet si sech a verschiddene Campagne fir humanitär
Hëllef engagéiert a weiderhi populär Singele verëffentlecht (Il jouait du piano
debout, Tout pour la musique...). 1980 huet si d'Duett Donner pour donner mam
Elton John opgeholl.

Den Album Babacar ass 1987 erauskomm, vun deem d'Lidd mam selwechten Numm an
Ella, elle l'a als Singelen ausgekoppelt goufen. Déi zwee Lidder waren e grousse
Succès, haaptsächlech Ella, elle l'a, eng Hommage un déi amerikanesch Sängerin
Ella Fitzgerald, dat et souguer fäerdeg bruecht huet d'Nummer Eent an den
däitschen an an den éisträichesche Charts z'erreechen.

D'France Gall huet am Juni 1992 mat hirem Mann den Album Double Jeu
erausbruecht, mä de Michel Berger ass méi spéit am Joer un engem Häerzinfarkt
gestuerwen. Op hirem leschte Studioalbum France (1996) huet d'France Gall eegen
Interpretatioune vum Michel Berger senge Lidder gesongen. Nodeem hir Duechter
1997 u Mukoviszidos gestuerwe war huet d'France Gall sech aus dem Museksgeschäft
zréckgezunn an trëtt nëmmen nach vereenzelt an der Ëffentlechkeet op.

Vun 1964 bis 1967 war d'France Gall mam Claude François zesummen, vun 1970 bis
1974 mam Sänger Julien Clerc.

1963: Ne sois pas si bête 1964: Laisse tomber les filles 1964: Le premier
chagrin d'amour 1965: Poupée de cire, poupée de son (däitsch Versioun: Das war
eine schöne Party) (#1 NO; #2 DE; #4 BE-FL; #6 NL) 1965: Sacré Charlemagne 1966:
L'Amérique 1966: Les sucettes 1968: A Banda (Zwei Apfelsinen im Haar) (#16 DE)
1968: Computer Nr. 3 (#24 DE) 1969: La pioggia (franséisch Versioun: L'orage)
1969: Ein bißchen Goethe, ein bißchen Bonaparte (#14 DE) 1974: La déclaration
d'amour 1976: Comment lui dire 1977: Musique 1977: Si, maman si 1978: Viens je
t'emmène 1980: Il jouait du piano debout 1981: Tout pour la musique 1981:
Résiste 1984: Débranche! 1987: Babacar (#11 FR; #14 DE) 1987: Ella, elle l'a (#1
DE, AT; #2 FR; #4 SE; #5 CH) 1988: Evidemment (#6 FR)



https://lb.wikipedia.org/wiki/Fran%C3%A7oise_Hetto

D'Françoise Hetto, gebuer den 21. Mee 1960 zu Diddeleng, ass eng lëtzebuergesch
CSV-Politikerin.

No hirer Lycéeszäit am Lycée Michel-Rodange huet si zu Walfer den Diplom als
"Éducatrice graduée" gemaach. An deem Beruff huet si vun 1981 bis 1993 an der
Fondation de Colnet d'Huart, vum Roude Kräiz, zu Bartreng geschafft.

Bekannt gouf d'Françoise Hetto als Animatrice op RTL Radio Lëtzebuerg, wou si
vun 1992 bis 2004 regelméisseg op der Antenn war.

Si gouf 2004 fir d'éischt als Deputéiert aus dem Walbezierk Osten an d'Chamber
gewielt wuer se 2009 an 2013 erëmgewielt gouf.

2009 bis 2013 huet si op hiert Deputéiertemandat verzicht, fir an der Regierung
Juncker-Asselborn II Ministesch fir de Mëttelstand, Tourismus a Chancëgläichheet
ze ginn.

1999 war d'Françoise Hetto fir d'éischt an de Gemengerot vu Jonglënster gewielt
ginn. Bei de Walen 2004 war si Beschtgewielt op der CSV-Lëscht, hat awer dem
Denis Dimmer fir dräi Joer de Virtrëtt op der Buergemeeschteschplaz gelooss. Am
September 2007 gouf si Buergermeeschtesch, a blouf dat bis am Juli 2009.

Den 8. Februar 2014 gouf si um CSV-Parteikongress zur neier Ko-Vizepresidentin
vun där Partei gewielt.



https://lb.wikipedia.org/wiki/Fran%C3%A7ois_Mitterrand

De François Maurice Adrien Marie Mitterrand, gebuer de 26. Oktober 1916 zu
Jarnac am Departement Charente a gestuerwen den 8. Januar 1996 zu Paräis, war e
franséische Politiker vun der sozialistescher Partei (PS). Hie war vu Mee 1981
bis Mee 1995 Staatspresident vu Frankräich.

De François Mitterrand huet zu Paräis Droit studéiert an do a
rietsnationalistesche Kreeser verkéiert (Camelots du Roi, z. B.). Am Zweete
Weltkrich war hien agezu ginn fir op der Maginot-Linn bei Montmédy agesat ze
ginn. Bei der däitscher Invasioun 1940 gouf hie gefaange geholl, konnt awer
1941, no e puer Fluchtversucher, aus sengem Stalag an Däitschland fortlafen. An
der sougenannter Zone libre vu Frankräich huet hien an der Vichy-Administratioun
geschafft (Commissariat aux prisonniers de guerre). Do huet hien nawell trei zum
Pétain-Régime gehal, well deen huet him säin déckesten Uerden (d' Francisque)
iwwerreecht, eng Auszeechnung, déi nëmme ronn 200 Leit kruten, déi sech
géintiwwer dem Marschall Pétain perséinlech staark engagéiert haten. Wéi de Wand
gedréint huet ass de Mitterrand, ënner dem Pseudonym Morland, bei d'Resistenz
gaang (Resistenzgrupp RNPG). Zu Cluny, am Süde vun der Saône-et-Loire, huet hien
an der Clandestinitéit seng zukënfteg Fra, d'Danièle Gouze, kennegeléiert, där
hir Famill eng authentesch Resistenzlerfamill war. 1943 ass d'Gestapo him op der
Spur komm, an hien ass op London geflücht, wou e Kontakt mam De Gaulle senger
Exilregierung opgeholl huet. 1944, no der Liberatioun vu Paräis, gouf hie Member
vun der provisorescher Regierung.

Vun 1946 bis 1958 war de François Mitterrand Deputéierten an der Assemblée
nationale an hat tëscht 1947 an 1957 verschidde Ministeschposten an 11
verschiddene Regierungen. Hie war ënner anerem Justizminister, a während dem
Algeriekrich huet hien eng ganz Rei vu Leit guillotinéiere gelooss. 1959 bis
1962 war e Senateur an duerno nees Deputéierten.

An den 1960er Jore war säi politescht Engagement virun allem géint de Generol De
Gaulle, deem en (sou den Titel vun engem Buch vun him), e Coup d'État permanent
virgeworf huet. Zanter dem Ufank vun der Fënnefter Republik war hien ëmmer erëm
Kandidat bei de Presidentewalen.

Den 10. Mee 1981 konnt hie sech schliisslech am zweeten Tour géint den
amtéierende President Valéry Giscard d'Estaing duerchsetzen a gouf éischte
sozialistesche President vun der Fënnefter Republik. Hie gouf 1988 erëmgewielt.

No de Parlamentswalen 1986, déi vun der Droite gewonne goufen, ass de Mitterrand
net wéi erwaart zréckgetrueden, ma huet de Jacques Chirac zum Premierminister
ernannt, wat da Cohabitation genannt gouf.

A sengen zwéi Septenater huet de Mitterrand eng jett prestigiéis Gebaier zu
Paräis opriichte gelooss, déi Grands Travaux genannt goufen: d'Grande Arche de
la Défense, d'Pyramiden am Haff vum Louvre, d'Opéra Bastille an
d'Nationalbibliothéik, déi duerno no him genannt gouf.



https://lb.wikipedia.org/wiki/Fidel_Castro

De Fidel Alejandro Castro Ruz [fiˈðɛl ˈkastɾɔ ˈrus], gebuer den 13. August 1926
zu Birán bei Mayarí an der deemoleger kubanescher Provënz Oriente a gestuerwen
de 25. November 2016 zu Havanna, war vun 1959 bis 2008 Regierungschef a vun 1976
bis 2008 Staatspresident vu Kuba.

De Fidel Castro huet seng éischt Joren op enger Farm vun enger räicher awer
ongewéinlecher Famill gelieft. Hien, genee wéi seng Geschwëster, gëtt
niewelaanscht gebuer. De Papp, den Angel Castro y Argiz e räiche Grondbesëtzer,
war een agewanderte galizeschen Analphabet, an d'Mamm war sengem Papp seng
kreolesch Haushälterin. Mat 5 Joer gëtt hien an d'Jesuiteninternat Collegio La
Salle zu Santiago de Cuba gestach. Am Januar 1935 gëtt hie gedeeft mat der
Bemierkung : Papp onbekannt. Eréischt am Dezember 1943 gëtt hien offiziell vu
sengem Papp unerkannt an dréit vun deem Moment un den Numm Castro. Säi 4 Joer
méi jonke Brudder Raúl Castro ass eigentlech säin Hallefbrudder. Seng Mamm soll
hie vun engem Serjant, deen hallef Neger an hallef Chines war, gehat hunn.

Méi spéit kënnt hien an d'Jesuiteschoul Belén op Havanna an duerno 1945 op
d'Universitéit vun Havanna. 1950 schléisst hie säi Studium am Droit mat engem
Diplom of. Virdrun, 1947, war hie mat dobäi wéi probéiert gouf den
dominikaneschen Diktator Rafael Trujillo ze stierzen. 1948 war hie bei den
Onrouen, déi vun extrem-lénkse Bewegungen zu Bogotá géint d'Kreatioun vun der
OEA (Organización de los Estados Americanos) ugestëft goufen dobäi. Säin Dram
ass et déi onerleedegt Revolutioun vum kubaneschen Nationalheld José Martí zu
Enn ze féieren.

No sengem Studium trëtt hien arméierten Aktivistenorganisatioune bäi, déi sech
dacks mäerderesch Schluechte mat rivaliséierende Bande geliwwert hunn. Eent vun
de ville Gerüchter déi et ronderëm de Fidel an där Zäit gëtt, ass, datt hien ee
vum KBG bezuelten Agent gewiescht wier, wat awer net vun den Historiker, déi
d'kubanesch Revolutioun studéieren, confirméiert gëtt. Am Oktober 1948, bestit
hie sech mat der Mirta Diaz Balart, aus enger räicher Famill. Hire Brudder gëtt
spéider Inneminister ënner dem President Fulgencio Batista . D'Bestietnes dauert
nëmme bis 1955.

1952 wëllt hie sech, als Kandidat vun der orthodoxescher Partei, fir
d'Parlamentswal opsetzen. Allerdéngs huet de Stuerz vun der Regierung Carlos
Prio Soccarras duerch ee Putsch vum Fulgencio Batista, d'Wal annuléiert. De
Castro verklot de Batista wéinst Verfassungsbroch. Seng Klo gëtt awer verworf.

Dat Joer drop versicht hie selwer de Batista duerch ee Putsch ofzesetzen. De 26.
Juli 1953 probéiert hie mat enger Grupp vun 810 bewaffenten Zaldoten d'Kasär vu
Moncada ze stiermen. Dat ass voll an d'Box gaangen. D'éischt ass hiren
Transportcamion hinnen ëmgekippt, wouduerch den Iwwerraschungsmoment verluer
war, dobäi hu si och nach de Coiffeurssalon vun der Kasär amplaz d'Waffekummer
gestiermt. Déi meescht vu senge Matkämpfer sinn erschoss oder verhaft, an zum
Doud veruerteelt ginn. De Castro selwer kritt als Strof 15 Joer Zwangsaarbecht
op der Isla de Pinos. Um Geriicht deemools kënnt et dann zum Castro senger
berühmter Ried „ D'Geschicht wäert mech fräispriechen…“.

Am Mee 1955 erléisst de Batista eng Generalamnestie fir all politesch Gefaangen,
an de Castro geet an de mexikaneschen Asyl wou hien d'“Bewegung vum 26.Juli“
grënnt. Den Numm ass eng Referenz un dee verpasste Putsch vum 26. Juli 1953.

D'Haaptzil vun der Bewegung ass d'Eliminatioun vum Batista. Hie léiert do den
Che Guevara an aner Revolutionäre kennen, déi hien ënnerstëtzen. De 26.November
fiert de Castro mat 81 aner kubaneschen Exilanten an dem Che Guevara mat der
Yacht „Granma“ vun Tuxpan, Veracruz, Richtung Kuba. Wéi si den 2.Dezember op der
Playa Las Colorados ukommen, waarden dem Batista seng Truppe schonn op si. Net
méi wéi 20 vun de Rebellen iwwerliewen a kënnen an d'Bierger vun der Sierra
Maestra flüchten. Ënner hinne sinn de Fidel Castro, säi Brudder Raul, den Che
Guevara an de Camilo Cienfuegos. Si hu séier d'Ënnerstëtzung vum ländleche
Vollek kritt, an dem Castro seng Arméi ass méi grouss ginn. Vun hirem Lager an
de Bierger hu si e Guerillakrich géint dem Batista seng Arméi gefouert. A vill
anere Gebidder vun der Insel sinn och Widderstandsgruppen entstanen. No an no
sinn si mat dem Castro senger fusionéiert, déi dunn iwwer 800 Mann staark ass.
Duerch d'Press ass an Amerika dem Castro säi Kampf bekannt ginn. Hien huet sech
an den Interviewen als grousse Fräiheetskämpfer an Demokrat duergestallt. Hien
huet sou ee grousse Charisma ausgestraalt, datt ee vu senge fréiere Matkämpfer
gesot huet: "Wann hie seng Hand op deng Schëller leet, da sees du an zéng
Minutten zu allem Jo."

Den 28. Mee 1958 fänkt de Batista ee groussen Ugrëff „Operation Verano“ géint de
Castro an all déi aner Widderstandsgruppen am Land un. Obschonn de Castro
zueleméisseg wéit ënnerleien ass, eruewert hie schliisslech den 8. Januar 1959
Havanna. De Batista ass virdrun an d'Dominikanesch Republik geflücht. De Castro
gëtt neie Ministerpresident vu Kuba.

Amerika erkennt dem Castro seng nei Regierung séier un. Allerdéngs
verschlechtert sech d'Bezéiung zwëscht den zwéi Staaten a kuerzer Zäit, wéi de
Castro Fabrécken a Plantatioune verstaatlecht. Seng elterlech Farm ass
iwweregens, eng vun deenen éischten, déi verstaatlecht gëtt. D'Endresultat ass,
datt d'amerikanesch Wirtschaft hir Dominatioun op der Insel verléiert, an dat
Kuba sech ëmmer méi enk un d'Sowjetunioun bënnt. Den 3.Januar 1961 briechen
d'USA hir diplomatesch Bezéiunge mat Havanna. De 16.Abrëll deklaréiere si Kuba
als ee sozialistesche Staat. Eng bedeitend Zuel vu besser situéierte Kubaner
hate scho virdrun d'Insel verlooss.

Vun den Amerikaner ausgebilten an arméierten Exilkubaner dréngen, deselwechte
Mount an der Schwengsbucht op der Südküst, an, fir de Castro ze stierzen.
Allerdéngs huet d'kubanesch Arméi kee Problem den Ugrëff ofzewieren. De Castro
gëtt duerch déi Victoire nach méi beléift bei senge Leit.

Am Februar 1962 operleeën d'USA een [Wirtschaftsembargo], dee bis haut undauert.
Kuba verbënnt sech ëmmer weider mat der UdSSR, déi ufänken Atomwaffen op der
Insel unzesidelen. Deen deemolegen amerikanesche President John F. Kennedy
verlaangt den direkten Ofrëss, a stellt Kuba ënner Karantän. E méiglechen
Atomkrich kann just vermidde ginn, well d'Russen noginn. De Castro soll, dem
kubanesche Geheimdéngscht no, méi wéi 600-mol engem Attentat vun der CIA
entgaange sinn, wourop hie bis haut mächteg Stolz ass.

Am Dezember 1979 gëtt hie Staatspresident nodeem d'Plaz vum Ministerpresident
ofgeschaaft ass.

Säin Haaptverdéngscht ass d'Schafe vun 10.000 neie Schoulen, woumat hien den
Analphabetismus eliminéiert huet, an d'Aféiere vun engem virbildleche
Gesondheetssystem. Am Fong huet hie sech ëmmer als eng Aart Messias gesinn, dee
seng Idealer fir d'éischt mat Wierder an du mat Waffen erreeche wollt. 15 Joer
laang huet hien Zaldoten an Angola an an Ethiopien geschéckt. Virun allem huet
hien awer d'Fräiheetskämpf a Latéinamerika ënnerstëtzt. 1979 hunn am Ganze 35
Länner militäresch oder zivil Hëllef vu Kuba kritt. Anerersäits, huet hien
doheem fréier Rechter ofgeschaaft wéi d'Streikrecht, d'Fräiheet vun der Press an
huet ugefaangen reliéis Communautéiten ze drangsaléieren. Honnertdausende vun
Kubaner sinn doropshin, géintiwwer a Florida geflücht. Am Ausland gëtt hie vu
senge Kritiker „Leader Maximo“ genannt, a Kuba selwer war hien den „El
Commandante“ oder einfach de „Fidel“.

De Fall vum Kommunismus 1989 a Russland huet d'kubanesch Wirtschaft an
d'Labränte bruecht. De Castro ass deelweis gezwonge gi fir etlech Kapitalisten
d'Land opzemaachen an beschränkt Privatfirmen z'erlaben. A senge 50 Joer un der
Spëtzt vum Land war hie quasi ëmmer am Sträit mat der kathoulescher Kierch, an
dach empfänkt hien am Januar 1998 de Poopst, Jean-Paul II. op Kuba.

Vum Enn den 90er Joren un, ass seng Gesondheet staark ugegraff. Si ass permanent
een Thema an der Weltpress. Den 31.Juli 2006 gëtt op der kubanescher Tëlee
d'Noriicht verlies, dat dem Castro säi Brudder Raul zäitweilig den neie Chef vum
Land ass. Den „El Commandante“ ass mat enger Mo-Daarm Bluddung operéiert ginn.
Vun do un gesäit een hien nëmme méi op Fotoen an op kuerze Videofilmer mat
sengen auslännesche politesche Frënn. D'Polit-Ikon Fidel gëtt definitiv, den
19.Februar 2008, d'Muecht u säi 76 Joer alen Brudder Raul of. Dat geschitt
duerch eng Meldung an der Internetzeitung „Granma“ vun der kubanescher
kommunistescher Partei. Hie schreift doran: „Ech wëll ni méi d'Plaz vum
Staatspresident ustriewen oder unhuelen – Ech widderhuelen ni méi-. Ech géif mäi
Gewësse verroden eng Verantwortung z'iwwerhuele fir eppes wat meng ganz
Mobilitéit a mäi ganzen Asaz verlaangt.“

Mäi léiwe Frënd Roosevelt. Ech kann net vill englesch, ma ech kann grad genuch
fir dir ze schreiwen. Ech lauschteren gär de Radio, an ech si frou héieren ze
hunn, datts du President fir eng nei Period goufs. Ech sinn zwielef Joer al. Ech
sinn e Bouf, ma ech denken, ma ech mengen net dem President vun Amerika ze
schreiwen. Wann ech gelift kanns du mir een zéng Dollarschéin an engem Bréif
schécken, well ech nach ni ee gréngen amerikaneschen zéng Dollarschéin gesinn
hunn, an ech well ee vun deenen hunn. Meng Adress ass : Här Fidel Castro Colegio
de Dolores Santiago de Cuba, Cuba Ech kann net vill englesch, ma ech kann ganz
gutt spuenesch an ech huelen un du kanns net vill spuenesch, ma du kanns vill
englesch, well du bass jo Amerikaner an ech net. Merci villmools an awar mäi
Frënd. Wann s du Eise wëlls fir deng Schëffer, weisen ech dir déi gréisst
Eiseminne vum Land. Si sinn zu Mayari am Oste vu Cuba.

Revolutioun :D'Revolutioun ass kee Bett mat Rousen. D'Revolutioun ass de Kampf
zwëscht der Vergaangenheet an der Zukunft. D'Revolutioun ass eng Diktatur vun
den Ausgebeuteten iwwer d'Ausbeuter.

Kathoulesch Kierch Als Bouf huet méi Papp mech geléiert e gudde Katholik ze
ginn. Ech hunn ëmmer missen an d'Kierch beichte goen, wann ech knaschteg Gedanke
bei Meedercher hat. Sou hunn ech all owes an de Beichtstull musse rennen. Ëmmer
an ëmmer. No enger Woch, hunn ech decidéiert datt d'Relioun näischt fir mech
war.

Seng laang Rieden Ech kommen zur Conclusioun, vläicht e bësse spéit, dat meng
Riede solle méi kuerz sinn.

Jesus Christus Ech hunn ni fonnt, datt meng Iddien, deene vun der
aussergewéinlecher an emblematescher Figur, déi do heescht Jesus Christus,
widdersprach hunn.

Schiksal De Mënsch prägt d'Schicksal net. D'Schicksal fabrizéiert de Mann fir
d'Stonn.

Kapitalisten Si schwätzen iwwer d'Scheitere vum Sozialismus, ma wou ass den
Erfolleg vum Kapitalismus an Afrika, Asien a Latäinamerika?

Ënnerdréckung. Souguer déi Doudeg kënnen net an engem ënnerdréckte Land a Fridde
rouen.

Iwwer déi vill gescheitert Attentater op hien. Ech hunn een echte Problem. Wann
ech eemol dout sinn, da gleeft keen et.



https://lb.wikipedia.org/wiki/Fernand_Mertens

De Fernand Mertens, gebuer den 29. Februar 1872 zu Louvain, a gestuerwen den 9.
Juli 1957 zu Beetebuerg , war e belsche Komponist. Hien huet iewer souzesoe säi
ganzt Liewen zu Lëtzebuerg verbruecht an do geschafft. Dofir gëtt hien och zu de
grousse lëtzebuergesche Komponiste gezielt.

De Fernand Mertens ass den 29. Februar 1872 als Jong vun engem einfache
Fabréckaarbechter op d'Welt komm. Hie war dat jéngst vun 10 Kanner. De Fernand
Mertens ass zu Louvain an d'Primärschoul an duerno och do an de Kolléisch
gaangen. Well en ëmmer Freed un der Musek hat, wéi de Musekskritiker Léon Blasen
eis erzielt, ass hie scho fréi an de Conservatoire zu Louvain gaangen an huet
mat 12 Joer den éischte Präis am Solfège a mat 14 Joer den 1. Präis an der
Braatsch kritt. Duerno huet hie sech an d'Normalschoul ageschriwwen. Hie war der
Schoul awer geschwë midd an ass net Schoulmeeschter ginn, wéi seng Eltere
wollten, mä huet sech eng Plaz gesicht. De jonge Fernand ass an déi belsch Arméi
gaangen a koum als élève-cornet an de Musekscorps. 1897 ass hien dunn an
d'Militärmusek zu Lëtzebuerg agetratt. Vun do u war säi Wee gemaach:

Nodeem e sech 1937 op Beetebuerg zréckgezunn hat, ass hien do 1957 gestuerwen a
gouf den 11. Juli 1957 um Nikloskierfecht begruewen.



https://lb.wikipedia.org/wiki/Familljennumm

Familljennimm sinn no an no zanter dem 14. Joerhonnert an de Stied entstanen.
Hir Funktioun war ufanks, Leit mam selwechte Virnumm auserneen ze halen, an och
de genealogeschen Zesummenhank tëscht Persoune gouf sou méi kloer. An de
Joerhonnerte duerno huet hire Gebrauch sech lues a lues veralgemengert, mä nach
laang net iwwerall, an den Ënnerscheed zu engem Hausnumm oder enger
Beruffsbezeechnung war net ëmmer kloer. Bis an der Mëtt vum 18. Joerhonnert gouf
et nach Fäll zu Lëtzebuerg (wann och éischter ausnamsweis), wou vu 5 Kanner vun
enger Koppel der zwee no der Mamm genannt goufen, eent nom Papp an 2 nom alen
Hausnumm.

Zu Lëtzebuerg goufen d'Familljennimm 1794 duerch de Code civil eng éischt Kéier
obligatoresch gemaach..

Tëscht 2009 an 2012 huet de Fuerschungslaboratoire fir Lëtzebuerger Sprooch op
der Uni Lëtzebuerg un engem lëtzebuergeschen Atlas vun de Familljennimm
geschafft, am Kader vun engem Fuerschungsprojet dee vum nationale
Fuerschungsfong ënnerstëtzt gouf. Den Atlas ass 2012 als Buch an als
Online-Datebank publizéiert ginn..

Am Telefonsbuch vun 2009 sinn 245.000 Persounen opgezielt, déi 36.300 verschidde
Familljennimm droen. An der Vollekszielung vun 1880 hat den Nikolaus Müller
8.572 Nimm fonnt.

Sproochlech kommen déi meescht Familljennimm aus dem Däitschen (Müller, Schmit,
Wagner, Kieffer). Vill Lëtzebuerger hu während an nom Zweete Weltkrich déi
däitschsproocheg Attributer aus hire Familljennimm ewechgeholl: Müller → Muller,
Grün → Grun. Eng Partie Nimm kommen aus dem Franséischen a goufen deels an
d'Lëtzebuergescht ugepasst: Dupont → Dupong, Flammant → Flammang, Laurent →
Lorang. Ganz seele si reng lëtzebuergesch Nimm wéi Brachmond oder Schrobiltgen.
Aner Nimm kommen aus Géigenden, déi wäit ewech leien, z. B. Tiroul: Schockmel,
Zangerlé.



https://lb.wikipedia.org/wiki/Entw%C3%A9cklung_vun_der_Gemengenzuel_zu_L%C3%ABtzebuerg

D'Zuel vun de Lëtzebuerger Gemengen huet duerch Gemengefusiounen, awer och
duerch Entstoe vun neie Gemengen, am Laf vun de Joerzéngten ëmmer nees geännert.
Zanter 2015 läit dës Zuel bei 105.

Zanter der Schafung vun de Gemengen ënner dem franséische Régime Enn vum 18.
Joerhonnert (de facto den 1. Oktober 1795, wéi mat der Aglidderung als
Bëscherdepartement och déi franséisch Gemengegesetzgebung applikabel gouf, och
wann nach bis no 1824 un den definitive Pläng vun de Gemenge gezeechent ginn
ass) gouf et ëmmer nees nei Gemengen, an anerer goufen opgeléist oder hu
fusionéiert. Sou goungen d'Gemenge Bëschdref a Béiwen-Atert wéi och d'Gemenge
Kaalmes a Sëll am Joer 1822 zesummen. Och gouf am Joer 1823 d'Gemeng Wäicherdang
opgeléist a mat der Gemeng Klierf fusionéiert, bis op d'Sektioun Draufelt, déi
bei d'Gemeng Munzen komm ass, d'Gemeng Bur gouf opgeléist a gouf bei d'Gemeng
Mompech geprafft . Am selwechte Joer gouf d'Gemeng Hënsdref mat Luerenzweiler
fusionéiert. D'Gemeng Hesper ass 1823 ëm déi fréier Gemeng Alzeng méi grouss
ginn. Am Joer 1824 hunn d'Gemenge Gräisch a Simmer fusionéiert.

1827 gouf d'Gemeng Eschduerf opgeléist. Eschduerf selwer koum an d'Gemeng
Heischent, an déi aner Uertschaften hunn d'Gemeng Néngsen gebilt.

No der spezieller politescher Situatioun während der belscher Revolutioun tëscht
1830 an 1839 gouf et 120 Lëtzebuerger Gemengen am Joer 1830.

Duerch Gesetz vum 25. Juli 1846 ass d'Gemeng Uewerpallen opgeléist ginn. Déi
dräi Sektiounen Uewerpallen, Liewel an Dideling (haut um Diggel genannt), aus
deene se bestanen hat, si bei d'Gemeng Biekerech komm. D'Zuel vun de Gemengen
ass op 119 erofgaangen.

Duerno koum eng Zäit, wou d'Zuel vun de Gemenge bestänneg an d'Luucht goung. Den
1. Juli 1849 (Gesetz vum 8. Mee 1849) ass d''Gemeng Eech opgedeelt ginn an
d'Gemeng Rollengergronn ass entstanen. Den 1. Januar 1850 (Gesetz vum 6. August
1849) ass d'Gemeng Bartreng opgedeelt gi fir d'Gemeng Stroossen ze schafen. Den
1. Juli 1850 (Gesetz vum 22. Januar 1850) gouf d'Gemeng Ettelbréck opgedeelt, an
direkt 2 nei Gemenge sinn entstanen: Schieren an Ierpeldeng. De 25. November
1850 ass d'Gemeng Walfer aus engem Deel vun der Gemeng Steesel erausgaangen, an
aus Deeler vun der Gemeng Steesel an der Gemeng Kielen ass den 22. Februar 1853
d'Gemeng Koplescht entstanen. Den 1. Juli 1856 (Gesetz vum 3. Mäerz 1856) ass
d'Gemeng Recken op der Mess opgedeelt ginn, an d'Gemeng Leideleng ass entstanen.
Domat war d'Zuel vun de Lëtzebuerger Gemengen a knapps 7 Joer vun 119 op 126
eropgaangen.

Den 1. Januar 1874 (Gesetz vum 20. Dezember 1873) ass d'Gemeng Sandweiler
opgedeelt gi fir d'Gemeng Hamm ze grënnen. Den 1. Januar 1875 (Gesetz vum 20.
November 1874) ass d'Gemeng Mäerzeg aus engem Deel vun der Gemeng Feelen
entstanen. Den 31. August 1876 (Gesetz vum 6. Juli 1876) gouf d'Uertschaft
Schëffleng vun der Gemeng Esch-Uelzecht ofgetrennt fir eng eegestänneg Gemeng ze
ginn, an de 25. September 1891 (Gesetz vum 27. Juni 1891) gouf d'Sektioun
Rëmeleng vun der Gemeng Keel ofgetrennt fir d'Gemeng Rëmeleng ze ginn. Domat war
den Héchststand vun 130 Lëtzebuerger Gemengen erreecht.

Mä net nëmmen d'Zuel vun de Gemengen huet geännert, och d'Nimm vu verschidde
Gemenge goufen am Laf vun der Zäit geännert. Sou ass aus der Gemeng Kierchen den
28. Dezember 1908 d'Gemeng Ëlwen ginn, an de 17. Abrëll 1914 huet déi deemoleg
Gemeng Alschent sech a Kautebaach ëmbenannt.

Nom Éischte Weltkrich sinn eng Rei Gemengefusiounen um Gebitt vun der haiteger
Stad Lëtzebuerg ënnerholl ginn. Den 1. Juni 1920 (Gesetz vum 26. Mäerz 1920)
hunn d'Gemengen Hamm, Hollerech a Rollengergronn mat der Stad Lëtzebuerg
fusionéiert, a kuerz drop, den 1. Juli 1920 (Gesetz vum 30. Juni 1920), war et
d'Gemeng Eech, déi mat der Haaptstad fusionéiert huet. Domat ass d'Zuel vun de
Lëtzebuerger Gemengen erof op 126 gaangen.

An den 1970er Jore koumen nees Bestriewungen op fir Gemengen ze fusionéieren.
Den 1. Januar 1978 (Gesetz vum 31. Oktober 1977) ass d'Gemeng Wëntger aus deene
4 Gemengen Aasselbur, Béigen, Helzen an Uewerwampech entstanen. Déi éischt 3
Gemengen hunn zum Kanton Klierf gehéiert, Uewerwampech war am Kanton Wolz, an
déi nei Gemeng Wëntger gehéiert zum Kanton Klierf.

Den 1. Januar 1979 sinn dräi nei Fusiounsgemengen entstanen. D'Gemeng Rammerech
duerch d'Fusioun vun de Gemengen Uerschdref, Bungeref, Foulscht a Pärel (Gesetz
vum 27. Juli 1978), d'Stauséigemeng duerch d'Fusioun vun de Gemenge Béiwen an
Harel (Gesetz vum 23. Dezember 1978) an d'Gemeng Jonglënster duerch d'Fusioun
vun der Gemeng Roudemer mat der vireger Gemeng Jonglënster (Gesetz vum 23.
Dezember 1978). Domat ass d'Zuel vun de Lëtzebuerger Gemengen erof op 118
gaangen.

De 17. Juli 2001 huet d'Gemeng Bieberech sech a Gemeng Préizerdaul ëmbenenne
gelooss.

Méi spéit gouf et nach eng Kéier 2 Gemengefusiounen: duerch d'Gesetz vum 21.
Dezember 2004 ass d'Gemeng Tandel duerch d'Fusioun vun de Gemenge Baastenduerf
aus dem Kanton Dikrech a Furen aus dem Kanton Veianen entstanen, an d'Gesetz vum
14. Juli 2005 huet d'Fusioun vun de Gemenge Wëlwerwolz a Kautebaach zu där neier
Gemeng Kiischpelt besigelt.

Duerch e Gesetz vum 24. Juli 2006 huet d'Gemeng Remerschen hiren Numm mat Effet
op den 3. September 2006 a Gemeng Schengen ëmgeännert.

Am Kader IVL, deen eng "Masse critique" vun 3000 Awunner fir Gemengen als néideg
ugesäit, fir datt se déi néideg Infrastrukture kënnen organiséieren, huet den
Inneministère eng Rei Hëllefen a finanziell Subventioune fir déi ländlech
Gemenge virgesinn, déi wëlle fusionéiere fir déi "Masse critique" z'erreechen.
Sou sollen all d'Awunner am Land vu wichtegen Infrastrukture wéi
Maison-relaisen, Sportsinfrastrukturen, Kläranlagen, etc. profitéiere kënnen.

Den 10. Mee 2011 huet d'Chamber dëse 5 Fusiounen zougestëmmt. D'Fusiounsgesetz
gouf de 24. Mee 2011 vum Grand-Duc ënnerschriwwen.

Deemno louch d'Gemengenzuel zu Lëtzebuerg vum 1. Januar 2012 bis den 31.
Dezember 2014 bei 106.

Eng geplangt Fusioun gouf an engem Referendum net ugeholl: De 24. Oktober 2010
hu 56 % vun den Awunner vu Käerch géint d'Fusioun vun hirer Gemeng mat der
Gemeng Simmer gestëmmt (Zu Simmer waren 79 % dofir). D'Gemengeréit hate schonn
hiren Accord ginn.

Den 1. Januar 2015 hunn d'Gemenge Wolz an Eschweiler zu enger vergréisserter
"Gemeng Wolz" fusionéiert. De 24. Februar 2014 haten déi zwéi Gemengeréit dozou
gréng Luucht ginn. De 25. Mee 2014 gouf an deenen zwou Gemengen e
Gemengereferendum doriwwer ofgehalen. Zu Wolz hu sech ronn 80 Prozent vun de
Leit fir eng Fusioun mat Eeschwëller ausgeschwat, zu Eschweiler ware just eng
54% fir eng Fusioun.

D'Gemenge Béiwen-Atert an Tënten hu Fusiounspläng, déi de 25. Mee 2014 an engem
Referendum mat 69,5 % zu Béiwen a mat 64,5 zu Tënten guttgeheescht goufen. De
24. Februar 2016 huet d'Chamber eestëmmeg dem Gesetz fir déi Fusioun, zum 1.
Januar 2018, zougestëmmt. Déi nei Gemeng wäert eng 3.800 Awunner zielen a kritt
den Numm "Gemeng Helperknapp". An enger éischter Phas war geplangt gewiescht,
datt och d'Gemeng Sëll sollt mat fusionéieren, déi schlussendlech awer een anere
Wee gaangen ass.

D'Gemengen Habscht a Simmer hunn och wëlles, ze fusionéieren. Nodeems de 25. Mee
2014 an engem Referendum an der Gemeng Simmer 59,75 Prozent vun de Wieler fir
eng Fusioun gestëmmt haten, hu sech den 9. November 2014 och an der Gemeng
Habscht bei sou engem Referendum 59,3 % vun de Wieler dofir ausgeschwat. Och hei
huet d'Chamber de 24. Februar 2016 enger Fusioun zum 1. Januar 2018 zougestëmmt.
2012 wollt Simmer scho mat der Gemeng Käerch fusionéieren; an der
leschtgenannter hate sech awer deemools 56% géint eng Fusioun mat Simmer
ausgeschwat.

Am Oktober 2015 goufe schliisslech Pläng vun enger méiglecher Fusioun tëscht de
Gemenge Rouspert a Mompech bekannt gemaach. De 24. Abrëll 2016 hunn d'Bierger
aus den zwou Gemengen an engem Gemengereferendum mat grousser Majoritéit fir
d'Fusioun gestëmmt ( 80,07 Prozent zu Rouspert, 65,18 Prozent zu Mompech). Den
zukünftegen Numm soll "Gemeng Rouspert-Mompech" ginn.

Anescht an de Gemengen Noumer, Fiels a Fëschbech: Do waren d'Awunner den 9.
November 2014 zu enger méiglecher Fusioun gefrot ginn. Zwar waren an der Fiels
66,53 % vun de Wieler fir sou eng Fusioun, mä zu Noumer ware 70,05 % dogéint, an
zu Fëschbech souguer 76,02 %.

Deemno läit d'Zuel vun de Gemengen zanter dem 1. Januar 2015 bei 105, fir dann
den 1. Januar 2018 op 102 erofzegoen.



https://lb.wikipedia.org/wiki/Elisabeth_vun_%C3%89istr%C3%A4ich-Ungarn

D'Elisabeth Amalie Eugenie, Herzogin in Bayern (och Sisi oder Lisi genannt,
zënter den Ernst-Marischka-Filmer och als Sissi bekannt), gebuer de 24. Dezember
1837 zu München a gestuerwen den 10. September 1898 zu Genf, war eng Prinzessin
aus dem Haus Wittelsbach, déi duerch hiert Bestietnes mam Franz Joseph I. vun
1854 u Keeserin vun Éisträich a vun 1867 Apostolesch Kinnigin von Ungarn gouf.

Si war dat véiert vun zéng Kanner vum Herzog Max Joseph a Bayern (1808–1888) a
senger Frau Prinzessin Ludovika Wilhelmine (1808–1892). Si ass mat hire
Sëschteren am Schlass Possenhofen opgewuess. Am August 1853 ass se mat hirer
Mamm an hirer Schwëster Helene op Bad Ischl gaangen, wou sech d'Helene mam
éisträichesche Keeser Franz Joseph op deem sengem 23. Gebuertsdag verlobe sollt.
De Franz Joseph huet awer der 15järeger Elisabeth d'Preferenz ginn.

D'Hochzäit ass mat groussem Pomp de 24. Abrëll 1854 zu Wien gefeiert ginn.
Opwuel si keng Frëndin vun der kierperlecher Léift war huet d'Elisabeth e
knappst Joer duerno mat 17 Joer hiert éischt Kand op d'Welt bruecht, d'Sophie
Friederike. D'Joer drop gouf d'Duechter Gisela gebuer. Op enger Rees duerch
Ungarn si béid Meedercher uerg krank gi mat Duerchfall a Féiwer. D'Gisela war
geschwënn drop nees gesond, mä d'Sophie ass mat zwee Joer an der Sisi hiren Äerm
gestuerwen. 1858 huet d'Elisabeth de Krounprënz Rudolf Franz Karl Joseph op
d'Welt bruecht, wat hire Stand beim Haff verbessert huet. Fréi huet hir
Schwéiermamm, d'Äerzherzogin Sophie, sech ëm d'Kanner bekëmmert.

D'Elisabeth huet un enger Longekrankheet gelidden an hat Unzeeche vun
Depressiounen. Si huet staark op hiert langt Hoer an hir Figur opgepasst, a mat
wéineg iessen, Diäten an Turnübungen huet s'et fäerdegbruecht bei enger
Kierpergréisst vun 1,72 m praktesch ni iwwer 50 kg ze leien. Déi strikt Etikett
beim Haff war guer net hires a si huet all Geleeënheet ausgenotzt fir deem
z'entwutschen. Si war dacks op Reesen oder huet carrément am Ausland gewunnt,
ë.a. an Ungarn an an hirer Villa op Korfu. De Keeser Franz Joseph huet der
Elisabeth hir seele Visite beim Haff genoss a war hir Zäit senges Liewens ëmmer
mat grousser Nosiicht erginn.

Zu de wéinege politeschen Aktivitéite vun der Keeserin huet den
éisträichesch-ungaresche Kompromëss gehéiert: Ungarn krut seng Verfassung vun
1848 zréck, den 8. Juni 1867 goufen de Keeser Franz Joseph an d'Keeserin
Elisabeth zu Budapest als Kinnek a Kinnigin vun Ungarn gekréint, an déi zwee
Länner sinn als Éisträich-Ungarn zesummegaangen.

1898 no engem Besuch zu Genf bei der Famill Rothschild ass se do vum
italieneschen Anarchist Luigi Lucheni ëmbruecht ginn, deen hir eng selwer
zougespëtzt Feil an d'Häerz gestach huet.

D'Elisabeth ass zënterhier zu enger historescher Ikon an enger staark
romantescher Figur verkläert ginn, absënns an den 1950er Joren duerch d'Serie
vun den dräi Sissi Filmer mam Romy Schneider.



https://lb.wikipedia.org/wiki/Denis_Scuto

Den Denis Scuto, gebuer den 13. November 1964 zu Esch-Uelzecht, ass e
lëtzebuergeschen Historiker a fréiere Foussballspiller.

No sengem Secondaire am Escher Lycée Hubert-Clément, huet hien an der Stad
Lëtzebuerg an zu Bréissel op der Université libre Geschicht studéiert. Am Kader
vu senger Licence (= 3. & 4. Joer) huet hien eng Diplomaarbecht iwwer
d'lëtzebuergesch Aarbechterbewegung tëscht 1918 an 1923 an de Streik vun 1921
geschriwwen. Dofir krut hien 1988 de Präis Suzanne Tassier. Duerno gouf hie
Geschichtsprofesser (LTE) an 2004 Chargé de cours op der Uni Lëtzebuerg. 2009
huet hien op der ULB eng Dokterthes verdeedegt mam Titel: La construction de la
nationalité luxembourgeoise - Une histoire sous influence française, belge,
allemande (1839-1940).

Säi Fuerschungsthema ass d''Sozialgeschicht, besonnesch déi vum Minett uganks
vum 20. Joerhonnert, mä och d'Industriegeschicht, d'Migratioun an d'Resistenz.

Den Denis Scuto ass Professer fir Lëtzebuerger Zäitgeschicht op der Uni
Lëtzebuerg a Coauteur vu Geschichtsbicher fir ënnescht Klasse vun technesche
Lycéeën.

Hie war en aktive Foussballspiller an der Jeunesse Esch, eng Zäit laang och
hiren Trainer. Hien ass Rekordspiller an der Foussball Nationaldivisioun, mat
424 gespillte Matcher an der héchster lëtzebuergescher Liga, kuerz virum Théo
Scholten mat 419 Matcher. Tëscht dem 21. September 1988 an dem 20. Mee 1993 huet
hie 7-mol fir déi lëtzebuergesch Foussballnationalequipe gespillt.

Den Denis Scuto war vu Juli 2013 u President vum Conseil supérieur des sports,
wou hien den Nofolger vum Pilo Fonck gouf, deen de Mount virdrun aus Protest
zréckgetruede war. Den 12. Februar 2014 wousst wort.lu ze berichten datt den
Denis Scuto un enger Verlängerung vun deem véierjoere Mandat net intresséiert
wier, seng historesch Studien hätte Prioritéit.



https://lb.wikipedia.org/wiki/Den_Neie_Feierkrop

de Feierkrop ass zanter dem 9. November 2012 den Numm vun enger satirescher
Lëtzebuerger Wochenzeitung, déi bis dohin ënner dem Numm Den neie Feierkrop, a
fir d'éischt den 8. Oktober 1993, erauskomm ass.

E gëtt erausgi e vun enger Société coopérative, an där d'Auteuren an Zeechner,
déi matschaffen, versammelt sinn. Ënnertitel war am Ufank Onofhängegt satirescht
Wocheblat, deen awer, no engem Lapsus vum Jacques Santer an engem Interview, an
Onofhängege Knaschtbeschmotzer ëmgedeeft gouf.

Den Neie Feierkrop ass entstanen, nodeem de Jacques Drescher, dee Redakter bei
der Zeitung vum Lëtzebuerger Vollek war, dës verlooss hat. Hien hat do e puer
Joer laang freides eng satiresch Säit, De Feierkrop - Iwwert déi Déck, Fir déi
Kleng, geschriwwen. Well dës Säit e grousse Succès hat, huet e mat anere
Mataarbechter den Neie Feierkrop gegrënnt, deen datselwecht Konzept, op 4 Säiten
am A3 Format, virugefouert huet.

D'Konzept an de Layout war am Ufank och vum Bordangs Louis beaflosst, enger
Publikatioun, déi et Enn vun den 1980er Joren op eng Dosen Nummere bruecht hat,
an déi am Ëmfeld vun der Escher Kulturfabrik erauskoum.



https://lb.wikipedia.org/wiki/Daniel_Wiroth

Den Daniel ("Dan") Wiroth, gebuer den 13. September 1969 an der Stad Lëtzebuerg,
ass e lëtzebuergesche Filmregisseur, virun allem vun Animatiounsfilmer.

Den Dan Wiroth, deen aus enger Kënschtlerfamill kënnt, wiisst zu Lëtzebuerg an
zu Bréissel op, a studéiert zu Bréissel op der Konschthéichschoul La Cambre
Animatiounsfilm.

Während sengem Studium realiséiert e verschidde Kuerzfilmer: La révolte, Berlin
2017, Ombres méfiez-vous a Crucy-Fiction. Crucy-Fiction leeft 1995 um
internationale Filmfestival vu Bréissel a kritt doruechter eng Dose Präisser.

1997 realiséiert e Fragile, eng belsch-lëtzebuergesch Coproductioun. Et ass en
opwännege Stop-Motion-Animatiounsfilm, an deem Glieser a Fläschen an enger Bar
'lieweg' ginn.

Era Mela Mela (2001) ass eng Mëschung aus Live- an Animatiounsfilm vum Dan
Wiroth, déi um Festival vun Namouer presentéiert gouf.

2002 schafft e mam Peter Greenaway zesummen, fir den Tournage vun der Trilogie
The Tulse Luper Suitcases z'organiséieren.

If not why not (2003), fir d'Tëlees-Chaîne Arte gedréint, ass eng gefilmt Mise
en scène vum Choreograph Akram Khan a sengem Ensembel, déi e modernen Danz
opféieren, dee sech um klasseschen indeschen Danz Kathak inspiréiert.

2004 dréint den Dan Wiroth de Kuerzfilm Elegant mam Denis Lavant a mam Thierry
van Werveke.

Den Daniel Wiroth krut de Lëtzebuerger Filmpräis 2003 als beschte
Nowuess-Realisateur a fir de beschte Kuerzfilm (If not why not).



https://lb.wikipedia.org/wiki/D%C3%A9sir%C3%A9e_Nosbusch

D'Désirée Nosbusch, gebuer de 14. Januar 1965 zu Esch-Uelzecht, ass eng
lëtzebuergesch Schauspillerin, Televisiounspresentatrice, Filmregisseurin a
-Produzentin.

D'Désirée Nosbusch huet hir Carrière mat nëmmen 12 Joer beim däitschsproochege
Radiosprogramm vun RTL ugefaangen. Do huet se Kannersendunge komoderéiert, mä
geschwë krut se eng eege Sendung (Hits von der Schulbank). Op der däitscher
Televisioun huet se zesumme mam Anke Engelke eng Kannersendung an der ARD
moderéiert, an am ZDF krut se geschwënn hir eegen Emissioun (Musicbox, Hits mit
Désirée).

Mat 16 Joer huet d'Désirée Nosbusch hiren éischte Film (Nach Mitternacht), a
gläich drop en zweeten (Der Fan) gedréit, dee fir Opreegung suergt, well de
weiblechen Haaptpersonnage e Popstar, deen en unhimmelt, wuertwiertlech zum
Friesse gär huet. Gläichzäiteg huet se fir Zodi an der deemools nach biderer
däitscher Televisiounslandschaft gesuergt, well se sech an enger Sendung mam
Bayeresche Ministerpresident Franz-Josef Strauss an d'Hoer kritt hat, an dofir
mat Protestbréiwer zougeschott gouf.

Kuerz drop goung d'Désirée Nosbusch op New York an eng Schauspillschoul. 1984
koum si hannescht op Lëtzebuerg, fir do 1984 den 29. Grand Prix Eurovision de la
Chanson ze moderéieren.

An de Joren duerno pendelt se tëscht Europa an Amerika hin an hir. Se spillt
regelméisseg a Filmer (Kino an Televisioun) mat (dorënner e puer vum Andy
Bausch) a moderéiert, virun allem op der däitscher Tëlee, Galaen a
Variétésendungen. Fir d'éischt op der Theaterbühn war se 2006 bei de
Ruhrfestspiller zu Recklinghausen, wou se d'Katherina am William Shakespeare
sengem Kaméidistéck Der Widerspenstigen Zähmung ënner der Intendanz vum Frank
Hoffmann gespillt huet.

2001, no enger Ausbildung vun e puer Joer als Regisseurin, huet si hiren éischte
Kuerzfilm (Ice Cream Sundae), mat der Tippi Hedren an der Haaptroll, gedréint.

2011 huet se zesumme mam Alexandra Hoesdorff-Rosen (deal Productions S.A.)
d'Produktioun vun der Sitcom Weemseesdet a 24 Deeler fir RTL Tele Lëtzebuerg
iwwerholl. Si huet selwer och eng Nieweroll, d'Francine Konsbrück, an där Serie
gespillt. 2014 koum hiren Documentaire iwwer de Fernand Fox, Succès Fox, an de
Kino.

D'Désirée Nosbusch war mam éisträichesche Filmkomponist Harald Kloser bestuet,
mat deem se zwee Kanner huet. Vun 2005 u war si e puer Joer laang mam
däitsch-tierkesche Schauspiller Mehmet Kurtuluş zesummen.



https://lb.wikipedia.org/wiki/Cricket

Cricket ass eng Equippesportaart, déi a Groussbritannien entstanen ass a virun
allem an de Länner vum Commonwealth populär ass.

Cricket gëtt tëscht zwou Equippen vun 11 Spiller gespillt. Den Terrain ass oval,
135 Meter op 150, a meeschtens aus Wues. An den Equippe sinn déi meescht Spiller
spezialiséiert: déi eng éischtr als Batteur, déi aner als Werfer, verschiddener
si gläichgutt an deenen zwou Funktiounen. Da gëtt et nach eng Zort Golkipp, de
Wicket-Keeper deen eng extra Schutzkleedung dréit an hanner dem Batteur
placéiert ass.

Iwwer 3, 4 oder 5 Deeg gëtt et keng Begrenzung vun Overs. Eng Equipe muss all
d'Spiller vun där aner Equipe "Aus" (OUT) kréien, an dat muss zweemol iwwer
fënnef Deeg geschéien fir datt e Resultat erkläert gëtt. Wann dat awer net de
Fall ass, da gëtt de Match als "Draw" oder ouni Resultat erkläert.

Cricket gëtt zanter 1976 zu Lëtzebuerg gespillt. Am Ufank gouf zu Bäreldeng
gespillt, do, wou haut e Fast-food-Restaurant steet; haut läit den Terrain zu
Walfer, tëscht den Tenniscourten an der Pidalschwämm. Am Wanter gëtt
"Indoor"-Cricket gespillt. De Format dofir ass e bëssen anescht an adaptéiert.
Et gëtt 7 Hären- an 1 Dammenequippe.



https://lb.wikipedia.org/wiki/Clausen

Clausen ass eng Uertschaft an e Quartier an der Stad Lëtzebuerg. Clausen läit an
der Ënnerstad, am Uelzechtdall, um Fouss vum Kierchbierger-Plateau. Den Numm
Clausen kënnt vun der Klaus, déi op där Plaz stoung, wou de Péiter Ernest I. vu
Mansfeld d'Schlass La Fontaine baue gelooss hat.

Op den 31. Dezember 2015 hunn a Clausen 973 Leit gewunnt, 197 Persoune méi wéi
am Joer 2010. Op den 31.12.2016 waren et der 980. Den Undeel vun de Lëtzebuerger
louch bei 24,80 % géintiwwer 75,20 % Auslänner.

A Clausen hat de Péiter Ernest vu Mansfeld säi Schlass La Fontaine, vun deem
haut awer just nach zwou Paarten erhale sinn. Well d'Gemeng Lëtzebuerg 2003 op
der Plaz, op där d'Schlass stoung, eng Schoul baue wollt, koum et zu
archeologeschen Noutgruewungen, déi et sollten erméiglechen, méi iwwer d'Schlass
an de Gaart gewuer ze ginn. D'Schoul ass dunn net wäit dovun ewech gebaut ginn,
an de Musée fiert mat den Ausgruewunge weider.

Nieft der Stroossekéier beim Malakoff-Tuerm läit den ale jiddesche Kierfecht,
deen am Ament net zougänglech ass, well d'Stäipmauer plazeweis noginn huet.

Um däitschen Zaldotekierfecht an der Jules-Wilhelm-Strooss si Griewer vun 1813
bis zum Zweete Weltkrich.

Nërdlech vun der Kunigundekierch, am Hank erop op de Kierchbierg, steet
d'Gebuertshaus vum Robert Schuman. Haut ass do e Fuerschungszentrum dran.



https://lb.wikipedia.org/wiki/Clairefontaine_(Arel)

Clairefontaine, op Lëtzebuergesch Baardebuerg oder och Badebuerg ass eng belsch
Uertschaft an der Gemeng Arel.

Virun der Belscher Gemengereform vun 1977 huet Clairefontaine zur Gemeng
Nidderelter gehéiert.

Westlech vun der eigentlecher Uertschaft, just virun der belsch-lëtzebuerger
Grenz, stinn d'Gebaier vun der fréierer École apostolique vun den
Häerz-Jesu-Pateren, déi 1986 zougemaach huet. Zanterhier ass do e Centre de
rencontre vun den Häerz-Jesu-Pateren ageriicht, wou Retraiten, Konferenzen a
soss Coursen (z. B. Virbreedung op d'Bestietnes) organiséiert ginn.

D'Uertschaft ass haaptsächlech duerch d'Abtei bekannt, déi d'Gräfin Ermesinde do
wollt grënnen. D'Klouschter gouf tatsächlech awer eréischt vun hirem Jong, dem
Hari V., genannt "de Blonden" ("le Blondel"), gebaut. D'Ermesinde gouf
allerdéngs do begruewen, wéi si dat gewënscht hat. Spéider hat och de Jang de
Blanne vir, sech do begruewen ze loossen, mä et koum anescht.

  Méi Informatioun doriwwer am Artikel: Abtei Notre-Dame de Clairefontaine
(Clairefontaine)

Clairefontaine huet bis zur Belscher Revolutioun (1830-1839) zur Par a Gemeng
Äischen-Habscht gehéiert. Wéi awer d'definitiv Grenz tëscht dem jonke belsche
Staat an dem Rescht-Groussherzogtum op der Londoner Konferenz gezu gouf, koum
Clairefontaine bei d'belsch Gemeng Nidderelter. E Schmelzhär, Simonet genannt,
dee säi Betrib ëstlech vun der eigentlecher Uertschaft hat, beim Zesummefloss
vun der Diirbaach a vun der Äisch, hat sech besser Geschäftsperspektiven an der
Belsch wéi am verklengerte Grand-Duché virgestallt. Duerch säin Afloss bei dem
engen oder anere belschen Diplomat bei der Londoner Konferenz koum et deemno
dozou, datt déi ganz Uertschaft, bis bei d'Äisch, der Belsch zougeschloe gouf.
Wat d'Zukunftsperspektive vum Simonet sengem Betrib ugoung, do hat den Här sech
grëndlech verrechent, well déi nei Zollgrenz huet him e Stréch duerch d'Rechnung
gemaach, an de ganze Betrib ass verfall. Spéider goufen d'Gebaier dann d'éischt
vun Dominikanerinne benotzt, duerno vun Häerz-Jesu-Pateren als École
Apostolique.

Parallel zu der Haaptstrooss leeft d'Diirbaach (ruisseau de Clairefontaine), déi
vu Waltzing erfort kënnt, an direkt hanner der fréierer École Apostolique vu
Clairefontaine an d'Äisch leeft, déi a Richtung Äischen weiderfléisst.



https://lb.wikipedia.org/wiki/Chr%C3%ABschtlech_Sozial_Vollekspartei

D'Chrëschtlech Sozial Vollekspartei (kuerz: CSV) ass eng Lëtzebuerger politesch
Partei.

Am Dezember 1944, no der Liberatioun vu Lëtzebuerg, huet sech déi fréier
konservativ Rietspartei nei constituéiert an a Chrëschtlech-Sozial Vollekspartei
(CSV) ëmbenannt. Dofir gëllt dacks als hire Grënnungsdatum dee vun der
Rietspartei: de 16. Januar 1914. Bei de Chamberwale vum 21. Oktober 1945 krut
d'CSV 25 vun 51 Sëtzer.

Bis 1974 war d'CSV an engem Stéck, a Koalitioun meeschtens mat der DP, mä och
alt mat der LSAP, an der Regierung. 1974 bis 1979 war se eng éischt Kéier an der
Oppositioun. Duerno war se nees 34 Joer den Haapt-Koalitiounspartner an de
sukzessive Regierunge mat haaptsächlech der LSAP, 1979-1984 an 1999-2004 och der
DP, als Partner. No de Chamberwale vum 20. Oktober 2013 koum et fir d'zweet nom
Krich zu enger Koalitioun ouni d'CSV.

Eegenen Aussoen no huet d'CSV 10.303 Memberen (Stand 30/09/2014), dovu sinn
3.653 Fraen (35,5 %) a 6.650 Männer (64,5 %). 9 % vun de Membere hu bis 33 Joer,
54,5% sinn tëscht 33 a 65 Joer al, a 36,5 % hunn iwwer 65 Joer.



https://lb.wikipedia.org/wiki/Charlotte_vu_L%C3%ABtzebuerg

D'Charlotte Adelgonde Elisabeth Marie Wilhelmine vu Lëtzebuerg, gebuer den 23.
Januar 1896 a gestuerwen den 9. Juli 1985 op Schlass Fëschbech, war vun 1919 bis
1964 Groussherzogin vu Lëtzebuerg.

Nodeem hir Sëschter, d'Groussherzogin Marie-Adélaïde, den 9. Januar 1919 huet
missen ofdanken, ass d'Charlotte vu Lëtzebuerg de 15. Januar 1919
Grande-Duchesse ginn an huet den 18. Januar den Eed op d'Lëtzebuerger
Konstitutioun geleescht. De Referendum vum 28. September 1919 huet
d'konstitutionell Ierfmonarchie ënner der Groussherzogin Charlotte mat 77,8 %
confirméiert.

De 6. November 1919 huet si hire Koseng, de Prënz Felix vu Bourbon-Parma
bestuet. D'Koppel krut 6 Kanner.

Den 10. Mee 1940, beim Iwwerfall vun Nazi-Däitschland op Lëtzebuerg, ass
d'Charlotte mat hirer Famill (a 4 Membere vun der Regierung) iwwer Frankräich,
Spuenien, Portugal an d'Vereenegt Staaten an den Exil a Kanada an op London
gaangen. Tëscht 1940 an 1944 huet d'Groussherzogin Charlotte regelméisseg iwwer
d'Radiosémissioune vun der BBC de Lëtzebuerger Mutt zougeschwat, a gouf doduerch
zu engem Symbol fir d'Fräiheet an d'Onofhängegkeet vum Land. An der Zäit vum
Zweete Weltkrich ass si op sougenannte Good Will Tours duerch d'Vereenegt Staate
gaangen, fir op d'Situatioun vu Lëtzebuerg opmierksam ze maachen. De 25. August
1942 gouf se mat hirer Famill vum US-President Roosevelt empfaangen.

De 14. Abrëll 1945 ass d'Grande-Duchesse aus dem Exil hannescht op Lëtzebuerg
komm. Déi Méint duerno huet si déi Stied an Dierfer besicht, déi an der
Ardennenoffensiv zerstéiert goufen.

Si kritt den 8. Juli 1956 "d'Gëlle Rous", déi gréisst Auszeechnung déi de
Vatikanstad ze verginn huet.

Den 12. November 1964 huet d'Groussherzogin Charlotte, no 45 Joer un der Spëtzt
vum Land, zugonschte vun hirem Jong Jean op den Troun verzicht.

Si ass den 9. Juli 1985 mat 89 Joer op Schlass Fëschbech gestuerwen a gouf an
der Krypta vun der Kathedral begruewen.

Hir zu Éiere gouf 1990 eng Bronze-Statu op der Clairefontaine-Plaz a 1995 e
Monument am Park vum Ierpeldenger Schlass ageweit. Och d'Bréck vun der Stad op
de Kierchbierg, d'Groussherzogin-Charlotte-Bréck, ass 1962 no hir benannt ginn,
sou wéi och eng abberzuel Odonymen: Rue Grande-Duchesse Charlotte zu Bieles
(4430), Fëschbech (7430), Gonnereng (6190), Kolmer-Bierg (7727), Miersch (7520),
Schuller (4995), Walfer (7209) a Wolz (9515); Avenue Grande-Duchesse Charlotte
zu Diddeleng (3440-41) a Munneref (5654); Boulevard Grande-Duchesse Charlotte zu
Esch-Uelzecht (4070) an an der Stad Lëtzebuerg (1330-31) a Place Grande-Duchesse
Charlotte zu Rëmeleng (3710) an zu Schëffleng (3821).



https://lb.wikipedia.org/wiki/Boeing

Boeing (The Boeing Company) ass ee vun de weltwäit gréissten Hiersteller vun
zivilen a militäresche Fligeren an Helikopteren, genee wéi vu Militär- a
Weltraumtechnik.

Schonn am Joer 1915 huet den Ingenieur William Edward Boeing, Jong vum däitschen
Auswanderer Wilhelm Böing, zu Seattle am US-Bundesstaat Washington, d'Aarbecht
un der éischter “B&W”, zesumme mat sengem Kolleg George Conrad Westervelt
ugefaangen. Wéi dësen d'Mataarbecht um Projet opginn huet, huet de Boeing déi
éischt zwou “B&W” ouni seng Hëllef fäerdeg gestallt. D'Grënnung vun der Firma
war 1916 ënner dem Numm Pacific Aero Products Company. Schonn ee Joer méi spéit
1917 gouf d'Entreprise an Boeing Aeroplane Company ëmbenannt. De William Boeing
huet un der Yale University studéiert an uschléissend fir d'éischt an der
Holzveraarbechtungsindustrie geschafft, wou e Kenntnisser iwwer Holzstrukture
krut, déi him fir seng spéider Carrière am Fligerbau nëtzlech waren. 1934 war
seng Firma scho ganz grouss ginn. Wéinst der Gesetzgebung no der Depressioun, no
där sech déi grouss Entreprisen a méi kleng Eenheeten hu missen opdeelen, ass de
William Boeing ganz aus dem Betrib ausgescheet.

An de béide Weltkricher huet sech de Fligerbauer zu engem vun deene gréissten
Hiersteller vu Notzfligeren, Bomberen, a Militäresche Kampf- an
Iwwerwaachungsfligeren entwéckelt. 1997 huet Boeing d'Fligerbauer McDonnell
Douglas, deen an der Tëschenzäit och vill Passagéierfligeren gebaut huet a sech
genee sou am Beräich vun der Raumfaart (Spaceshuttle-Technologie an
Satellittebau) zu enger Weltentreprise entwéckelt hat, an d'Aerospace Units vu
Rockwell International (Boeing North American) iwwerholl.

Am Mäerz 2001 huet Boeing bekannt ginn, säi Firmesëtz zu Seattle opzeginn a sech
en anere Standuert erauszesichen. Am Gespréich waren ënner anerem Chicago,
Denver oder Dallas, woubäi se sech schlussendlech fir Chicago entscheet hunn.
D'Produktioun vu Fligeren ass dobäi awer net beaflosst ginn.

An de leschte Joren huet de Konzern e puer Réckschléi missen hinhuelen. Duerch
d'Kris am Loftverkéier an d'Terror-Attacke vum 11. September 2001 an den USA,
wollt keng Fluchgesellschaft, den zwar schnellen, mä relativ onwirtschaftleche
Sonic Cruiser bestellen. De Konkurrent Airbus huet doriwwer eraus awer ëmmer méi
u Maartundeel gewonnen. Dobäi koum dunn och, datt de Konzern e groussen Optrag u
Lockheed Martin verluer huet. De vu Boeing entwéckelte Militärfliger X-32 gouf
vun der US Air Force net ugeholl. Ausserdeem huet d'NASA der Boeing Schlamperei
wéinst dem Columbia-Ongléck virgeworf.

Boeing huet am Geschäftsjoer 2002 en Ëmsaz vun 54,069 Milliarden US-Dollar bei
engem Gewënn vu 492 Milliounen Dollar verbucht. 2002 huet Boeing 381 Fligere
produzéiert, läit domat awer net méi virun Airbus. Weltwäit beschäftegt Boeing
ronn 160.000 Mataarbechter a méi wéi 70 Länner.

2003 huet d'Entreprise bekannt ginn, d'757-Produktioun Enn 2004 anzestellen –
zanter den Terrorattacken 2001 goufen nëmmen 9 Fligere vun dëser Zort bestallt.
D'767, déi am transatlantesche Loftverkéier an de leschten 20 Joer dominéiert
huet, huet och keng Nofro méi.

Mat der 787, dem sougenannten “Dreamliner”, versicht Boeing um Maart, mat enger
250-Sëtzer-Maschinn erëm Fouss ze faassen.

2005 huet Boeing och bekannt ginn, de Modell 717 bis Enn 2006 aus der
Produktioun ze huelen, als Grond gëtt erëm d'mangelnd Nofro uginn.

Nieft Waffesystemer, Rakéiten, Helikopteren, (ë. a. AH-64 Apache, RAH-66
Comanche), Iwwerwaachungs- a Schoulfligere produzéiert Boeing och nach
Kampffligeren, Juegdfligeren, Bomberen an Tank- an Transportfligeren.



https://lb.wikipedia.org/wiki/Benzol

Benzol oder Cyclohexen (fr.: benzène) ass en ongesiedegten, rankfërmege
Kuelewaasserstoff mat dräi duebele Bindungen an ass de Basisprodukt vun den
aromatesche Verbindungen.

Benzol ass eng flüchteg, duerchsiichteg a beweeglech Flëssegkeet mat engem
aromatesche Geroch. En ass léislech am Alkohol an am Ether, mä net am Waasser an
e brécht d'Liicht.

Benzol ass liicht entzündlech a seng Dämp forméiere mat Sauerstoff gemëscht en
explosiivt Gasgemësch.

Benzol gëtt net vun de gewéinlechen Oxydanten KMnO4 oder K2Cr2O7 ugegraff. Mä
mat vill Hëtzt an engem Katalysator reagéiert de Benzol mam Sauerstoff a
verwandelt sech a Phenol.

Mam Chlor forméiert Benzol eng ganz Rëtsch vu stabille, chloréierte Produiten:
C6H5Cl, C6H4Cl2, C6H3Cl3, C6H2Cl4, C6HCl5, C6Cl6 Déi Reaktioune gi mat Iod
katalyséiert.

Mat Liicht reagéiert Benzol mam Chlor a verwandelt sech an Hexachlorocyclohexan,
deen awer net stabil ass. Aneschters wéi bei der Substitutioun ginn hei déi dräi
duebel Liaisounen zerstéiert an all H-Atom gëtt duerch e Cl-Atom ersat.

Benzol gëtt duerch Distillatioun vum Goudron hiergestallt an aus dem Pëtrol
extrahéiert. De franséische Chemiker Marcellin Berthelot huet et fäerdegbruecht
duerch d'Hëtze vun Acetylen ënner Drock a mat Hëllef vu Katalysatore Benzol ze
produzéieren.

Benzol ass e Léisungsmëttel fir ganz vill chemesch Produiten wéi zum Beispill
Iod, Schwiefel a Phosphor. Donieft gëtt e nach geholl fir Kautschuk a Fetter
opzeléisen. E soll a loftdichte Behältere gelagert ginn.



https://lb.wikipedia.org/wiki/Benevolat

De Benevolat (lat. benevolus - "mat guddem Wëllen"), och nach Éierenamt genannt,
ass eng fräiwëlleg, net bezuelten Aktivitéit am Déngscht vun Aneren oder vun der
Gemeinschaft an engem Kader baussent der Solidaritéit an der Famill oder am
Frëndeskrees. Zanter 1986 ass all Joer de 5. Dezember den Internationalen Dag
vum Benevolat.

"Et gëtt praktesch souvill Ursaache fir d'Éierenamt wéi et Benevole gëtt".
Generell existéiert d'Éierennamt am Kader vu Veräiner, Gewerkschaften oder
politesche Parteien. De Benevolat spillt a wichtege gesellschaftlechen a soziale
Beräicher eng prominent Roll, sou zum Beispill bei der Protex a bei de
Pompjeeën. Och d'Wikipedia entsteet zum gréissten Deel duerch éierenamtlech
geleeschten Aarbecht.

An der Wirtschaft gehéiert d'Benevolat zu de net-kommerziellen Aktivitéiten.
Well déi geleeschten Aarbecht net berechent gëtt ass d'Gewiicht vum Éierenamt am
PIB ënnerbewäert, wougéint déi net-kommerziell Leeschtunge vum ëffentlechen
Déngscht wéinst de Gehälter voll an de PIB erafléissen.

De 5. Dezember 2014 hunn zu Lëtzebuerg 245 Associatiounen aus alle Secteuren als
éischt d'Charta vum Benevolat offiziell ënnerschriwwen.

Tëscht 1996 an 1999 hunn d'Leader-Gruppen Klierf-Veianen a Réiden-Wolz zesumme
mat dem Veräin Stad a Land asbl d'Leader-Handbuch fir Veräiner, Initiativen a
Projete trimesterweis erausbruecht. Dëse Vademecum huet wäertvoll Informatiounen
a praktesch Ënnerlage fir den Alldag vum Veräinsmember a vum Projetsträger
geliwwert.

Dat Internationaalt Joer vum Benevolat vun der UNO am Joer 2001 war Ustouss fir
verschidden Aktiounen zu Lëtzebuerg, déi vum Familljeministère ausgaange sinn,
ënner anerem d'Grënnung vum Veräin «Association du bénévolat asbl» de 16.
September 2002.

De Veräin «Association du bénévolat asbl» huet sech dunn 2003 eng operationell
Struktur ginn, d'«Agence du bénévolat», déi folgend Haaptaufgaben huet:

Am Kader vum offiziellen Ofschloss vum Europäesche Joer vum Benevolat 2011,
goufen um Internationalen Dag vum Benevolat fir d'éischt Kéier zu Lëtzebuerg de
"Prix du Mérite du Bénévolat" an och e "Prix d'Encouragement" verginn. Dës
Präisser, déi mat 1000 € dotéiert sinn, sollen all Joer fir Initiativen am
Beräich vum Benevolat vergi ginn. Dës Initiative mussen innovativ a realistesch,
qualitéitsoptiméiert an iwwer eng laang Zäit uwennbar sinn, huet de President
vun der Jury Henri Ahlborn ënnerstrach.

De Groussherzog Henri an d'Groussherzogin Maria Teresa hunn dës Präisser
iwwerreecht.



https://lb.wikipedia.org/wiki/Batty_Weber

De Batty (Jean-Baptiste) Weber, gebuer de 25. November 1860 zu Rëmeleng a
gestuerwen de 15. Dezember 1940 an der Stad Lëtzebuerg, war e lëtzebuergesche
Schrëftsteller, Journalist, Feuilletonist an Editeur.

Hie war de Jong vum Schoulmeeschter Michel Weber an der Marie-Catherine Klein vu
Fréiseng. De Batty Weber ass zu Rëmeleng an der Grouss-Strooss Nr. 82 op d'Welt
komm an zu Stadbriedemes opgewuess.

1888 huet hie sech mat der Appoline "Lina" Sachs bestuet. Si ass 1901
gestuerwen. Zesummen hate si eng Duechter, d'Paula Johanna (1888-1971). 1903
huet hie sech du mat der Emma Brugmann bestuet, mat där zesumme si e Jong haten,
den Heinz (1905-1970). 1934 hu si sech zu Stadbriedemes en Haus, d'Haus
Heemecht, gebaut.

Dem Batty Weber säin Haaptwierk besteet aus iwwer 7.050 Texter, déi tëscht dem
25. September 1913 an dem 17. Dezember 1940 an der liberaler Luxemburger Zeitung
an der Serie Abreißkalenderblätter publizéiert goufen.

1909 huet de Batty Weber de Begrëff vun der Mischkultur fir d'Lëtzebuerger
Gesellschaft ze beschreiwen, geprägt.

Hie war Éierepresident vun der Assoss a President vun der Association
luxembourgeoise des journalistes.



https://lb.wikipedia.org/wiki/Barrage_Esch-Sauer

De Barrage Esch-Sauer steet am enken Éisleker Sauerdall op 1,2 km flossopwäerts
vun der Uertschaft Esch-Sauer a faasst de Stauséi Uewersauer.

De Barrage, deen aus enger 47 m héijer Boustaumauer mat engem Krëmmungsradius
vun 80 m am horizontale Plang besteet, ass tëscht 1955 an 1957 gebaut ginn,
nodeem d'Lëtzebuerger Regierung am Joer 1953 d'Decisioun geholl hat, fir
d'Drénkwaasserversuergung op Uewerflächewaasser zréckzegräifen. D'Déckt vun der
schmueler Konstruktioun variiéiert tëscht 4,5 m um Fouss an 1,5 m op der Kroun.
Iwwer déi 168 m laang Staumauer féiert eng zweespureg 8 m breet Strooss mat
engem Trottoir op all Säit, déi déi zwou Dallsäite verbënnt. Ënnen um 75 m
laange Fouss ass de Barrage mat zwéi Schiberen équipéiert.

Nieft dem primären Zil fir d'Drénkwaasserversuergung ze garantéieren, sollt de
Barrage nach Fräizäitaktivitéiten, d'Produktioun vun Energie an d'Regulatioun
vun der Sauer erméiglechen.

En éischte Projet fir zu Esch-Sauer e Barrage ze bauen, war 1912 vum Louis
Klein, deemools Direkter an der Ackerbauverwaltung, opgestallt ginn.

An der Mëtt vum 20. Joerhonnert ass d'Demande fir Drénkwaasser, vun der
Industrie an vun dem private Konsum gewuess, sou datt d'Offer vu Waasser, dat
bis dohi gréisstendeels de Lëtzebuerger Sandstee geliwwert huet net méi grouss
genuch war. 1962 gouf de Syndicat des Eaux du Barrage d'Esch-sur-Sûre, kuerz
SEBES gegrënnt, mat der Missioun, fir Drénkwaasser aus dem Reservoir vun
Esch-Sauer ze maachen. Éischt Konstruktiounsaarbechte vun der Statioun zu
Esch-Sauer sinn 1969 ofgeschloss ginn. De SEBES konnt schliisslech am Juni vum
selwechte Joer nach a Betrib geholl ginn.

D'Opbereedung vum Waasser an der Statioun Esch-Sauer duerchleeft en Traitement
vu fënnef Phasen: eng Ozonisatioun, eng Koagulatioun, eng Filtratioun op Basis
vu Sand, eng Entsaierung an eng Desinfektioun. Dëst Waasser, wat de strenge
Qualitéitscritère vum Drénkwaasser entsprécht, gëtt an de Reservoir Eschduerf
gepompelt a leeft vun do aus an déi verschidde Statiounen uechtert d'Land.

Matzen am haitegen Naturpark Uewersauer implantéiert, mat ronderëm géie mat
Bësch bewuessenen Häng, an enger wéineg bewunnter Regioun ouni Industrie sollt
de Stauséi en touristeschen Unzéiungspunkt ginn. Staark vun hollänneschen a
belsche Vakanzler besicht, bitt de Stau och dem Lëtzebuerger eng ganz Rëtsch vu
Fräizäit- a Waassersportméiglechkeeten (Segelen, Schwammen, Dauchen oder
Fëschen), déi vu Lëlz u flossopwäerts erlaabt sinn. Motorboote sinn aus
Waasserschutzgrënn net zougelooss. Touren mat engem Solarboot ginn ugebueden. E
grousst Netz vu Wanderweeër an eenzel Plage si ronderëm de Séi ugeluecht.

Et gëtt 2 Segelclibb um Stauséi, de Cercle Nautique de Lultzhausen an de Yacht
Club du Grand-Duché de Luxembourg.

Am Barrage ass ënnen um Fouss eng elektresch Zentral, déi mat zwou
Francis-Turbinne mat enger unitärer Leeschtung vu 6,4 MW ausstafféiert ass. Mat
Hëllef vun dësen Turbinne gëtt déi potentiell Energie vun de Waasserquantitéiten
am Maschinneraum vum Barrage wann Nofro do ass an elektresch Energie ëmgewandelt
an un d'Cegedel geliwwert.

Véier kleng Barragen hanner dem Haaptbarrage déngen dozou déi grouss
Waasserquantitéiten, déi op ee Coup aus den Turbinne stréimen, opzefänken a
kontrolléiert weiderfléissen ze loossen. Si hunn alleguer zwou Kaplan-Turbinnen,
déi eng Leeschtung vu ronn 263 kW bréngen. D'Energieproduktioun hänkt vum Debit
vun der Sauer of a variéiert sou vu Joer zu Joer a Funktioun vun den
Nidderschléi. D'hydroelektresch Zentral huet am Laf vun de Joren u Bedeitung
verluer.

D'Flossbett vun der Uewersauer ass duerch déi geologesch Formatioun vum Devon
mat kompakten, wéineg poréisen a waasseronduerchlässege Schifersteng geprägt.
Dësen Ënnergrond an de Phenomen, datt am Wanter wéineg Nidderschlagswaasser
duerch d'Feele vun der aktiver Vegetatioun verdonst, brénge mat sech datt
d'Sauer an där Joreszäit grouss Debite kritt. An dëser Hisiicht déngt de Stauséi
an de Grenze vu senger Capacitéit als temporäre Baseng fir d'Debite vun der
Sauer ze regelen an Héichwaasser ze vermeiden.



https://lb.wikipedia.org/wiki/B%C3%A4erdref

Bäerdref, fir d'Awunner Bäertref, ass eng lëtzebuergesch Uertschaft an den
Haaptuert vun der Gemeng mat demselwechten Numm.

Bäerdref läit am Kanton Kanton Iechternach op engem Héichplateau, deen (ausser
am Südweste) vun déiwen Däller, déi duerch d'Sauer, d'Schwaarz Iernz an d'Äsbech
an de Sandstee gegruewe gi sinn, ëmginn ass. Bäerdref läit am Zentrum vun der
Klenger Lëtzebuerger Schwäiz.

Déi éischt Besiidlung vum Bäerdrefer Plateau geet an déi Jénger Steenzäit zréck
(2000-1500 v. Chr.). Am 2.oder 3. Joerhonnert gouf do, wou haut d'Uertschaft
ass, e réimeschen Haff ugeluecht (eng Villa Rustica oder och vläicht eng Villa
urbana). Den Numm 'Bäerdref' kënnt heivun: Den Haff krut den Numm vu sengem
Meeschter a gouf deem entspriechend "Beronis Villa" - Haff vum Bero - genannt.
Spéider gouf dat Wuert "Villa" duerch säi germanescht/fränkescht Equivalent
"thorp"/"dorf"/"drëf" ersat. Och de Flouernumm "Op Kaasselt" kéint drop
hindeiten, datt do emol e réimesche Waachposte (Castellum) stoung.

Dee markantsten Iwwerrescht vun der "Villa" ass de sougenannte
"Véiergëttersteen", deen de Sockel vun enger Jupiter-Votivsail war an um héchste
Punkt vun der Géigend stoung - do, wou haut d'Kierch steet. Dëse gouf, wéi am
15. Joerhonnert déi éischt Kapell an der Uertschaft gebaut gouf, an dëser
ënnerbruecht a war Haaptdeel vum Altor. Wéi den 11. Januar 1831 eng nei Kierch
ageweit gouf, ass de Véiergëtterstee matgeplënnert ginn an alt erëm ënner den
Haaptaltor stoe komm, wou en och haut nach steet.

  Méi Informatioun doriwwer am Artikel Véiergëtterstee vu Bäerdref an am Artikel
Kierch Bäerdref

1528 gouf et déi éischt iwwerliwwert Zielung: Bäerdref hat 17 Stéit. Virun 1803
huet Bäerdref zu de Pare Grondhaff, duerno Konsdref gehéiert; vun do u war et
eng eegestänneg Par.

Am Zweete Weltkrich huet Bäerdref virun allem an der Ardennenoffensiv ze leide
gehat: Zwou Kompanië vum 12. Regiment vun der 4. US-Infanterie-Divisioun, vun
der däitscher Offensiv iwwerrascht, hunn e puer Deeg laang ënner dem Kommando
vum Captain Steve Lang vum deemolegen "Hôtel du Parc" aus heroesche Widderstand
geleescht, mam Resultat, datt d'Haiser an der Ëmgéigend bal all beschiedegt oder
zerstéiert waren.

Ronderëm Bäerdref gëtt et kilometerlaang Trëppelweeër, déi laanscht d'Fielswänn
aus Sandstee ginn, wou de Bësch a sengem natierlechen Zoustand belooss ass.
Duerch dat fiicht Mikroklima gëtt et do eng besonnesch Vegetatioun (ë. a. eng
rar Farenaart, den Hymenophyllum tunbrigense).

Bekannt Fielsformatioune sinn de Priedegtstull, de Perekop, d'Huel Lee, de
Malakoff-Tuerm, d'Raiberhiel oder d'Siweschlëff.

Déi eenzeg Plaz am Land, fir Klammsport ze maachen, ass zu Bäerdref an der
Wanterbaach. Fir do kënnen ze klammen, brauch een e Permis vum Ëmweltministère.



https://lb.wikipedia.org/wiki/Autobunn_A7_(L%C3%ABtzebuerg)

D'Autobunn A7 oder A7, och Nordstrooss genannt, ass eng lëtzebuergesch Autobunn
an de Kantonen Lëtzebuerg, Miersch an Dikrech. Se ass an Etappe gebaut a fir de
Verkéier op gaangen. Nodeem bis 2012 ongeféier 16,7 km realiséiert waren, ass se
zanter dem 23. September 2015 op der ganzer Längt (31,5 km) fir de Verkéier op.

D'Nordstrooss geet vum Uschloss Gréngewald mat der A1 a Richtung Norden. D'Stéck
tëscht dem Uschloss mat der A1 an dem Waldhaff (E 29), dat zirka 1,3 km laang
ass, gouf 2002 dem Verkéier fräiginn.

Dat 8,5 km laangt Stéck Waldhaff-Luerenzweiler war dat komplizéierst Deelstéck,
mat den Tunnelle Grouft (2 966 m, vum Uelzechtdall erop op de Plateau) a
Stafelter (1 850 m) mat dertëscht enger 2 775 m laanger Streck um
Heeschdrëferbierg. Et war dat lescht Stéck, wat fäerdeg gouf.

Dat Stéck tëscht Luerenzweiler (Sortie 2) a Schieren (Sortie 7), vun enger Längt
vun zirka 15,4 km, goung de 24. Januar 2008 op. Bei Schieren geet d'A7 an d'B7
iwwer, déi hirersäits erëm um Fridhaff Uschloss un d'N7 huet, an da weider bis
op d'Wämperhaart virugeet.

Nodeems d'Aarbechte um Tronçon Waldhaff-Luerenzweiler fäerdeg waren, gouf den
13. September 2015 eng „Porte Ouverte“ am Tunnel Grouft organiséiert, ier dunn
den 23. September 2015 déi ganz Nordstrooss fir de Verkéier opgoung.

D'Europastrooss E421 fiert vum Uschloss Waldhaff bis un den Iwwergang zu der B7
iwwer d'A7.

Pläng, eng Autobunn vun der Stad Lëtzebuerg an den Norde vum Land ze bauen, gouf
et schonn zanter den 1980er Joren, mä jorelaang gouf diskutéiert, op den
Uschloss un déi aner Autobunnen am Osten oder am Weste vun der Stad, deemno un
d'A1 beim Kierchbierg oder un d'A6 tëscht Stroossen a Kapellen sollt geschéien.
De 17. Juli 1997 huet d'Chamber den Tracé tëscht Miersch an dem Sennengerbierg,
deemno d'"Ostvariant", definitiv guttgeheescht.

D'Käschte fir de Bau belafe sech op ronn 654 Milliounen Euro (Stand Januar 2011)



https://lb.wikipedia.org/wiki/Auguste_Liesch

De Jean-Baptiste Auguste Liesch gebuer den 18. August 1874 zu Munneref, a
gestuerwen den 13. Mäerz 1949 zu Lëtzebuerg, war e lëtzebuergesche Jurist,
Politiker a Schrëftsteller. Säi bekanntst Wierk ass D'Maus Ketti.

Den Auguste Liesch koum als Jong vun engem Apdikter zu Munneref op d'Welt. Hien
hat Droit studéiert a war als Affekot um Barreau vu Lëtzebuerg ageschriwwen. Hie
gouf 1904 Friddensriichter zu Gréiwemaacher. 1907 war en um Beziirksgeriicht an
der Stad Lëtzebuerg.

Vun 1918 bis 1921 war den Auguste Liesch, als Vertrieder vun de Liberalen,
Generaldirekter (Minister) an zwou Regierungen ënner dem Émile Reuter,
zoustänneg fir Justiz an ëffentlech Aarbechten. Méi wéi eemol war hien net mat
der Politik vum Émile Reuter d'accord an huet e puermol domat gedreet seng
Demissioun anzereechen. Hien ass awer bis Mëtt Abrëll 1921 op sengem Poste
bliwwen, wéi den Émile Reuter seng éischt Regierung zesummegestallt huet déi
nëmmen aus Vertrieder vun der Rietspartei bestanen huet.

Den 23. Januar 1937 koum en an de Staatsrot an ass do bis de 16. November 1945
bliwwen.

Als Undenken un den Auguste Liesch sinn eng Partie Stroossen no him benannt: zu
Bartreng, Diddeleng, an der Stad, zu Munneref an zu Biermereng.



https://lb.wikipedia.org/wiki/Audrey_Hepburn

D'Audrey Hepburn, gebuer de 4. Mee 1929 zu Ixelles - Elsene (Belsch) a
gestuerwen den 20. Januar 1993 zu Tolochenaz (Kanton Vaud, Schwäiz); eigentlech
Audrey Kathleen Hepburn-Ruston, war eng Schauspiller mat britesch-hollänneschen
Originnen.

Si hat kleng Statisterollen a Filmer, wéi se vun der franséischer
Schrëftstellerin Colette entdeckt gouf, fir d'Haaptroll vun hirem Stéck Gigi um
Broadway ze spillen. Dëst hat e grousse Succès, an Hollywood gouf op se
opmierksam. Direkt fir hir éischt Haaptroll am Film Roman Holiday (1953) (mam
Gregory Peck) krut si 1954 en Oscar.

Si huet an den 1950er an 1960er Joren zu de populäerste Stare gezielt. Si hat
grousse Succès mat Filmer wéi Sabrina, War and Peace (mam Mel Ferrer, dee se
beim Theaterstéck Ondine kennegeléiert hat an dee se du bestuet huet), Breakfast
at Tiffany's, My Fair Lady oder Wait until Dark.

Fir hir kënschtleresch Leeschtunge krut si ë. a. den Oscar, dräi Golden Globes,
een Emmy, zwéin Tony Awards an ee Grammy.

Méi spéit am Liewen huet si bal nëmmen nach als UNICEF-Sonnerambassadrice
geschafft.



https://lb.wikipedia.org/wiki/Astronom

En Astronom ass an der Regel eng akademesch ausgebilt Persoun, déi sech
wëssenschaftlech mat der Astronomie beschäftegt.

Wann een de Begrëff Astronom op déi Wëssenschaftler beschränkt, déi sech
haaptberufflech mat der Astronomie beschäftegen, da gehéiere meeschtens zwou vun
de folgenden Aktivitéiten vum Beruff:

De Beruff vum Fachastronom setzt normalerweis en Héichschoulstudium an der
Astronomie oder an ähnlechen Naturwëssenschafte viraus, wéi en Diplom an der
Physik oder Astronomie (nëmmen an Ëisträich), munnechmol och an der Mathematik,
Geodesie, Aeronautik an aneren. D'Verfaasse vun enger Dissertatioun schléisst
sech an de meeschte Fäll un, déi ofgeschlosse Promotioun gëllt dacks als
Viraussetzung fir eng Aarbechtsplaz ze kréien.

D'Beruffsbild vun den Astronomen huet sech an de leschte Joerzéngte staark
verännert. An der Vergaangenheet hunn d'Astronomen den Himmel haaptsächlech mat
opteschen Teleskopen am Observatoire observéiert. Haut schaffen déi meescht a
ganz spezialiséierte Froestellungen a wäerten elektromagnéitesch Signaler an
alle Wellelängtenberäicher aus - vun der kuerzwelliger Gammastralung bis zu de
längste Radiowellen.

Well d'Astronomie wéi ëmmer nach eng Wëssenschaft ass, déi och am professionelle
Beräich vun Eenzelen a vu klenge Fuerschungsgruppe markéiert ass, hunn och
Amateure mat entspriechender Begabung an Ausrëschtung d'Méiglechkeet fir
matzeschaffen. Amateure sinn dacks do erfollegräich, wou eng stänneg
Observatioun noutwenneg ass, awer wéinst den héije Käschte vun de
Groussteleskope kaum professionell ze maachen ass, wéi z. B. d'Asteroiden- a
Koméiteniwwerwaachung oder um Gebitt vu verännerleche Stären an der Astrometrie.



https://lb.wikipedia.org/wiki/Artemis

D'Artemis ass d'Duechter vum Zeus a vun der Leto, Zwillingschwëster vum Apollo
(no enger So soll si souguer hirer Mamm gehollef hunn hiren Zwillingsbrudder op
d'Welt ze bréngen). D'Artemis war am griichesche Mythos déi populäerst vun alle
Gëttinnen an huet zu den olympesche Gëtter gehéiert.

Der Seechen no ass si, begleet vun Nymphen, mat Fäil a Bou duerch d'Bëscher
gezunn a war d'Patrounin vun de Jeeër an Härin iwwer d'Déieren. Wie si beleidegt
huet ass schwéier bestrooft ginn. Sou huet si z. B. D'Duechtere vun der Niobe an
d'Aloaden déi den Olymp stierme wollten; den Aktaion, well dee se plakeg beim
Buede gesinn hat an den Orion, dee s'am Diskuswerfen erausgefuerdert hat. Nieft
anere Beispiller ass och nach den Agamemnon z'ernimmen, dee si gekränkt hat a
vun deem se dofir d'Afferung vu senger Duechter Iphigeneia verlaangt huet (wat
se herno awer net duerchgezunn huet well den Agamemnon bereet war dat Affer ze
bréngen).

Sou wéi si engersäits Verdierwe brénge kann, beschützt si anerersäits d'Liewen.
Sou stoung si als Artemis Eileithyia de Fraen bei der Gebuert bäi an huet hinnen
zu engem Accouchement ouni Péng verhollef. Wann eng Fra am Wochebett gestuerwen
ass hunn d'Leit gegleeft dat si vum Fäil vun der Artemis getraff gouf. Si hunn
der Gëttin d'Kleeder vun der Verstuerwener geaffert. Brautleit, a besonnesch déi
jonk Meedercher, hunn hire Schutz erbiet andeems se hir virun der Hochzäit Affer
bruecht hunn.

Och als Vegetatiouns- a Fruchtbarkeetsgëttin trëtt d'Artemis an der Seechen an
Erscheinung. Am Zesummenhang mam Bamkult ass hiert Bild a Beem a Sträicher
gehaange ginn. Déi zu hiren Éieren hu jonk Männer a Meedercher Maskendänz
opgeféiert (dacks mat Bieremasken) mat deelweis phallëschem Charakter hunn op si
als Vegetatiounsgëttin higedeit, grad sou hir geleeëntlech Duerstellung als
Kultbild mat ville Brëscht (z. B. Artemis vun Ephesos.



https://lb.wikipedia.org/wiki/Armenesche_V%C3%ABlkermuerd

Den armenesche Vëlkermuerd geschouch während dem Éischte Weltkrich vun Abrëll
1915 bis Juli 1916, ënner der Verantwortung an Organisatioun vun der
jongtierkescher Regierung vum Osmanesche Räich.

Zwee Drëttel vun den Armenier déi um Gebitt vun der haiteger Tierkei gelieft
hunn, geschaten 1 - 1,5 Milliounen, goufen Affer vu systematescher
Exterminatioun, duerch regelrecht Massakeren, Zwangsaarbecht, an Doudesmärsch
ouni Iessen a Gedrénks an d'Syresch Wüst.

Et ass ee vun den éischte moderne Genoziden. D'Ereegnesser, déi vun den Armenier
selwer mam Begrëff Aghet – "Katastroph" bezeechent ginn, sinn duerch
ëmfangräicht dokumentarescht Material aus den ënnerschiddlechste Quelle
beluecht. Weltwäit erkennen déi meescht Historiker dëse Vëlkermuerd als Tatsaach
un, 21 Staate grad wéi d'Europaparlament schwätze kloer vun engem Genozid,
Lëtzebuerg huet sech eréischt am Mee 2015 dozou prononcéiert. D'Armenier gesinn
doran en Onrecht dat ni versicht gouf nees guttzemaachen, a si fuerderen zanter
Joerzéngten en ugemoosst Gedenken och an der Tierkei. Dogéint bestreiden déi
offiziell tierkesch Geschichtsschreiwung an d'Regierung vun der aus dem
Osmanesche Räich ervirgaangener Republik Tierkei, datt et iwwerhaapt e
Vëlkermuerd gouf. De Sträit ëm d'Unerkennung vum Genozid als historesch Tatsaach
(vu Reparatioune guer net ze schwätzen) belaascht bis haut d'Bezéiungen tëscht
der Tierkei engersäits, an Armenien souwéi sëlleche westleche Staaten
anerersäits.

De 6. Mee 2015 huet d'Lëtzebuerger Chamber an der Unanimitéit eng Resolutioun
gestëmmt, wou ausdrécklech de Genozid um armenesche Vollek unerkannt gëtt.



https://lb.wikipedia.org/wiki/Antwerpen

Antwerpen, Anvers op Franséisch, ass eng Stad an der Belsch an d'Haaptstad vun
der Provënz Antwerpen. Opgrond vu senge ronn 480.000 Awunner, ass Antwerpen, no
Bréissel (wann een d'Regioun kuckt), déi zweetgréisst Stad an der Belsch an déi
gréisst a Flandern.

Et gëtt behaapt, den Numm Antwerpen kéim vum Flämeschen "hand werpen", wat
bedeit d'"Hand werfen". No enger Seeche soll de Brabo dem Ris Antigoon, deen
d'Schëffsleit terroriséiert a vun hinnen Taxen fir de Passage gefuerdert huet,
eng Hand ofgeschnidden hunn a se an d'Schelde geworf hunn. Eng Statu op der Plaz
beim Stadhaus erënnert dorun.

Antwerpen war bis zum 16. Joerhonnert eng vun de bedeitendste a räichste Stied
an Europa. Dat erkläert och fir wat Antwerpen d'Stad vun der Konscht ginn ass an
datt de Moler Pieter Paul Rubens an den Buchdrécker Christophe Plantin do
geschafft a gelieft hunn.

Antwerpen ass ee vun de bedeitendste Hafe vun Europa. Hie läit um Floss Schelde
(fr.: Escaut). Zu Antwerpen liewen a schaffe vill Judden, déi meescht am
Diamantenhandel.

Um politeschen Niveau ass Antwerpen bei de Kommunalwale vun 2001 doduerch
opgefall, datt eng rechtsextreem, separatistesch-nationalistesch Partei, de
Vlaams Blok, méi wéi 30% vun de Stëmme kritt huet.



https://lb.wikipedia.org/wiki/Andy_Schleck

Den Andy Schleck, gebuer den 10. Juni 1985 an der Stad Lëtzebuerg, ass e
fréieren (bis Enn 2014) lëtzebuergesche Vëlosfuerer.

Hien ass en Enkel vum Auguste Schleck an de jéngste vum Johny Schleck sengen 3
Jongen. Hien ass fir d'Vëlosequippen CSC-Saxo Bank a RadioShack-Nissan-Trek
gefuer.

Am Joer 2005 huet den Andy Schleck, am Alter vun 19 Joer e Profivertrag beim
däneschen Team CSC-Saxo Bank ënner der Leedung vum Bjarne Riis ënnerschriwwen.
Dëse Vertrag leeft bis Enn vun der Saison 2010.

Beim Giro d'Italia 2007 huet en déi éischt Kéier op sech opmierksam gemaach, wéi
hien 2. am Generalklassement gouf. Den Andy Schleck huet dunn den Trikot vum
beschte jonke Proficoureur gewonnen, dësen huet hien och dat Joer drop gewonnen,
wéi hien déi éischt Kéier um Tour de France deelgeholl huet an do 12. am
Generalklassement gouf.

Bei der Flèche wallonne 2009 ass den Andy Schleck Zweete ginn. Am selwechte Joer
huet e Liège-Bastogne-Liège als 1. ofgeschloss, 1:17 Minutte virum Zweeten.
D'selwecht Joer gouf hien, hanner dem Alberto Contador, Zweeten am Tour de
France. Hien huet dunn och fir d'zweet de wäissen Trikot vum beschte jonke
Fuerer gewonnen. Den Andy Schleck war am Joer 2009 och Lëtzebuerger Champion.

2010 gouf den Andy Schleck 2. am Tour de France. Dem Vainqueur Alberto Contador
gouf am Februar 2012 duerch en Uerteel vum Tribunal Arbitral du Sport den Titel
oferkannt, sou datt den Andy Schleck nodréiglech zum Gewënner vum Tour
'nogerëtscht' ass.

Vun der Saison 2011 un ass den Andy Schleck, wéi och säi Brudder Fränk, an dem
neigegrënnten Team Leopard Trek (Enn 2011 ëmbenannt a RadioShack-Nissan-Trek)
gefuer.

Den 9. Oktober 2014 huet hien op enger Pressekonferenz ugekënnegt, Enn 2014 als
professionelle Coureur opzehalen: Hie war an der 3. Etapp vum Tour de France
2014 sou onglécklech gefall, datt eng Blessur um Knéi net méi richteg heele
konnt, an et him onméiglech gemaach huet, 100% weiderzefueren.

Zesumme mat senger Fra a sengem Schwéierpapp huet hien uganks 2016 zu Izeg e
Vëlofachgeschäft opgemaach, an deem och Erënnerungsstécker u seng Carrière
ausgestallt sinn.



https://lb.wikipedia.org/wiki/Andr%C3%A9_Mergenthaler

Den André Mergenthaler, eigentlech André Mergen, gebuer de 17. Februar 1957 zu
Péiteng, ass e lëtzebuergesche Museker a Komponist.

Hien huet Klarinett an der Rodanger Musek an an der Péitenger Museksschoul
geléiert. No enger kuerzer Zäit huet hien ëmgesuedelt op Saxophon. Seng Léier
huet hien dunn op de Conservatoire vun Esch-Uelzecht, Metz a Paräis gefouert. Am
"European Youth Orchestra" huet hien och eng Zäit als Jugendleche gespillt, an
éischt Erfarungen an der klassescher Musek gesammelt. Duerno koume véier Joer op
der Hochschule für Musik Köln, wou hien Cello studéiert huet.

Aacht Joer laang war den André Mergenthaler bei der Grupp Art Zoyd. Mat hinnen
ass hien an Europa, den USA an den Ostblocklänner opgetrueden. Nodeem hien nees
a sengem Heemechtsland war, ass e meeschtens als Solist um Cello opgetrueden, an
ass aktive Member vun der Museksgrupp Brigade d'intervention musicale.

2002 huet hien den Nosferatu vum Friedrich Wilhelm Murnau an der Cinémathèque
live um elektrësch-verstärkten Cello vertount. Och fir d'Filmer Voyage (1987,
Regie: Marie-Hélène Massin), Der Mensch mit den modernen Nerven (1988, Regie:
Bady Minck), Hochzäitsnuecht 1991, Regie: Pol Cruchten), Mécanomagie (1996,
Regie: Bady Minck), huet hien d'Musek komponéiert.



https://lb.wikipedia.org/wiki/Aldo_Bolzan

Den Aldo Bolzan, gebuer de 6. September 1933 zu Esch-Uelzecht, a gestuerwen den
21. Oktober 2013, war e lëtzebuergesche Vëlossportler.

Hie koum aus enger italienescher Famill, seng Mamm war vu Siena an der Toskana a
säi Papp vun Treviso, wou Pirinello d'Fabréck huet. Hien hat dofir am Ufank déi
italienesch Nationalitéit, gouf awer méi spéit, de 4. Juli 1960, als
Lëtzebuerger naturaliséiert. Säi geléierte Beruff war Schlässer. Hie gouf am
Dezember 1959 bestuet an huet ee Meedchen, d'Christiane, dat 1962 op d'Welt
koum.

Den Aldo Bolzan huet bis 2008 zu Betten op der Mess gewunnt. Do gëtt all Joer
eng Course gefuer, déi no him benannt ass, de Grand Prix Aldo Bolzan,
organiséiert vum L.C. Téiteng mat Ënnerstëtzung vun der Reckener Gemeng. Déi
lescht Jore vu sengem Liewen huet hien op der Musel gewunnt.

Hie war sechsmol beim Tour de France um Depart an huet der véier dovun zu Enn
gefuer.

Zusumme mam Marcel Ernzer an dem Jempy Schmitz huet hien an der Nelux-Equipe de
Charly Gaul ënnerstëtzt bei deem sengem Erfolleg am Tour de France vun 1958.

Den Aldo Bolzan huet a senger ganzer Carrière 37 Coursen oder Etappe gewonnen,
dovun 28 zu Lëtzebuerg, 8 an der Belsch an 1 a Kroatien.



https://lb.wikipedia.org/wiki/Alcide-De-Gasperi-Gebai

D'Alcide-De-Gasperi-Gebai (fr: Bâtiment tour Alcide-De-Gasperi) ass e Gebai um
Kierchbierg-Plateau, op der Place de l'Europe, an der Stad Lëtzebuerg, dat nom
italienesche Politiker Alcide De Gasperi genannt gouf. Am Volleksmond gouf et
laang "d'Héichhaus (um Kierchbierg)" genannt, well et mat sengen 23 Stäck a 77 m
Héicht laang Zäit dat eenzegt an héchst "Héichhaus" zu Lëtzebuerg war.

D'Gebai, dat dem Lëtzebuerger Staat gehéiert, gouf tëscht 1960 an 1965 gebaut.
Architekte waren de Michel Mousel an de Gaston Witry. Et gouf de 24. Oktober
1966, zesumme mat der Rouder Bréck, ageweit.

Zanter 1965 gëtt et vun EU-Institutioune benotzt, bis 2001 vum Sekretariat vum
Europäesche Parlament.

2001-2011/12 gouf d'Gebai komplett renovéiert (ënner anerem gouf et vun Asbest
sanéiert) an an e Konferenzzentrum integréiert. Am Mee 2009 waren d'Aarbechten
un der Fassad, déi komplett erneiert gouf, fäerdeg. Si hunn 13,4 Mio Euro
kascht. D'Renovéierungs- an Ëmbauaarbechte bannenan, déi 183,5 Mio Euro kascht
hunn, waren Enn 2010 fäerdeg.

Zanter dem Abrëll 2011 sinn um 13. bis den 21. Stack d'Büroe vun de ronn 200
Mataarbechter vum Nohaltegkeetsministère ënnerbruecht. Déi ënnescht Stäck gi vum
Conseil vun der Europäescher Unioun benotzt, deem seng Sëtzungen 3 Méint am Joer
an der Stad Lëtzebuerg ofgehale ginn. Déi éischt 4 Stäck si fir Konferenzen a
Reuniounen. De 5. bis den 9. Stack si fir déi verschidden Delegatiounen, wa
Conseilssëtzunge sinn. Den 10. an 11. Stack si fir de Ministeschconseil selwer.
De grousse Plenarsall huet Plaz fir 300 Leit.

Nieft dem Gebai goufen ë. a. weider Konferenzraim, e Pressesall fir 400 Leit, 33
Briefingzëmmeren an eng Kantinn fir 270 Leit amenagéiert. D'Aarbechte fir déi
nei Annex goufen am Abrëll 2012 ofgeschloss. 96,1 Mio Euro waren dofir virgesi
ginn.



https://lb.wikipedia.org/wiki/Al_Kierch_Dikrech

Déi Al Kierch, och nach St. Laurenz Kierch, zu Dikrech steet am Staddeel Al
Dikrech. Se ass aus dem 6. Joerhonnert.

Am Laf vum 6. oder 7. Joerhonnert gouf op de Reschter vun enger fréierer
réimescher Hal e chrëschtlecht Gebai erriicht. Déi rechteckeg Hal war 16 op 10
Meter grouss a gouf duerch en Hypokaustum gehëtzt, dee waarm Loft a symmetresche
Kanäl ënner de Buedem an a Réier an der Mauer no uewe geleet huet. Se goufe mat
Huelzille gebaut, déi ee bannen an der Kierch an an der Krypta gesi kann.
D'Holzkuele goufen an engem Heizraum verbrannt dee baussent der Hal louch, op
där Plaz wou haut den Tuerm steet. Wéi d'Hellegtum do drop opgebaut gouf, do
stoungen nach d'West- an d'Südsäit mat enger Héicht vu 7 m, wat ongeféier der
Héicht vun de Peiler entsprécht. Den ieweschten Deel vun der Rumm vun der
Agangspaart vun 2,9 m Héicht an 2,5 m Breet kann een nach haut an der Mëtt vun
der südlecher Mauer gesinn. Riets nieft där Paart verstoppt haut e gotesche
Peiler eng réimesch Fënster, vun deenen et der virdru jee 4 oder 5 op der Nord-
an der Südsäit gouf.

An enger drëtter Phas gouf déi réimesch Paart zougemauert an eng nei vun 1,35 m
Breet an d'Westsäit gebrach. D'Mauere vun dëser preromanescher Kierch goufen ëm
2,5 m erhéicht a krute fënnef kleng Fënsteren. Op der Baussesäit vum Westgiewel
gouf e Kräiz aus de réimeschen Huelzille gebaut.

An enger sechster Phas huet d'Gotik gréisser Verännerunge mat sech bruecht. 1467
gouf d'Kierch no Norden hin erweidert, sou datt d'Aganksdier net méi an der Mëtt
louch, an déi nei 12 m Breet zwee Schëffer erlaabt huet. Déi ronn Apsis gouf
duerch e quadratesche Chouer ersat, den hëlzene Plafong gouf duerch e
spéitgotescht Kräizrëppeverwëllef ersat an amplaz déi fënnef kleng Fënstercher
koumen dräi grousser. De Buedem bannena krut säin haitegen Niveau a bausse si
Stëtzmaueren aus roudelzegem Kalleksteen ugebaut ginn. Aus dem 15. Joerhonnert
sinn och de Fresko am Haaptschëff, deen den hellegen Eligius weist, wéi och
d'Fresken am Chouer, déi als Haaptmotiv Zeenen aus dem Liewe vum hellege
Laurentius hunn. D'Fresken um Plafong mat hire Planzemotive sinn eréischt am 16.
a 17. Joerhonnert entstanen.

1754 huet e Feier d'Kierch uerg gerëselt. Am Kader vum Erëmopbau gouf de Peiler
op der lénkser Säit vum Chouer ewechgeholl, fir de Gleewegen eng besser Siicht
op den Altor z'erméiglechen. D'Statu vum hellege Rochus staamt och aus dem 18.
Joerhonnert.

Bis an d'Joer 1868 war se Parkierch, wou se dann duerch déi haiteg
Dekanatskierch nieft der Kluuster (Place Guillaume) ofgeléist gouf. De
Gemengerot hat 1879 an duerno nach eng Kéier 1897 decidéiert fir déi al Kierch
ewechrappen ze loossen, mä et ass net dozou komm. D'Kierch déi ëmmer méi zu
enger Ruin degradéiert ass, gouf schliislech 1912 ënner der Leedung vum
Staatsarchitekt Charles Arendt eng éischt Kéier restauréiert. Dobäi gouf och de
ronnen Tiermchen um nord-westlechen Eck bäigebaut.

Déi barock Holzstatue vun zwéi Bëscheef sinn e Cadeau vum Joseph Bech, Bierger
vun der Stad Dikrech a fréiere lëtzebuergesche Staatsminister.

1978 gouf d'Kierch op der Lëscht vun de klasséierte Monumenter als
Nationalmonument klasséiert.

D'Uergel vun 1999 ass aus der Uergelmanufaktur Romanus Seifert & Sohn vu
Kevelaer.

2013 goufe Renovatiounsaarbechten um Tuerm vun der Kierch gemaach an dobäi gouf
am Mee de Kierchhinnchen erofgeholl an duerch een Iesel ersat.

Am August 2013 huet de Kulturministär der Gemeng matgedeelt, datt den Iesel muss
erofgeholl ginn, dat well bei Renovéierungsaarbechten näischt un engem
klasséierte Gebai däerf verännert ginn, datt also och den Hinnchen um Tuerm muss
erhale bleiwen.

D'Nofolgerin vun der Octavie Modert (CSV) am Kulturministär, d'Maggy Nagel (DP),
huet déi Saach net sou enk gesinn an huet dem Lëtzebuerger Wort no erkläert datt
"...si sech net mat sou onwichtege Saache wéilt ophalen. Wann d'Gemeng Dikrech
géif mengen datt deen Iesel gutt a wichteg ouwen um Tuerm wier, da soll en och
do bleiwen, mat oder ouni Autorisatioun".



https://lb.wikipedia.org/wiki/(90482)_Orcus

Den (90482) Orcus (al Bezeechnung 2004 DW) ass en transneptuneschen Objet an der
Kuiperceinture.

Den Asteroid gouf de 17. Februar 2004 vun engem Astronomenteam am California
Institute of Technology zu Pasadena, USA, entdeckt. Den Numm, dee vun den
Entdecker virgeschloe gouf, gouf den 22. November 2004 offiziell ugeholl. Orcus
ass de Gott vun der Ënnerwelt aus der réimescher Mythologie.

Den Orcus leeft op engem Ofstand tëscht 30,639 AE (Perihel) a 48,046 AE (Aphel)
a ronn 247 Joer ëm eis Sonn. Well seng Bunngréisst am grousse Ganze mat där vum
Zwergplanéit Pluto iwwereneestëmmt, gëtt en zu der Grupp vun de Plutinoe
gezielt.

Den Duerchmiesser vum Orcus gëtt unhand vu senger visueller Hellegkeet op 1.600
bis 1.800 km geschat. Eng exakt Bestëmmung war bis elo nach net méiglech. Bis zu
der Publikatioun vun der Entdeckung vum Zwergplanéit Eris am Juli 2005 hat den
Orcus als méiglech gréissten, nei entdeckten Himmelskierper am Sonnesystem
(zanter der Entdeckung vum Pluto) gegollt.

Am Februar 2007 huet en Team ëm de Mike Brown d'Entdeckung vum Mound Vanth mat
262 km Duerchmiesser bekannt gemaach, deen op Fotoen entdeckt gouf, déi 2005
gemaach goufen.

Et ass z'erwaarden, datt den Orcus méiglecherweis, an déi am Joer 2006 nei
definéiert Klass vun de Zwergplanéite klasséiert gëtt. Wéinst senger Gréisst ass
hien eventuell am hydrostatesche Gläichgewiicht a misst bal kugelfërmeg sinn.
Ëmmerhin ass den Orcus méi grouss wéi den Zwergplanéit Ceres mat engem
Duerchmiesser vun 975 km.

Bal grad sou grouss ass allerdéngs den Asteroid (90377) Sedna, mat engem
geschaten Duerchmiesser vun tëscht 1.600 a 1.700 km. De Sedna gouf vum
selwechten Astronomenteam kuerz virum Orcus fonnt. D'Entdeckung gouf awer
eréischt méi spéit publizéiert, well d'extrem Bunnparameter an déi riseg Distanz
eng méi laang Observatiounszäit brauchen.

Den Asteroid (50000) Quaoar an den Zwergplanéit (136199) Eris an der
Kuiperceinture goufe vum Chad Trujillo an dem Mike Brown entdeckt.



https://lb.wikipedia.org/wiki/(134340)_Pluto

Den (134340) Pluto ass en Zwergplanéit an de prominentsten Objet vun der
Kuiperceinture. En ass nom réimesche Gott vun der Ënnerwelt genannt.
D'astronomescht Symbol vum Pluto ass .

De Pluto ass méi kleng wéi eisen Äerdmound a beweegt sech op enger elliptescher
Bunn ëm d'Sonn. D'Form vun der Bunn wäicht däitlech vun de Planéitebunnen of. Vu
senger Entdeckung den 18. Februar 1930 bis zu senger Neidefinitioun de 24.
August 2006 ass de Pluto vun der IAU vum néngten a leschte Planéit vun eisem
Sonnesystem zum Klengplanéit mat der Nummer 134340 zréckklasséiert ginn. Déi nei
vollstänneg offiziell Bezeechnung ass elo (134340) Pluto. Weider goufen nom
Pluto déi nei definéiert Klasse vu Plutoiden a Plutinos genannt.

Am Januar 2006 gouf mat New Horizons fir d'éischt eng Raumsond op de Pluto
geschéckt. Si ass am Juli 2015 op 9600 Kilometer Distanz laanscht de Pluto an
dann op enger Distanz vun 27.000 Kilometer laanscht säi Mound Charon geflunn.

De Pluto brauch fir eng Ëmdréiung ronderëm d'Sonn 247,68 Joer. Am Verglach zu de
Planéiten ass seng Ëmlafbunn däitlech méi exzentresch, mat enger numerescher
Exzentrizitéit vun 0,2488. Dat heescht, den Ofstand zu der Sonn ass bis zu 24,88
Prozent méi kleng oder méi grouss wéi d'grouss Hallefachs. D'Bunneform wäicht
manner wéi 3,2 Prozent vun engem Krees of.

De sonnewäitste Punkt vun der Plutobunn, den Aphel, läit bei 49,305 AE, während
de sonnennooste Punkt, de Perihel, mat 29,658 AE méi no bei der Sonn läit wéi
déi wéineg exzentresch Bunn vum Neptun. Déi lescht Kéier wéi de Pluto dëse
Beräich duerchlaf hat, an deem hie méi no bei der Sonn war wéi d'Neptunbunn, war
vum 7. Februar 1979 bis den 11. Februar 1999. En hat de Perihel 1989 passéiert.
Säin Aphel erreecht en am Joer 2113. Do ass d'Sonnestralung nëmmen nach
ongeféier 0,563 W/m². Op der Äerd ass si 2430-mol méi héich. Fir en Observateur
um Pluto wier de visuellen Duerchmiesser vun der Sonn nëmme ronn 1/50 vum
Sonnenduerchmiesser, dee mir op der Äerd gesinn. D'Sonn géif also éischter wéi
en extrem helle Stär ausgesinn.

Opfälleg ass, datt de Pluto nëmmen zweemol ëm d'Sonn leeft an derselwecher Zäit,
an där sech den Neptun dräimol ëm d'Sonn beweegt. Et schwätzt een dofir vun
enger 3:2-Bunnresonanz.

Vill Objeten aus der Kuiperceinture si wéi de Pluto an enger 3:2-Bunnresonanz
mam Neptun a ginn als Plutinos bezeechent. Si sinn an där Bunnresonanz mat dem
Gasris anscheinend „agefaange“ ginn. Mat Methode vun der Himmelsmechanik kann ee
weisen, datt hir typescherweis exzentresch Ëmlafbunnen iwwer Joermillioune
stabil sinn.

De Pluto rotéiert a 6,387 Deeg eemol ëm seng eegen Achs. D'Rotatiounsachs ass ëm
122,53° géint d'Bunnfläch gebéit, sou rotéiert de Pluto réckleefeg. Seng
Dréiachs ass domat nach méi staark gebéit wéi déi vum Uranus, awer am
Ënnerscheed zum Uranus an zu der Venus ass de Grond dofir allgemeng ze gesinn,
genee wéi d'Ursaach fir déi grouss Rotatiounsperiod vum Pluto, well
d'Eegendréiung vum Zwergplanéit ass duerch d'Gezäitekraft un d'Ëmlafbewegung vu
sengem grousse Mound Charon gebonnen. Domat si Pluto a Charon déi eenzeg bis elo
bekannt Kierper am Sonnesystem mat enger duebel gebonnener Rotatioun.

Iwwer de Pluto ass nëmme wéineg bekannt, well et vun him nach keng Fotoen aus
kuerzer Distanz gëtt. Mat engem Duerchmiesser vu ronn 2390 Kilometern ass hien
däitlech méi kleng wéi déi gréisst siwe Mounden an eisem Sonnesystem. Seng
mëttel Dicht vu ronn 2 g/cm³ schwätzt fir eng Zesummesetzung aus 70 % Gestengs
an 30 % Waasseräis.

De Pluto gläicht vum Opbau hier wahrscheinlech dem méi groussen an nach méi
kalen Triton. En huet déiselwecht Dicht an eng ganz dënn Atmosphär aus
Stéckstoff, ass och vun enger éischter roudelzeger Faarf, huet wahrscheinlech
Polkapen an a Richtung vum Equator si méi donkel Gebidder. Seng Uewerfläch weist
no där vum Saturnmound Iapetus ënner allen iwwerege Kierper vum Sonnesystem déi
gréisst Kontraster. Dat erkläert déi ausgeprägte Hellegkeetsschwankungen, déi
scho vun 1985 bis 1990 bei Verdäischterungen duerch säi grousse Mound Charon
gemooss goufen.

Am Juli 2005 konnt fir d'éischt déi thermesch Emissioun vum Pluto a sengem
groussen an noe Mound getrennt gemooss ginn. Dobäi huet sech gewisen, datt
d'Uewerfläch vum Pluto mat −230 °C ëm 10 °C méi kal ass, wéi et engem rengen
Stralungsgläichgewiicht entsprieche géif. De Grond dofir ass d'Ausbildung vun
der Atmosphär, duerch där hir Sublimatioun aus dem festen an de gasfërmegen
Zoustand Verdonschtungskeelt entsteet.

Dem Pluto seng dënn Atmosphär besteet zum gréissten Deel aus Stéckstoff,
ongeféier ee Prozent Kuelemonoxid a ronn 0,5 Prozent Methan. No Miessunge um
James Clerk Maxwell Teleskop ass d'Atmosphär am Joer 2011 3000 km héich an dat
an hir enthalent Kuelestoffmonoxid −220 °C kal. Virdrun hat een ugeholl,
d'Atmosphär wier 100 km héich.

Wéi d'ESO den 2. Mäerz 2009 matgedeelt hat, herrscht op Pluto gréisstendeels eng
duerch d'Methan an der Atmosphär verursacht Inversiounswiederlag, wouduerch
d'Temperatur ëm 3 bis 15 Grad jee Héichtekilometer zouhëllt. An der ënneschter
Atmosphär ass d'Temperatur −180 °C an an der ieweschter Atmosphär −170 °C,
während si um Buedem nëmme ronn −220 °C ass. Et gëtt ugeholl, datt zu dësem
niddrege Wäert vun der Buedemtemperatur Verdonschtungskeelt duerch Methan
bäidréit, vum festen an de gasfërmegen Zoustand iwwergeet.

Vum Pluto si fënnef Mounde bekannt. Hir Ëmlafbunne si bal kreesfërmeg an zuenee
koplanar. Si leien um Equatorplang vum Pluto, awer net op sengem Orbitalplang.
Mat der Sond New Horizons gouf – aus Sécherheetsgrënn – virum Laanschtfluch nach
eng Kéier intensiv no Mounden a Stëbsréng gesicht; et konnten awer keng weider
Plutomounden entdeckt ginn. Sollt et si trotzdeem ginn, dann hätte si héchstens
ongeféier e Véierel vun der Hellegkeet vum klengen, donkle Kerberos.

De gréisste Begleeder vum Pluto, de Charon huet en Duerchmiesser vun
1207 Kilometer an ass domat am Verglach zum Pluto ganz grouss. D'System
Pluto-Charon gouf fréier wéinst dësem ongewéinleche Gréissteverhältnes vu ronn
2:1 och als Duebelplanéit bezeechent. Bedéngt duerch d'Masseverhältnes vu gutt
8:1 an engem hiräichend groussen Ofstand läit de kollektive Schwéierpunkt,
d'Baryzentrum vum System, baussent dem Haaptkierper. Domat ëmkreese sech de
Charon an de Pluto souzesoe géigesäiteg.

Déi grouss Hallefachs vun der Charon-Ëmlafbunn, also de mëttlere Bunnradius vum
Massenzentrum vum kollektive Schwéierpunkt, ass 19.405 Kilometer. Entspriechend
der Mass vum Pluto huet säin analogen Ofstand zum Baryzentrum ëmgekéiert
proportionell gutt en Aachtel dovun, also ongeféier 2360 Kilometer. Domat ass
d'Distanz vun der Pluto-Uewerfläch zum Baryzentrum mat ronn 1200 Kilometern
ongeféier sou grouss wéi säi Kierperradius. D'Satellittebunn vum Charon ass bal
kreesronn a läit wahrscheinlech genee um Equatorplang vum Pluto. Am Verglach
dozou hunn d'Äerd an den Äerdmound e Masseverhältnes vun 81:1, an de kollektive
Äerd-Äerdmound-Schwéierpunkt ass 4700 Kilometer vum Äerdzentrum ewech respektiv
ongeféier 1650 Kilometer ënner der Äerduewerfläch.

Och de Charon huet eng – fir e Mound typesch – gebonne Rotatioun, där hir Period
senger Ëmlafperiod gläichkënnt. Déi géigesäiteg gebonne Rotatioun vum Satellit a
sengem Haaptkierper gëtt och Hantelrotatioun genannt an ass am Sonnesystem bis
elo nëmmen tëscht Pluto a Charon erwisen. D'Kierper hunn hir Eegerotatioun
wéinst de Gezäitekräfte géigesäiteg souwäit ofgebremst, datt sech déi béid
während engem Ëmlaf ëmeneen och genee eemol ëm hir eegen Achs dréinen. Si dréine
sech doduerch ëmmer déiselwecht Säit zou. Ënner Koppele vu bal gläich groussen
Asteroiden ass sou eng Synchronrotatioun wahrscheinlech relativ heefeg.

D'Duerchmiesser vun de Mounden Nix an Hydra konnte bis elo nëmmen unhand vun de
gemoossenen Hellegkeete geschat ginn. Jee no ugehollener Albedo ergi sech
Wäerter tëscht ronn 40 an 160 Kilometer. Si lafen op enger bal kreesfërmeger
Bunn ronderëm de Pluto an op engem kollektive Bunneplang mam Charon op enger
Distanz vu ronn 65.000 resp. 50.000 Kilometer. Hir Ëmlafzäite sinn zu där vum
grousse Mound bal resonant. Während de Charon de Pluto 12-mol ëmronnt, gëtt de
Pluto vum Hydra an derselwechter Zäit zimlech genee zweemol a vum Nix ongeféier
dräimol ëmkreest. Am Ënnerscheed zum roudelzege Pluto hunn déi kleng Trabanten
anscheinend déiselwecht neutral gro Faarf wéi de Charon.

Déi béid Trabante goufen duerch Observatioune mam Hubble-Weltraumteleskop am
Joer 2005 entdeckt. Duerch nei Hubble-Observatiounen am Februar 2006 gouf
d'Entdeckung bestätegt. Déi virleefeg Bezeechnunge waren S/2005 P1 an S/2005 P2,
bis si am Juni 2006 vun der IAU d'Nimm Hydra an Nix kruten.

De Pluto a seng Mounde sinn an der Kuiperceinture engem stännege Bombardement vu
Minimeteoritten ausgesat, déi Stëbs- an Äispartikel aus den Uewerflächen
erausschloen. Während d'Gravitatioun vum Pluto a vum Charon dofir suergt, datt
all Gestengsstécker op d'Himmelskierper zréckfalen, ass d'Unzéiungskraaft vun
den nei entdeckte Mounden ze kleng.

D'Entdeckung vu weidere Plutomounde koum onerwaart, well bis dohi keen
Himmelskierper mat méi wéi engem Satellit déisäit vum Neptun observéiert gi war,
awer schonn e Mount méi spéit gouf och beim (136108) Haumea en zweete Mound
fonnt.

Den 20. Juli 2011 huet d'NASA d'Entdeckung vun engem véierte Plutomound bekannt
ginn. De virleefegen Numm war S/2011 (134340) 1|S/2011 (134340) 1. E gouf mat
Hëllef vum Hubble-Weltraumteleskop bei der Sich no engem eventuelle Planéiterank
beim Pluto entdeckt. Mat enger geschater Gréisst vun 13 bis 34 km ass et dee
klengste Mound vum Pluto. De Mound war op enger Foto den 28. Juni 2011
mam »Hubble's Wide Field Camera 3« opgeholl an entdeckt ginn a konnt op weidere
Fotoe vum 3. an 18. Juli 2011 bestätegt ginn. Op fréiere Fotoe war den
Himmelskierper net ze gesinn, well déi mat kurze Belichtungszäiten opgeholl
goufen. Am Juni 2013 gouf de Mound vun der Internationaler astronomescher Unioun
op den Numm Kerberos gedeeft.

De Styx huet eng onregelméisseg Form a seng Gréisst gëtt op 10 bis 25 km
geschat. Seng Entdeckung gouf den 11. Juli 2012 bekannt gemaach. E gouf och mat
Hëllef vum Hubble-Weltraumteleskop entdeckt an de virleefegen Numm war „S/2012
(134340) 1“.

D'Entdeckungsgeschicht vum Pluto gläicht a gewësser Weis där vum viru gutt 83
Joer virdrun entdecktem Neptun. Béid Himmelskierper goufe wéinst Bunnstéierunge
vun Nopeschplanéite rechneresch virausgesot an dann no de Bunnpositioune
gesicht. Den hypotheteschen néngte Planéit gouf fir kleng Bunnofwäichunge vun de
Planéiten Neptun an Uranus verantwortlech gemaach.

De Pluto gouf den 18. Februar 1930 um Lowell-Observatoire zu Flagstaff, Arizona
duerch Vergläicher vun Himmelsfotoen um Blinkkomparater no ronn 25-järeger Sich
entdeckt, allerdéngs net op der virausgesoter Positioun. De jonken Entdecker
Clyde Tombaugh war eréischt kuerz virdru fir d'fotografesch Sich nom legendären
Transneptun engagéiert ginn. De Marsfuerscher Percival Lowell hat zanter 1905
selwer no sou engem Himmelskierper gesicht an de Lowell-Observatoire op engem
Bierg bei Flagstaff finanzéiert. Wéi sech spéider erausgestallt hat, war op zwou
vun de fotografesche Placken, déi de Lowell 1915 gemaach hat, de Pluto schonn
z'erkennen. Well de Lowell awer no engem méi hellem Objet gekuckt hat, war him
déi Entdeckung entgaangen.

D'Entdeckung gouf der Ëffentlechkeet den 13. Mäerz 1930 matgedeelt, dem
149. Joresdag vun der Uranus-Entdeckung vum de William Herschel 1781 an dem
75. Gebuertsdag vum Percival Lowell, dee schonn 1916 gestuerwe war.

Sou gouf den Numm Pluto fir den néngte Planéit zréckbehalen. Deen Numm war
schonn 1919 vum franséischen Astronom P. Reynaud virgeschloe ginn, awer doru
konnt sech 1930 kee méi erënnern. Bei där Nummwiel däerft och d'Tatsaach, datt
sech dat astronomescht Symbol aus den Initiale vum Lowell zesummesetze gelooss
huet, eng Roll gespillt hunn. No dem Planéit Pluto gouf och der Micky Maus hiren
Haushond Pluto genannt, deen am August 1930 säin éischten Optrëtt hat.

1941 gouf a Folleg vun der mat de chemeschen Elementer Uran an Neptunium
ugefaangener Rei dat 94. an deemools lescht bekannt Element no deem zu dëser
Zäit leschte Planéit als Plutonium genannt.

Aus der observéierter visueller Magnitude vum Pluto (15 mag) an enger plausibler
Vermuddung fir seng Albedo, säi Réckstralungsverméigen, gouf ugeholl datt den
neien Himmelskierper ongeféier Äerdgréisst hätt. Et war awer ufanks net méiglech
och a groussen Teleskopen, fir säin Duerchmiesser direkt mikrometresch ze
miessen. Et si geschwënn Zweiwel opgedaucht, ob seng Gravitatiounswierkung fir
d'Bunnstéierunge verantwortlech kéint sinn.

Also gouf mat Nofuerschungen no deem „Planéit X“ de stéiert scho bal nees
weidergefuer. Mat der Entwécklung vu leeschtungsstaarken Teleskopen hunn den
Duerchmiesser an d'Mass vum Pluto stänneg no ënne misse revidéiert ginn, ufanks
ëm 1950 no Miessunge vum Palomar-Observatoire op hallef Äerdgréisst. Den
Astronom Fred Whipple huet als éischten eng genee Ëmlafbunn berechent. Dofir
goufe Fotoplacke gebraucht, op deene sech de Pluto bis an d'Joer 1908
zréckverfollege gelooss huet. D'Entdeckung vum Mound Charon am Joer 1978 huet et
dann erméiglecht eng genee Massebestëmmung mat Hëllef vun der
Gravitatiounsdynamik vum System ze maachen. Vun 1985 bis 1990 koum et zu
wiesselsäitege Bedeckungen tëscht de béiden Himmelskierper, mat deenen den
Duerchmiesser vum Pluto op 2390 Kilometer bestëmmt konnt ginn.

Duerch seng Hellegkeet gouf de Pluto ëm iwwer 60 Joer méi fréi entdeckt wéi
aner, donkel Transneptuner. Nodeem déi genee Mass vum Neptun, nom Laanschtfluch
vun Voyager 2 bekannt ass, kënnen d'Bunne vun de baussenzege Planéite gutt
erkläert ginn. Et besteet keng Noutwendegkeet, fir no nach engem Planéit X ze
sichen.

Kombinatioune vu Fotoe vum Hubble-Weltraumteleskop hu gewisen, datt
d'Nordhemisphär vum Pluto an de Joren 2002 an 2003 méi hell gi war an den
Zwergplanéit allgemeng méi roudelzeg wierkt.

D'NASA hat schonn Ufank vun den 1990er Joren ënner dem Numm Pluto Fast Flyby,
spéider Pluto Kuiper Express, eng Missioun op de Pluto geplangt. Dëst sollt
ënner der Leedung vum Southwest Research Institute duerchgefouert ginn. Dobäi
gouf betount, datt d'Missioun méiglech séier gestart sollt ginn, fir de Pluto
mat Zäiten z'erreechen, ir seng dënn Atmosphär ausfréiert. Dat hänkt domat
zesummen, datt seng Ëmlafbunn staark elliptesch ass an hie zanter dem Passage vu
sengem sonnenächstn Bunnpunkt am Joer 1989 nees vun der Sonn ewechleeft.
Eréischt am Joer 2247 kënnt de Pluto nees méi no bei d'Sonn. Déi éischt
Konzepter vun dëser Missioun hate wéinst technesche Schwieregkeeten a wéinst der
Finanzéierung versot.

Am Joer 2000 gouf dann un der Missioun geplangt, an den 29. November 2001 gouf
d'Ëmsetzung am Kader vum New-Frontiers-Programm akzeptéiert. De Start war den
19. Januar 2006. D'Fluchdauer vun der New Horizons-Sond huet bal genee 9,5 Joer
gedauert. De Laanschtfluch beim Pluto a Charon war de 14. Juli 2015.
D'Observatioune vum Pluto-Charon-System hunn 150 Deeg virun der kierzter Distanz
ugefaangen. D'Fotoe vun der Sond am Abrëll hunn d'Biller vum
Hubble-Weltraumteleskop iwwertraff. Elo ginn a kommender Zäit:

Eng mat Plutoniumdioxid (deem säi Plutoniumundeel haaptsächlech aus dem Isotop
238Pu besteet) gefëllt Radionuklidbatterie déngt dozou, d'Sond an hir siwen
Instrumenter op hirer laanger Rees an der Miessphas beim Pluto mat genuch
Energie ze versuergen.

D'Diskussioun driwwer, ob de Pluto iwwerhaapt d'Bezeechnung „Planéit“ verdéngt,
war schonn ugefaangen, wéi seng staark elliptesch a schréi Ëmlafbunn souwéi seng
kleng Gréisst erkannt gouf. Nodeem am September 1992 mat 1992 QB1 nom Pluto an
dem Charon den drëtten transneptuneschen Objet fonnt gouf, hunn d'Astronomen ee
Joer méi spéit banne véier Deeg och véier weider Plutinos entdeckt. Dorop huet
sech d'Debatt ëm de Status vum Pluto erweidert. De Virschlag vum Brian Marsden
vum MPC aus dem Joer 1998, dem Pluto en Duebelstatus ze ginn an hien zousätzlech
als Asteroid mat der spezieller Nummer 10000 ze versinn, hat keng Zoustëmmung
fonnt.

Am Laf vun der Zäit goufen Honnerte weider Objete vun der Kuiperceinture
entdeckt, dorënner och verschiddener vu plutoähnlecher Gréisst. Sou Entdeckunge
wéi virun allem den (136199) Eris, dee souguer méi grouss ass, goufe vun de
Medien dacks als „Zéngte Planéit“ genannt. D'IAU huet am Joer 2006 beschloss,
ähnleche Kierper eng nei Klass, d'Zwergplanéiten zouzeschreiwen. An Hisiicht op
de Pluto, deen iwwer Joerzéngten den néngte Planéit war, hunn d'Kontroversen
ënner den Astronome weider ugehalen.

Déi beschlossen Definitioun mat dem Zousaz, no deem e Kierper nëmmen dann e
Planéit ass, wa seng Mass och d'total Mass vun allen anere Kierper a sengem
Bunnberäich iwwertrëfft, berücksichtegt datt de Pluto säi Bunnberäich net an der
Mooss vun aneren Objete gebotzt huet. Als de gréissten Objet vun de Plutinos
entsprécht hien éischter der Roll vum Asteroid Hilda, dem gréisste Member vun
der Hilda-Famill. Den Hilda a op d'mannst nach 56 Objete bewege sech ee Stéck
baussenzeg vun der Haaptasteroidenceinture tëscht Mars a Jupiter analog an engem
2:3-Verhältnes zu der an dësem Fall méi laanger Ëmlafzäit vum
Nopeschriseplanéit.

Op der 26. Generalversammlung vun der Internationaler Astronomescher Unioun am
August 2006 zu Prag gouf virdrun eng aner Definitioun ouni Zousaz virgeschloen.
En Himmelkierper wier deemno schonn e Planéit, wa seng Mass duergeet, fir duerch
seng Eegegravitatioun eng hydrostatesch Gläichgewiichtsform (bal ronn, d. h. eng
sphäroidal Form) unzehuelen, an deen op enger Bunn ëm e Stär ass, selwer awer
kee Stär oder Mound vun engem Planéit ass. Deemno wier net nëmmen de Pluto e
Planéit gewiescht, mä och den Ceres, Charon an Eris. De Charon koum duerch eng
Ergänzung mat dobäi, no där et sech ëm en Duebelplanéit handele soll, wann de
kollektive Schwéierpunkt baussenzeg vum Haaptkierper läit. Gläichzäiteg gouf
d'Definitioun vun enger neier Klass vu Planéite virgeschloen, de sougenannte
Plutonen, zu där Planéite gehéiert hätten, déi fir en Ëmlaf ëm de Stär méi laang
wéi 200 Joer brauchen an zu där dann och de Pluto gehéiert hätt. Dëse Virschlag
fir d'Planéitendefinitioun konnt sech op der Generalversammlung net
duerchsetzen, sou datt de 24. August 2006 duerch Ofstëmmung d'Entscheedung
agedroe gouf, datt de Pluto säi Planéitestatus oferkannt krut an an der
neidefinéierter Klass vun den Zwergplanéiten ass. D'Klass vun de Plutone gouf
zwar definéiert (als Klass, fir déi de Pluto de Prototyp duerstellt), war awer
am Ufank ouni Numm, well den Numm Plutonen wéi och aner Virschléi vun Nimm net
ugeholl goufen. Am Juni 2008 gouf vun der IAU dës Ënnerklass vun Zwergplanéite
mat Plutoide bezeechent, zu deenen, nieft dem Pluto vun deem den Numm kënnt, och
den Eris zielt.



https://lb.wikipedia.org/wiki/Zolwerknapp

Den Zolwerknapp ass en Hiwwel zu Zolwer an der Gemeng Suessem. En ass mat 422 m
eng vun den héchste Plazen am Guttland. Geomorphologesch gesinn handelt et sech
ëm en Zeiebierg, dat heescht en Hiwwel, deen op senger Kopp nach Reschter vun
enger méi haarder Schicht huet an dofir eleng an der Landschaft opfält.

D'Buerg Zolwer gëtt déi éischt Kéier am Liber Aureus Epternacensis, dem gëllene
Buch vun Iechternach genannt. Heibäi handelt et sech ëm eng Kopie, déi ee bis
elo onbekannte Schreiwer vun enger Donatioun vu 793 gemaach huet. Rieds geet hei
vun enger Villa Hagenen, déi d'Famill Garbanus dem Klouschter vun Iechternach
schenkt. Dës Villa ass, sou d'Donatioun, juxta castellum nomine Zolveren, also
bei enger Befestegung, déi Zolveren genannt gëtt. D'Buerg war deemools net méi
wéi en hëlzenen Tuerm mat engem Rempart ronderëm. Virdru war op dëser Plaz en
aalt a verloossent Réimerkastell.

1145 gouf d'Zolwer Buerg, wéi drësseg aner Buergen, vum Äerzbëschof Adalbero am
Kader vu sengem Krich mam Heinrich IV. vu Lëtzebuerg zerstéiert. D'Buerg gouf
kuerzdrop erëm opgebaut, dës Kéier aus Steen. Vun ale Kaarten a Beschreiwungen
ass bekannt, datt du méi Gebaier do stoungen; aus dem alen Tuerm gouf en
Aussiichts- a Wuechttuerm. Aus dem Rempart gouf eng fest Réngmauer mat engem
Haapttuerm.

1475 huet sech de Charel de Kéngen (Charles le Téméraire, Karl der Kühne)
(1433-1477), Herzog vu Burgund, ongeféier 14 Deeg op Buerg Zolwer opgehalen.
Hien a säi Monni, de Louis XI., Kinnek vu Frankräich, louchen sech an den Hoer,
well de Charel säin Herzogtum vergréissere wollt, mä dat war en Dar am A vum
Louis. Tëscht hinne koum et zu etleche Waffestillstänn, sou och zu deem vun
Zolwer. De Louis war déi Zäit wou de Charel op Buerg Zolwer war, zu Vervins
(läit haut am Département Aisne, ongeféier 40 km vu Laon ewech) an huet do op
Urode vum englesche Kinnek Edward IV. e Waffestillstand opgesat an
ënnerschriwwen. Deen Text ass du dem Charel op Buerg Zolwer bruecht ginn, deen
en do den 13. September kontersignéiert huet.

1552, am Krich tëscht dem Keeser Karl V. an dem Kinnek Henri II. vu Frankräich,
gouf d'Festung Zolwer zerstéiert. Se gouf ni méi opgebaut.

Zanter 1931 ass den Zolwerknapp am Besëtz vum Staat. Bis haut goufe keng
gréisser Ausgruewungen duerchgefouert, bis op déi vum bekannte Pëtz, deen 1988
renovéiert gouf. Vum Rescht vun der Buerg si bis elo keng Spure fonnt ginn.

Zanter dem 8. Dezember 1982 sinn d'Reschter vun der Buerg op der Lëscht vun de
klasséierte Monumenter als Monument national klasséiert.

D'Legend erzielt, datt viru méi wéi 600 Joer op der Buerg Zolwer den Alexander,
dem Gespréich no e Raubritter aus dem Templeruerden, gehaust huet. Et war e
raffinéierten a gefaarte Mann. Seng Päerd sollen hannevir beschloe gi sinn, fir
eventuell Verfolleger an déi falsch Richtung ze féieren.

Net wäit ewech vum Zolwerknapp, zu Bieles op engem Hiwwel, huet och e Raubritter
gewunnt, den Taran.

Dem Alexander seng Fra huet souvill wéi méiglech op de Réck vum Iesel getässelt,
nodeem se hiert Gold an de Pëtz gehäit hat. Hire verwonnte Mann huet si op den
Halsebockel geholl, a sou si se an déi Richtung gaangen, wou haut Déifferdeng
läit. Do wou déi Déifferdanger Mille stoung a wou de Buedem suppeg war, hat den
Iesel Schwieregkeeten. Aus Angscht, op dëser Plaz fir ëmmer liewen ze missen,
huet dem Alexander seng Fra den Iesel gegäisselt an en dozou bruecht, nach e
puer Meter méi wäit op en Hiwwel ze klammen. Op dëser Plaz hu se sech en neit
Schlass gebaut. Nach haut steet e Schlass do an nach haut leien d'Schätz vum
Alexander am Pëtz um Zolwerknapp.

Am Band 12 vun der Buchrei Lëtzebuerger Bibliothéik iwwer den Antoine Meyer,
virgestallt a kommentéiert vum Roger Muller, steet dat hei :

Bleibt noch die Frage zu erörtern, wie der Autor auf den eigenartigen Titel
seines Versbändchens gekommen ist : E' Schrek ob de' Lezeburger Parnassus. ...
Dieser Buchtitel, den er bei seinem zweiten Versbändchen fast wörtlich
wiederholte, hat seinem Autor vielfach nur Spott eingetragen: "... Nur ein
Professor konnte sich zu dem Namen verirren!" kommentiert beispielsweise Nik
Welter diese Entscheidung, weil er der Meinung ist, das Produkt rechtfertige in
keiner Weise die Referenz auf den Sitz der Musen.

Ähnliches hat Edmond de la Fontaine mit seinem bekannten Ausspruch an die
Adresse seines Kollegen Michel Lentz ausdrücken wollen, den er wegen dessen
uneinheitlicher Ausdrucksweise in seinem Gedichtband "Spaaß an Ierscht"
kritisierte: "Kuck, wou s de stees a wou s de bass / Den Zolverknapp ass kee
Parnass". Dass Dicks allerdings als Luxemburger Referenz ausgerechnet den
Zolverknapp wählte, und nicht etwa den Gehaansbierg oder den Helperknapp, war
kein Zufall, sondern hing damit zusammen, dass Antoine Meyers Mutter aus Sanem
(Sassenheim) stammte, das bekanntlich in der Nähe des Zolverknapp liegt. Der
durch sein Vaterhaus in all diesen Fragen bestens informierte Gouverneurssohn
wusste darüber Bescheid, was umso einfacher zu erklären ist als Antoine Meyer
sich stets unumwunden zu seiner und seiner Eltern Herkunft bekannte. So schrieb
er beispielsweise in dem ... Brief an seinen Sohn Edouard: "Ta grand-maman est
natif [sic] d'un village à 3 lieues de Luxembourg nommé Sanem, en allemand
Soiesem; le village est situé entre Luxembourg et Longwy, sur la cauche [!] de
la grande route près du Zolver-Knap."



https://lb.wikipedia.org/wiki/Zlata_Ohnewitsch

D'Slata Ohnewitsch (Злата Огневич), gebuer den 12. Januar 1986 zu Murmansk a
Russland als Inna Leonidiwna Bordjuh (uk: Інна Леонідівна Бордюг, ru: Инна
Леонидовна Бордюг), ass eng ukrainesch Popsängerin.

Wéi si 5 Joer al war, gouf hire Papp, e Militärchirurg, op Sudak op der Krim
versat. Si huet do hir Kandheet verbruecht an ugefaange Musek ze studéieren. Um
Kiewer Musekinstitut R. M. Glière gouf s'als professionell Sängerin ausgebilt.
Fir hir Carrière unzefänke gouf se du vum Produzent Michail Nekrasow
ënnerstëtzt.

D'Slata Ohnewitsch huet e puermol bei der ukrainescher Virentscheedung fir den
Eurovision Song Contest matgemaach:

Bei der 1. Halleffinall vum Eurovision Song Contest 2013 de 14. Mee ass se op
déi drëtt Plaz komm an huet domat d'Qualifikatioun fir d'Finall gewonnen. Bei
der Finall den 18. Mee ass se mat 214 Punkten nees op déi drëtt Plaz komm,
hanner dem Farid Mammadov (Aserbaidschan) mat 234 Punkten an dem Emmelie de
Forest (Dänemark) mat 281 Punkten.



https://lb.wikipedia.org/wiki/Zeitung_vum_L%C3%ABtzebuerger_Vollek

D'Zeitung vum Lëtzebuerger Vollek ass eng Lëtzebuerger Dageszeitung, déi fir
d'éischt den 1. Juli 1946 erauskomm ass. Si ass bis haut d'Presseorgan vun der
Kommunistescher Partei Lëtzebuerg (KPL).

D'Zeitung vum Letzeburger Vollek (wéi se an der deemoleger Schreifweis housch)
huet d'Wochenzeitung Die Volksstimme als Sproochrouer vun der KPL ofgeléist, déi
den 28. September 1944, just no der Liberatioun, fir d'éischt erauskomm war.

1953 war d'Zeitung vum Lëtzebuerger Vollek net sou gutt drun, an ass just eemol
d'Woch erauskomm. 1954 gouf et awer nees eng Dageszeitung. Bis an d'Mëtt vun den
1980er Joren ass och eng Wochenzeitung vum Letzeburger Vollek erausgi ginn.

Vun 1948 bis 1950 ass an der Zeitung eng satiresch Säit, De Feierkrop,
publizéiert ginn. Dës ass de 16. Mäerz 1984 nees nei belieft ginn an ass bis den
23. Juli 1993 mat groussem Succès all Freiden erauskomm. Wéinst Gedeessems iwwer
d'ideologesch Ausriichtung vun der Zeitung huet hiren Auteur, de Jacques
Drescher dës verlooss an e puer Méint drop Den Neie Feierkrop gegrënnt.

2005/2006 hunn, der Statistik vum TNS ILRES PLURIMEDIA no, duerchschnëttlech
0,8 % vun der Lëtzebuerger Bevëlkerung iwwer 15 Joer d'Zeitung gelies. 2006/2007
waren dat der 0,90 %; 2007/2008 0,60 % an 2008/2009 0,50 %. D'Zuele fir
2009/2010 goufen net public gemaach. 2011 waren et 0,70 %



https://lb.wikipedia.org/wiki/Z%C3%A9non_Bernard_(1893)

De Zénon Bernard, gebuer de 15. Februar 1893 zu Koler a gestuerwen de 25. Juni
1942 zu Kassel, war e lëtzebuergesche KPL-Politiker, Resistenzler a
Foussballist.

Vun 1910 un huet en de Schlésserberuff geléiert an op der Schmelz zu Déifferdeng
geschafft.

Als Foussballspiller huet hien tëscht 1911 an 1914 am Sporting Club Luxembourg
gespillt, an huet Lëtzebuerg zweemol an der Nationalequipe vertrueden. Hien huet
den 29. Oktober 1911 an den 8. Februar 1914 jeeweils an engem Match géint
Frankräich matgespillt a beim Match 1914 ee Gol geschoss.

Nom Ausbroch vum Éischte Weltkrich ass hien der sozialistescher Bewegung
bäigetrueden. Hi gouf ee vun den Haaptleit an der lénkser Fraktioun vun der
Sozialistescher Partei an huet dofir plädéiert der Kommunistescher
Internationale bäizetrieden.

Nom Splécke vun der Sozialistescher Partei gouf hien ee vun de Grënnungsmembere
vun der Kommunistescher Partei den 2. Januar 1921 zu Déifferdeng. Während dem
groussen Aarbechterstreik vum 3. bis 17. Mäerz 1921 huet e sech besonnesch
ervirgedoen. Am Januar 1922 gouf e Generalsekretär vun der KP a spéider och
President.

Nodeem d'kommunistesch Partei bei de partielle Legislativwalen vum 3. Juni 1934
am Walbezierk Süden 7,3 % vun de Stëmmen erreecht hat, koum de Zénon Bernard als
éischten Deputéierte vun der KP an d'Chamber. No gréisseren Debatten an der
Chamber, gouf de 27. November 1934 d'Wal vum Zénon Bernard fir ongülteg erkläert
mat der Begrënnung, als Konstitutiounsgéigner kéint e jo keen Eed op
d'Konstitutioun ofleeën, an hie krut säi Mandat entzunn. Deen Dag hat hie seng
eenzeg Ried an der Chamber gehalen.

Am Oktober 1934 gouf hien an de Gemengerot vun Esch-Uelzecht gewielt, wat e bis
de Mäerz 1940 bliwwen ass.

Nom däitschen Iwwerfall op Lëtzebuerg huet hien d'Aktivitéite vun der KP an der
Resistenz geleet. Dofir gouf hien de 15. September 1940 vun der Gestapo verhaft.
E gouf wéinst Landesverrot zu fënnef Joer Prisong veruerteelt déi en zu Kassel
sollt ofsëtzen. De 25. Juni 1942 ass en do gestuerwen (resp. ëmbruecht ginn).



https://lb.wikipedia.org/wiki/World_of_Warcraft

World of Warcraft (Welt vun der Krichskonscht) oder och kuerz einfach WoW
genannt, ass ee Computerspill, méi genee een MMORPG (massively multiplayer
online role-playing game) vu Blizzard Entertainment an der Fantaisiewelt
Azeroth. Et ass de véierten Titel an der Rei vun de Warcraft-Spiller. Mat iwwer
10 Millioune Souscriptiounen ass World of Warcraft domat ee vun de beléifteste
Rollespiller am Internet.

D'Spill ass den 23. November 2004 an den USA, Kanada, Australien an Neiséiland
fir Microsoft Windows a Mac OS X erauskomm. An Europa war d'Spill zanter dem 11.
Februar 2005 an englescher, däitscher, franséischer a spuenescher Sprooch an de
Butteker ze fannen. A Südkorea koum World of Warcraft den 12. November 2004 an
an der Volleksrepublik China de 6. Juni 2005 op de Maart. Déi russesch Versioun
ass de 6. August 2008 ugelaf.

Wéi bei villen MMOPRGen muss och fir World of Warcraft all Mount bezuelt ginn.
Als Alternativ zum Abonnement fir 1 Mount, 3 Méint oder 6 Méint kann ee fir eng
Period vu 60 Deeg och mat enger sougenannter "Prepaid Game Card" spillen.

De 16. Januar 2007 ass déi éischt Erweiderung, The Burning Crusade, op de Maart
komm. En halleft Joer méi spéit huet Blizzard déi zweet Erweiderung, Wrath of
the Lich King annoncéiert, déi den 13. November 2008 an d'Butteker koum. Am
August 2009 gouf déi drëtt Erweiderung, Cataclysm ugekënnegt, déi de 7. Dezember
2010 erauskoum. Déi véiert Erweiderung, Mists of Pandaria, ass am Oktober 2011
ugekënnegt gin an ass de 25. September 2012 erauskomm.

World of Warcraft spillt an der Fantasie-Welt Azeroth, déi aus de
Warcraft-Spiller bekannt ass, an an d'Kontinenter Kalimdor an Eastern Kingdoms
ënnerdeelt ass. Op dëse Kontinente fënnt ee vill verschidde Stied an Dierfer mat
(Spill)geschichtlechem Hannergrond. Weiderhi gëtt et Bëscher, Wüsten,
Dschungelen an och instanzéiert Dungeons (déi vum Rescht vun der Welt ofgetrennt
sinn, wéi z. B. bestëmmten Höhlen, Gemaier etc.). Fir laang Reesstrecken
ofzekierzen, gëtt et natierlech och verschidde Fortbewegungsmëttel wéi
Reitdéieren, Fluchdéieren, Zeppeliner, Booter, a souguer eng ënnerierdesch Bunn.
A World of Warcraft gëtt et sechs Haaptstied: Thunderbluff (Tauren), Orgrimmar
(Orken), Undercity (Forsaken), Ironforge (Zwergen), Darnassus (Nuetselfen) a
Stormwind (Mënschen). An der Erweiderung The Burning Crusade gëtt et zwou weider
Haaptstied, Silvermoon (Bluttelfen) an The Exodar (Draenei).

Geschichtlech spillt World of Warcraft véier Joer no Warcraft III: The Frozen
Throne. Et ass also véier Joer hir datt d'Burning Legion eng Invasioun vun
Azeroth probéiert huet, an d'Welt huet sech drastesch verännert. Lordaeron, dat
fréiert Kinnekräich vun de Mënschen ass elo vun de Forsaken besat, d'Orken hunn
Territoire vu Kalimdor a Besëtz geholl, an d'Allianz ass verspreet an den
Eastern Kingdoms.

Tëscht den zwou Fraktiounen Hord an Allianz besteet zwar e Waffestëllstand, mä
obschonn et net zu groussen oppene Krichshandlunge kënnt, sou gëtt et dach hei
an do kleng Iwwerfäll.

Wéi an alle Rollespiller kritt de Spiller Missiounen, sougenannt Quests déi hien
erfëlle muss, a fir déi hien Erfarungspunkten an och mol déi eng oder aner
Belounung, sief et a Gold oder a Form vun engem Géigestand, kritt. Dat
erméiglecht dem Spiller, d'Welt ronderëm sech besser kennenzeléieren, an och
ëmmer méi héich Stufen z'erreechen, also och ëmmer méi staark ze ginn. Dës
Quests sinn dacks ganz verschidden. Déi eng Kéier muss een dem Zwerg am Duerf
niewendrun e Faass Béier liwweren, déi aner Kéier duerch d'hallef Spillwelt
reesen, nëmme fir mat engem ze schwätzen, oder awer och beweisen datt ee Mutt
huet, an eng Partie vun de "Béisen" ëmbréngen. De maximale Level, deen een am
Grondspill erreeche kann, ass Level 60. An der Erweiderung The Burning Crusade
geet et souguer bis op Level 70 erop.

Wann een d'Spill fir d'éischt Kéier auspéckt, muss een sech fir ee Servertyp
entscheeden, op deem ee spille wëll. World of Warcraft bitt véier verschidden
Type vu Server un. Et gëtt dräi Realmcluster: en amerikaneschen, en asiateschen
an en europäeschen, déi sech nieft de Sproochen (an Europa kann op Englesch,
Franséisch, Däitsch a Spuenesch gespillt ginn) och duerch hiren Typ
ënnerscheeden.

Op engem PvE-Server (Player versus Environment) brauch een net ze fäerten, datt
op eemol ee vun der géignerescher Fraktioun opdaucht, an een ëmheet. Fir géint
d'Hord op engem PvE-Server unzetrieden, muss een entweder en Duell fuerderen,
oder awer déi dofir ageriichte Schluechtfelder besichen. Fir de Rescht lafen déi
zwou Fraktiounen éischter "nieweneneen". Op engem PvP-Server (Player versus
Player) lieft et sech do scho méi geféierlech. Déi zwou Fraktiounen hunn zwar
hir eege Gebidder wou engem an der Regel näischt passéiere kann, mä aner Länner
an der Welt vun Azeroth ginn als "ëmstridden" ugesinn, an do kann et emol
virkommen, datt een net nëmme géint de Computer spillt. En Zousaz zu deenen zwee
Haaptservertypen sinn d'RP-Server, d'Rollespill-Server, déi et souwuel am PvE
wéi am PvP gëtt. Op engem Rollespillserver gëlle méi streng Fairplay-Regelen, an
och d'Ëmgangssprooch an den Numm deen ee sengem Charakter gëtt ginn iwwerwaacht.

De Spiller muss tëscht zwou Fraktioune wielen, der Allianz an der Hord, woubäi
him pro Fraktioun véier verschiddene Vëlker an néng verschiddene Klassen zur
Verfügung stinn, déi all hir Vir- an Nodeeler hunn. D'Allianz besteet an der
klassescher Versioun aus de Mënschen, den Zwergen, de Gnomen an de Nuetselfen.
D'Hord deelt sech an Tauren, Orks, Forsaken an Trollen. An der Erweiderung The
Burning Crusade si fir d'Allianz d'Draenei a fir d'Hord d'Bluttelfen dobäikomm.

Donieft gëtt et nach eng Partie aner Vëlker, déi een awer net selwer spille
kann, sougenannt NPCs, Non-player characters. Zu dësen zielen d'Goblins,
d'Ogeren, d'Héichelfen, d'Murlocs an d'Nagas.

1: Fir d'Draenei an d'Bluttelfe spillen ze kënnen, muss een allerdéngs
d'Erweiderung installéiert hunn.

All Spiller huet ausserdeem d'Méiglechkeet, bei spezielle Meeschtere Beruffer ze
léieren. Hei gëtt en Ënnerscheed tëscht Haapt- an Nieweberuffer gemaach, a bei
den Haaptberuffer ënnerscheet een d'Sammelberuffer, an déi, déi eppes
verschaffen - d'Produzenten. Et kann een nëmmen zwéin Haaptberuffer léieren, bei
de Nieweberuffer gëtt et keng Restriktiounen. Duerch d'Sammele vu Material oder
d'Hirstelle vu Saache gewënnt ee Punkten. Fir verschidde Rezepter kënnen ze
léieren, muss een eng gewëssen Zuel vu Punkten hunn, wat och gäre "Skill"
genannt gëtt. Bei verschiddene Beruffer, wéi dem Schneider oder dem Schmadd,
kann ee sech och spezialiséieren (z. B. e Schwäertschmadd), wat engem besonnesch
Rezepter abréngt, déi een nëmmen als Spezialist hierstelle kann.

An der Welt vu World of Warcraft gëtt och sougenannte Gilden, wou sech d'Leit
zesummeschléissen. Dëst ass aus verschiddene Punkte ganz nëtzlech. Engersäits
kann een sou meeschtens méi gënschteg u verschidde Ressource kommen, well dat an
der Gild dann ënnerdeneen ausgehandelt gëtt, a well ee verschidden Aufgaben net
eleng ka maachen, ass et ëmmer gutt eng Grupp ze hunn, op déi een sech verloosse
kann, wann een Hëllef brauch.

Allerdéngs spillen d'Gilde bei World of Warcraft keng sou eng dominant Roll wéi
an engem aneren MMORPG, Guild Wars, an deem d'Gilden ënnerenee Konflikter
ausdroen. Dëst ass bei World of Warcraft sou net virgesinn.

Am Abrëll 2005 goufen en Éieresystem, an no an no Schluechtfelder agefouert, déi
an der Tëschenzäit nees dacks verännert goufen. Sou ass et fir d'Spiller och
méiglech, Éierepunkten ze sammelen, andeems si géint d'géigneresch Fraktioun
kämpfen, sief dëst um fräie Feld (virun allem natierlech op PvP-Serveren) oder
op de Schluechtfelder. Mat dësen Éierepunkte kann een sech eng besser Rëschtung
leeschten. Dëst ass virun allem fir déi Spiller eng Alternativ, déi net
onbedéngt d'Zäit an d'Loscht hunn, de renge PvE-Inhalt ze spillen. Fir déi
sougenannt Schluechtfelder (Battlegrounds) mellt ee sech an enger vun den
Haaptstied vu senger Fraktioun un, a kënnt dann no enger Waardezäit, déi staark
vu Server zu Server variéiere kann, op e Schluechtfeld. An der Warsong Gulch,
wou 10 Leit géintenee spillen, geet et drëms, dräi Fändele vun der
Géignerfraktioun ze kréien. Am Arathi Bassin, wou 15 Leit géintenee spillen,
geet et drëms, wien als éischt 2000 Punkten huet. Dës Punkte kritt een, andeems
ee strategesch Punkten op dësem Schluechtfeld besetzt. Am Alterac Valley kënnt
et zu enger Masseschluecht vu 40 Mann, wou et drëms geet, de Chef vun de Géigner
(e Computercharakter) ëmzebréngen. An der Erweiderung ass nach e véiert
Schluechtfeld dobäikomm, Eye of the Storm, wat eng Mëschung tëscht Warsong Gulch
an Arathi Bassin ass, a jeeweils zu 15 Leit pro Fraktioun ka gespillt ginn.

Fir am Spill mat Aneren ze kommunizéiere gëtt et eng Partie Méiglechkeeten. Sou
huet een zum Beispill déi witzeg "Emotes" mat deenen een engem anere Spiller
wénke kann, ee begréissen, a jo souguer kolen! Wie gëtt och net schwaach wann
eng kleng Gnomefra engem seet et sollt een hir am beschten direkt en
alkoholescht Gedrénks spendéieren.

Bei grousse Gilden an deemno och grousse Projeten ass et och üblech, direkt
mateneen ze schwätzen, wat gréisstendeels iwwer Programmer wéi Teamspeak oder
Ventrilo leeft. Wann ee 40 Leit koordinéiere muss, geet dat dach dacks méi
séier, wéi wa jiddwereen emol ufänkt mat schreiwen. Dës Programmer ginn op renge
Rollespillserveren net sou dacks benotzt, well hei méi Wäert drop geluecht gëtt,
ganz seng Roll ze spillen, mat den technesche Mëttelen, déi d'Spill selwer ze
bidden huet.



https://lb.wikipedia.org/wiki/Wellel%C3%A4ngt

Als Wellelängt, Symbol λ (griichesch: Lambda), gëtt de klengsten Ofstand tëscht
zwéi Punkte vun derselwechter Phas vun enger Well bezeechent. Dobäi hunn zwéi
Punkten déiselwecht Phas, wa si sech op déiselwecht Aart a Weis begéinen, d. h.
wa si am zäitlechen Oflaf déiselwecht Amplitude an déiselwecht Bewegungsrichtung
hunn. Bei Waasserwellen ass d'Wellelängt zum Beispill de Ofstand vun zwéi
Wellebierger oder Wellendäll niefteneen a gëtt an deem Fall mam Symbol L
bezeechent. Si ass de raimlechen Analogon zu der Periodendauer.

woubäi c d'Ausbreedungsvitess oder d'Phasevitess an f d'Frequenz vun der Well
ass. D'Ausbreedungsvitess huet eng wiesentlech Bedeitung beim Zesummenhank vu
Wellelängt a Frequenz.

D'Ausbreedungsvitess vun elektresche Signaler iwwer metallesch Leeder (z. B.
Kofferkabel) ass zirka 30 % manner wéi d'Liichtvitess am fräie Raum. Dat ass net
ze verwiessele mat der Fléissvitess vun den Elektronen, déi nëmmen e Brochdeel
vun der Liichtvitess ass.

Dat mënschlecht A ass an engem Wellelängteberäich vun ongeféier 800 nm (rout)
bis 400 nm (violett) empfindlech. Beie gesinn zum Beispill och Liicht dat kuerz
Wellelängten huet, dat sougenannt ultraviolett Liicht, kënnen dofir awer kee
rout Liicht gesinn.

Wa Liichtwellen oder aner elektromagnéitesch Wellen duerch e Medium ginn, fir
dat de Refraktiounsindex n {\displaystyle n} bekannt ass, sou reduzéiert sech
hir Wellelängt a Funktioun vum Refraktiounsindex, d'Frequenz bleift awer
onverännert.

D'Wellelängt am Medium λ ′ {\displaystyle \lambda ^{\prime }} ass λ ′ = λ 0 n
{\displaystyle \lambda ^{\prime }={\frac {\lambda _{0}}{n}}} woubäi λ 0
{\displaystyle \lambda _{0}} d'Vakuumwellelängt d'Well ass.

Dat ass d'Ursaach fir Faarfvariante bei optesche Biller, well sech déi
ënnerschiddlech Refraktioun (beim Iwwergank vum Liicht an en anert Medium n 2
{\displaystyle n_{2}} ) fir déi verschidde Wellelängte vum afalende Liicht op
d'Brennwäit vun der Lëns iwwerdréit.

De Louis-Victor de Broglie entdeckt, datt all Deelchen duerch Matièrewelle
beschriwwe ka ginn. D´Wellelängt vun sou enger Matièrewell gëtt
De-Broglie-Wellelängt genannt an hänkt vum Impuls p vum Deelchen of. Fir e
relativisteschen Deelche kann d'Wellelängt mat folgender Equatioun bestëmmt
ginn:

Dobäi ass h de Wierkungsquantum vum Planck, c d'Liichtvitess, m d'Mass a v
d´Vitess vum Deelchen.



https://lb.wikipedia.org/wiki/Walert

D'Mine Walert war eng Eisenäerzmine zu Rëmeleng, déi der Schmelz vu Rodange
gehéiert huet a vun 1898 bis 1963 a Betrib war.

Walert ass eng Konzession vu 44,5 ha, déi per Gesetz vum 6. Mee 1898 der Société
des Hauts Fourneaux de Rodange zougesprach ginn ass. Zesumme mat der Schmelz ass
si 1905 vun der belscher Stolfirma Ougrée-Marihaye mat Sëtz zu Ougrée bei Léck
opkaaft ginn. 1935 huet Ougrée-Marihaye d'Société Anonyme Minière et
Métallurgique de Rodange (MMR) gegrënnt, an där hir Lëtzebuerger Minnen a
Schmelzen zesummegefaasst gi sinn, dorënner och d'Mine Walert.

D'Konzessioun Walert louch südwestlech vu Rëmeleng un der franséischer Grenz. Si
huet zwou Minettcouchen, déi giel an déi gro, déi allenzwou ënnerierdesch
ofgebaut hu musse ginn. Walert war op alle Säite vun anere Minnen ëmginn, den
Zougank fir d'Mine war duerch d'Galerie vun der Konzessioun Kierchbierg, déi der
S.A. John Cockerill vu Seraing bei Léck gehéiert huet.

Vun 1898 bis den Éischte Weltkrich huet Ougrée-Marihaye d'Mine duerch d'Firma
Charles Hoffmann vu Schëffleng exploitéiere gelooss, déi och schonn an der
Nopeschkonzessioun Kierchbierg geschafft huet. D'Minett gouf um Quai vum
Kierchbierg a Wagone getippt a mam Zuch op Rodange gefouert.

1925 huet Ougrée-Marihaye d'Mine moderniséiert, déi elo an Eegeregie bedriwwe
gouf. D'Haaptgalerië goufen elektrifizéiert, eng Elektresch- a Kompresserzentral
an der Mine selwer huet Energie fir d'Pressloftbuermaschinne vun de Mineure
geliwwert. Den Dynamit an de Schwaarzpolfer goufen duerch en neie Sprengsystem
mat flësseger Loft ersat, géint de Widderstand vun de Mineuren.

1935 ass de Mineur, Deputéierten a fréiere Buergemeeschter vu Rëmeleng
Jean-Pierre Bausch déidlech beim Depilage an der gieler Couche verongléckt.
Wéinst hirem geféierlechen Daach, deen ëmmer erëm zu Accidenter gefouert huet,
krut d'Mine Walert de Spëtznumm "Mausfal". Net manner wéi 46 Biergleit hunn do
hiert Liewe geaffert.

Bis den Zweete Weltkrich war déi giel Couche ganz ofgebaut, et gouf duerno just
nach an der groer geschafft.

An den 1950er Joren huet d'MMR probéiert, Walert ze mechaniséieren. Eng drëtt
Lokomotiv huet déi lescht Grouwepäerd ersat an e Persounenzuch huet d'Mineure
méi séier op hir Aarbechtsplaz bruecht. Tester mat engem neie Sprengschema a
schwéiere Maschinne sinn allerdéngs schifgaangen, well den onstabillen Daach vun
der groer Couche de Vibratiounen net duergehalen huet. Bis zum Schluss gouf also
op Walert vun Hand gelueden.

1963 war déi gro Couche och bal komplett ofgebaut, an d'MMR huet d'Mine
zougemaach. Déi lescht Mineure sinn an d'Pensioun gaangen oder goufen op déi
aner Minne vun der MMR oder op d'Rodanger Schmelz verdeelt.

1973 gouf an der Galerie vun der Mine Walert de Musée national des mines
opgemaach.



https://lb.wikipedia.org/wiki/Voyager_2

De Voyager 2 ass eng NASA Raumsond, déi 16 Deeg virum Voyager 1 den 20. August
1977 vu Launch Complex 41 op Cape Canaveral mat enger Titan-IIIE-Centaur-Rakéit
an de Weltraum gestart gouf (Voyager 1 ass zwar 16 Deeg méi spéit gestart, huet
awer méi eng kuerz Fluchbunn zum Jupiter ageschloen, dofir steet d'Eent als
Nummer).

An den 1960er Joren hunn Astronomen, dorënner de Gary Flandro an de James Long
vum Jet Propulsion Laboratory festgestallt, datt déi grouss Planéite vun eisem
Sonnesystem, de (Jupiter, de Saturn, den Uranus an den Neptun) um Enn vun den
1970er Joren an enger Konstellatioun stoe géifen. Et kéint een also mat enger
eenzeger Sond dës grouss Planéite besichen. Aus budgetäre Grënn gouf de Plang
vun engem Grand Tour vun der NASA schonn 1972 stornéiert, well finanziell a
personell Ressourcen an de Projet Space Shuttle fléisse sollten. D'JPL krut
gréng Luucht fir e „klengen Tour“, déi zwou Sonden op d'Planéite Jupiter a
Saturn féiere soll. D'NASA hat och Uweisunge ginn, datt d'Sonden nëmme fir déi
véierjähreg Missiounsdauer op Saturn ze baue wier an net fir de Grand Tour, fir
héich Käschten duerch laanglieweg Systemer auszeschléissen. E Grand Tour géif
nämlech 12 Joer daueren.

Doropshin goufen zwou Sonden gebaut, Voyager 1 an Voyager 2. D'Ingenieure vun
der Missioun hu sech fir eng vun deenen zwou Sonden d'Optioun fräi gehalen, och
den Uranus an den Neptun ze besichen, sollt sech déi politesch Lag vun der NASA
tëschenduerch änneren. Fir de Fall, datt Voyager 1 erfollegräich de Jupitermound
Io an de Saturnmound Titan passéieren an ënnersiche géif, bräicht Voyager 2 dat
net och ze maachen, mä kéint op Kurs fir de Grand Tour bruecht ginn. Béid Sonde
goufe während de Joren duerno, souzesoen ouni vill Ophiewes, fir eng verlängert
Missiounsdauer gebaut, 1977 war et souwäit – d'Iddi hat Uklang fonnt.
D'Voyager 2 gouf fir d'éischt gestart, fir sech d'Optioun op ze behalen
(d'Fënster fir d'Ausnotze vun där eemoleger Planéitekonstellatioun géif sech Enn
August zou maachen).

De grousse Saturnmound Titan huet d'Fuerscher wéinst senger Atmosphär
interesséiert, sou datt déi béid Sonden ganz no laanscht fléie sollten – eng
iwwer d'Polregioun, an déi aner iwwer den Equator. De Voyager 1 sollt dem Titan
säi Südpol iwwerfléien. Dëse Kurs muss si allerdéngs aus der Ekliptik vum
Sonnesystem droen, woumat si fir Besich beim Uranus a beim Neptun net méi a Fro
kéim. D'Manöver ass gelongen, awer déi dobäi entstane Biller vum Titan waren net
besonnesch, well d'Kamera déi dicht Atmosphär vum Mound net duerchdrénge konnt.
D'Voyager 2 huet kuerz duerno den Equator vum Titan iwwerflunn, mat ähnleche
Resultater. Awer déi Sond ass an der Ekliptik bliwwen an huet hire Fluch zum
Uranus an Neptun fortgesat. D'NASA huet sech offiziell eréischt nom
Laanschtfluch beim Saturn fir eng Missiounsverlängerung agesat, woubäi déi laang
Rees vu weidere véier Joer zum Uranus een Erfolleg net fir wahrscheinlech
erschénge gelooss huet. Datt d'Raumsond souguer déi 12 Joer bis zum Neptun
iwwerstoe géif, ass 1981 fir bal onméiglech gehale ginn. Eréischt no dem
erfollegräiche Passage vum Uranus gouf nees dru gegleeft, den Neptun
z'erreechen, sou datt grouss Investitiounen an d'Deep Space Network gemaach
goufen. Den Duerchmiesser vun de 64-Meter-Antenne gouf op 70 Meter erhéicht, fir
déi méiglech Date-Rat vu Voyager 2 beim Neptunrendez-vous unzehiewen. D'Sond
huet de Jupiter den 9. Juli 1979 passéiert, de Saturn de 25. August 1981, den
Uranus de 24. Januar 1986 an den Neptun endlech de 25. August 1989.

Den 10. Dezember 2007 huet d'NASA bekannt ginn, datt den 30. August 2007 och de
Voyager 2 den Termination Shock passéiert huet an den Heliosheath erreecht huet.
D'Sond hat zu dësem Zäitpunkt eng Distanz vu ronn 84 AE zu der Sonn.

D'Sond hat op hirem Fluch vill Date gesammelt, déi et erméiglecht hunn, eist
Sonnesystem besser ze verstoen. Dobäi goufen ënner anerem 22 nei Mounden, d'Réng
vum Jupiter an zwéi weider Réng vum Uranus entdeckt.

D'Voyager-2-Missioun zielt zu den erfollegräichste Weltraumprojete vun allen
Zäiten. D'Sond funktionéiert ëmmer nach an ass no Voyager 1 an Pioneer 10 dat
drëttwäitst vu Mënschenhand gebaute Objet. Prognosë ginn dovun aus, datt d'Sond
nach bis zum Joer 2020 Daten op d'Äerd schécke kënnt, bis déi nuklear
Energiequell (Radioisotopengenerator) net méi genuch Stroum liwwert, fir
d'System mat Energie ze versuergen.

Wéi d'Schwëstersond huet och d'Voyager 2 eng gëlle Schallplack mam Numm Voyager
Golden Record mat sech, op där Biller, Gréiss (ë. a. vum deemolegen
UN-Generalsekretär Kurt Waldheim), Musek a Kläng vun der Äerd enregistréiert
sinn. Den 1. Januar 1990 kruten déi béid Sonden déi nei Bezeechnung Voyager
Interstellar Mission.



https://lb.wikipedia.org/wiki/Victoria_vum_Vereenegte_Kinnekr%C3%A4ich

D'Victoria (mam ganzen Numm Alexandrina Victoria), gebuer de 24. Mee 1819 am
Kensington Palace, zu London a gestuerwen den 22. Januar 1901 am Osborne House,
op der Isle of Wight, war vun 1837 bis 1901 Kinnigin vum Kinnekräich vu
Groussbritannien an Irland a war ausserdeem zënter dem 1. Januar 1877 déi éischt
britesch Monarchin mam Titel Empress of India (Keeserin vun Indien). Si war
d'Duechter vum Edward Augustus, Duke of Kent and Strathearn an der Victoire vu
Sachsen-Coburg-Saalfeld.

Als konstitutionell Monarchin war si pro forma Herrscherin iwwer méi wéi ee
Fënneftel vun der Äerd an engem Drëttel vun der Weltbevëlkerung. Während hirer
Regierungszäit hunn dUpper Class an dMiddle Class a Groussbritannien en
Opschwonk kannt, deen et sou bis ewell ni gi war, an de British Empire stoung um
Héichpunkt vu senger Muecht. Si hat eng enk Bezéiung zu hirem Mann a Cousin, dem
Prënz Albert an huet sech, do deem sengem Doud 1861, bal ganz aus der
Ëffentlechkeet zréckgezunn, a bis un d'Enn vun hirem Liewen Trauergezei gedroen.



https://lb.wikipedia.org/wiki/UdSSR

D'Unioun vun de Sozialistesche Sowjetrepubliken (kuerz UdSSR oder Sowjetunioun,
bzw. op Russesch Союз Советских Социалистических Республик, kuerz СССР) war e
Staat an Osteuropa, an an Nordasien, dee vum 30. Dezember 1922 bis zum 8.
Dezember 1991 bestanen huet.

D'Sowjetunioun huet aus 15 verschiddenen, theoretesch gläichberechtegte
Republike bestanen. An der Praxis war awer d'Russesch Federatioun, déi 1990 78%
vun der ganzer Fläch duergestallt huet, staark predominant. Déi Federatioun war
während der Oktoberrevolutioun vum 7. November 1917 aus dem Kär vum Zareräich
ervirgaangen, a sollt no der Opléisung vun der Sowjetunioun 1991 den haitege
Staat Russland bilden.

Mat 22,4 Millioune Quadratkilometer huet den Territoire vun der Sowjetunioun ee
Sechstel vun der Äerduewerfläch, déi iwwer dem Waasser läit, bedeckt, a war
domat dat gréisst Land vun der Welt.

Vum Baltesche Mier bis bei de Pazifik sinn et 10.000 Kilometer, a vum arkteschen
Ozean bis un d'afghanesch Grenz sinn et 5.000 Kilometer. Westlech vum Ural läit
dat osteuropäescht Déifland. Ëstlech vum Ural erstrecke sech fir d'éischt dat
Westsibirescht Déifland an déi kasachesch Stepp, da kënnt dat Ostsibirescht
Héichland. Am Süde sinn eng ganz Rëtsch vu Biergmassiver: de Kaukasus, de Pamir
mam Pik Kommunismus (den héchste Bierg vun der Sowjetunioun), den Tian Shan, den
Altai, d'Werchojansker Biergketten, d'Tscherskibierger an als lescht
d'Vulkanketten op der Hallefinsel Kamtschatka. Am grousse Ganze besteet déi
sowjetesch Geographie haaptsächlech aus Plainen a Plateauen.



https://lb.wikipedia.org/wiki/UN_K%C3%A4erj%C3%A9ng_97

D'UN Käerjéng 97 ass e lëtzebuergesche Foussballclub vu Käerjeng. De Veräin ass
1997 aus der Fusioun vun de Clibb aus der Käerjenger Gemeng, dem FC Jeunesse
Uewerkäerjeng (FC Jeunesse Hautcharage) an der US Nidderkäerjeng (US Bascharage)
entstanen. D'Union Sportive Bascharage, 1928 gegrënnt, huet an hirer leschter
Saison 1996/97 drëtt Divisioun gespillt, den 1919 gegrënnte Football Club
Jeunesse Hautcharage dogéint, hat deemools nëmme just knapps den Opstig aus der
éischter Divisioun an d'Éierepromotioun verpasst. Uewerkäerjeng huet am Laf vun
der Zäit meeschtens an der éischter Divisioun oder an der Éierepromotioun
gepillt. An der Saison 1981/82 ware s'an der Nationaldivisioun.

Den neie Veräin UN Käerjéng ass 1997/98 dunn amplaz vun der Uewerkäerjenger
Jeunesse vun der éischter Divisioun aus an d'Championat gestart an nach
d'selwecht Saison an déi zweethéchst Spillklass geklommen. No siwe Joer
Éierepromotioun ass Käerjeng 2004/05 an d'Nationaldivisioun geklommen. Gréissten
nationale Succès an der Veräinsgeschicht war d'Erreeche vun der Coupefinale
2006/07. D'Finall goung dunn awer mat 1-2 géint den F91 verluer. Trotz dëser
Néierlag duerft den U.N. Käerjéng d'Qualifikatiounsronn fir d'UEFA Coupe spillen
(den F91 war als Champion scho fir d'Qualifikatioun vun der Champions League
qualifizéiert). Als Amateursveräin konnt Käerjéng den norwegesche Profisklub
Lillestrøm SK eliminéieren an ass an der zweeter Ronn op de Standard vu Léck
gefall, wou no zwéi respektabele Matcher Schluss war fir d'Lëtzebuerger. Bis
Mëtt 2011 huet den UN Käerjéng 97 seng Championatsmatcher um Terrain um Bëchel
zu Uewerkäerjeng (Tribün mat 150 iwwerdeckte Stéiplazen) gespillt. Zanter der
Saison 2011/12 gëtt um nei gebaute "Käerjenger Dribbel" zu Nidderkäerjeng
gespillt, dee Plaz fir 2 400 Zuschauer bitt (dovu 400 iwwerdaacht Sëtzplazen op
der Haapttribün).

Als Coupefinalist 2006/07 ass den UN Käerjéng automatesch fir d'éischt
Qualifikatiounsronn am UEFA Cup 2007/08 zougelooss, eng Première fir de
Fusiounsveräin.

D'Jeunesse vun Uewerkäerjeng huet nëmmen eng Kéier europäesch gespillt. Am
Europapokal vun de Pokalgewënner 1971/72 sinn d'Käerjenger zweemol elle géint
Chelsea ewechgefuer, fir d'éischt mat 0-8 doheem, du mat 0-13 am Stadion vu
Stamford Bridge. D'Goldifferenz vun 0-21 an nëmmen enger Ronn ass bis haut
trauregen Negativrekord vun enger Veräinsequipe bei europäesche Kompetitiounen.



https://lb.wikipedia.org/wiki/Transmission_Control_Protocol

Den Transmission Control Protocol (kuerz: TCP) ass en zouverlässegen,
verbannungsorientéierten Transportprotokoll an de Computernetzwierker. En ass en
Deel vun der TCP/IP-Protokoll-Famill.

Den TCP gouf vum Robert E. Kahn a vum Vinton G. Cerf entwéckelt.
D'Fuerschungszäit, déi am Joer 1973 ugefaangen huet, huet sech iwwer e puer Joer
erstréckt. Déi éischt Standardiséierung vum TCP war dofir eréischt am Joer 1981.
RFC793.

TCP ass e virtuelle Kanal tëscht zwéi Rechner (méi genee: d'Endpunkten (Sockets)
vun zwou Uwennungen op dëse Computeren). Op deem Kanal kënnen a béid Richtungen
Daten iwwerdroe ginn. TCP baut an de meeschte Fäll op den IP-Protokoll op. Et
fënnt een den TCP an der drëtter Schicht vum TCP/IP-Referenzmodell (véiert
Schicht am OSI-Referenzmodell).

En Endpunkt stellt en Tupel duer, deen aus enger IP-Adress an aus engem Port
besteet. Ports sinn 16-bit Zuelen a reeche vun 1 bis 65535. Port-Nummeren ënner
1024 si reservéiert (englesch: well known ports [1]) a gi vun der IANA verginn,
z. B. ass de Port 25 fir de SMTP-Protokoll, dee fir d'Sende vun elektronescher
Post verantwortlech ass, reservéiert. Allerdéngs ass d'Benotze vun de Ports
trotzdeem net bannent (d. h. net obligatoresch). Sou kann all Administrateur vun
z. B. engem FTP-Server (normalerweis Port 21) de Service och op engem anere Port
lafe loossen.

All TCP-Verbindung gëtt eendeiteg duerch zwéin Endpunkten definéiert. Sou ass et
z. B. méiglech datt e Webserver op engem Port méi wéi eng Verbindung zu engem
anere Rechner kann op hunn.

E Server, deen en Déngscht wéi beispillsweis elektronesch Post ubitt, generéiert
en Endpunkt mam Port a senger Adress (e kann och belibeg Adressen zouloossen).
Dëst gëtt als passive open bezeechent.

Well e Client eng Verbindung opbaut, generéiert hien en eegenen Endpunkt aus
senger Rechneradress an enger nach fräier Portnummer. Mat Hëllef vun engem him
bekanntem Port an der Adress vum Server kann dann eng Verbindung opgebaut ginn.

Während der Datenübertragungsphase (active open) sinn d'Rollen vum Client a
Server (aus TCP-Siicht) vollkomme symmetresch. Och ka jiddwere vun den zwéi
Rechner e Verbindungsofbau aleeden. Während dem Ofbau kann d'Géigesäit nach
Daten iwwerdroen, d'Verbindung kann also hallef-op sinn.

Beim Op- an Ofbau vun enger TCP-Verbindung kënnt de sougenannte
Three-Way-Handshake zum Asaz. De Rechner, deen d'Verbindung initiéiere wëll,
sent dem aneren e SYN-Pak mat enger Sequenznummer x. Et handelt sech also ëm e
Pak, deem seng SYN-Bit am Pakkapp gesat ass (kuck. TCP-Header). D'initial
Sequenznummer ass belibeg a vum jeeweilege Betribssystem festgeluecht.

Am Géigesaz zum verbannungslosem UDP, implementéiert TCP e bidirektionelen,
byte-orientéierten, zouverlässegen Datestroum tëscht zwéin Endpunkten. Den
IP-Protokoll deen am ISO/OSI-Referenzmodell drënner läit, ass pakorientéiert,
woubäi d'Datepäck verluer kenne goen, a verkéierter Reiefolleg ukommen däerfen
an souguer duebel kennen empfaange ginn. TCP gouf entwéckelt, fir mat der
Onsécherheet vun de Protokoller déi drënner leien, ëmzegoen. Et préift dowéinst
d'Integritéit vun den Date mat Hëllef vun der Préifzomm am Pakkapp a stellt
d'Reiefolleg duerch d'Sequenznummeren sécher. De Sender widderhëlt d'Sende vun
de Päck, falls keng Bestätegung bannent enger bestëmmter Zäitspan (Timeout)
antrefft. D'Date vun de Päck gi beim Empfänger an engem Puffer an déi richteg
Reiefolleg zu engem Datestroum zesummegefügt an déi duebel Päck gi verworf.

Den Datentransfer ka selbstverständlech zu all Moment nom "Opbau vun enger
Verbindung" gestéiert, verzögert oder ganz ënnerbrach ginn. D'Iwwerdoungssystem
leeft dann an engem Timeout. Den duerchgefouerte "Verbindungsopbau" stellt also
keng Garantie fir eng nofolgend sécher Iwwerdroung duer.



https://lb.wikipedia.org/wiki/Tintin

Den Tintin ass eng Figur aus enger Comicserie vum belsche Comicauteur Hergé. Den
Tintin a säi Mupp Milou erliewen Aventuren op der ganzer Welt. Säin éischten
Optrëtt hat den Tintin den 10. Januar 1929 am Le Petit Vingtième, enger Bäilag
vun der Zeitung Le Vingtième Siècle .

Tëscht 1987 an 1994 si vum Lex Roth 7 Episoden op Lëtzebuergesch iwwersat ginn;
d'Titele stinn heidrënner hanner dem franséischen Original.

D'Bianca Castafiore, oder La Castafiore, ass déi eenzeg weiblech Figur, déi an
der Tintins-Serie eng gréisser Roll spillt. Si ass eng Belcanto-Sängerin; hiert
léifste Stéck ass d'Bijous-Arie aus dem Charles Gounod sengem Faust.

Si daucht a 6 Episode vum Tintin sporadesch op, an enger huet se d'Titelroll
(Der Castafiore hir Bijouen). Am leschtgenannten Album gëtt hir duerch Paparazzi
eng Romanz mam Kapitän Haddock ugedicht, wat se awer net drun hënnert, deem säin
Numm, wéi an allen Episoden, ëmmer nees ze verdréinen (Karpock, Kodack), etc.

Den Dupond an den Dupont (op Lëtz.: Biwer a Biver) sinn zwéin Inspektere vun der
Sûreté, déi sech, bis op d'Form vun hirem Schnurres, gläiche wéi een Ee deem
aneren. Allerdéngs sinn et keng eeneeëg Zwillingen, wéi sech aus der
ënnerschiddlecher Schreifweis vun hiren Nimm, an och der Tatsaach, datt se sech
als "Kollegen" urieden, ofleede léisst. Si sinn allebéid net grad déi hellst, a
suergen zu engem groussen Deel fir de Slapstick-Humor an den Tintins-Episoden.
Trotzdeem gi s'ëmmer nees fir kriddeleg Missiounen agesat, wéi z. B. d'Bewaache
vun der Moundrakéit am Band Objectif Lune. An den éischten Episode, wou
s'optrieden, hu si d'Missioun, den Tintin festzehuelen, deen (natierlech zu
Onrecht) verdächtegt gëtt, wat hinnen awer net geléngt. A spéideren Episode gëtt
hir Roll méi sympatesch.

Am Astérix bei de Belsch hu si eng Zort Gaaschtoptrëtt; si annoncéieren, datt de
Julius Cäsar an der Belsch ukomm wier.

De Kapitän Haddock ass dem Tintin säi beschte Kolleg. Hien ass fir d'éischt am
Album Le crabe aux pinces d'or opgedaucht, wou en als en zimlech miserabelen an
alkoholkranke Personnage portraitéiert gëtt. Eréischt an den Albumen duerno gëtt
säi Personnage méi jovial a sympathesch. Duerch seng heiansdo sarkastesch
Bemierkungen a seng Ausbréch vu Roserei kontrastéiert hie mam éischter fade
Personnage vum Tintin.

Dem Haddock seng Flich si legendär; iwwer 200 Ausdréck huet e parat, fir anerer
Schëmmel a Bless ze vernennen, ouni datt awer dës Ausdréck, eenzel gekuckt,
eppes Beleidegendes u sech hätten. Um Enn vum Trésor de Rakham le Rouge keeft
hien d'Schlass Moulinsart, wou hien zesumme mam Tintin a mam Professer Tournesol
wunne geet.

De Roberto Rastapopoulos ass "de Béisen" , dee bei all ongënschteg Geleeënheet
opdaucht, fir deenen aneren ze schueden. De Rastapopoulos ass schonn an Amerika
mat dobäi; do ass en dem Tintin säin Dëschnoper bei der Receptioun. Bei den
Zigare vum Pharao begéint den Tintin hien um Schëff fir op Port-Said vu wou de
Béise weider an Arabië fiert wéinst den Dréiaarbechten un engem Film; mä dat ass
alles nëmmen Tarnung, wéi een am Bloe Lotus gesäit. Am Coke en stock lieft en
ënner dem Pseudonym Marquis di Gorgonzola an ass Direkter vun der Arabair, eng
Firma, déi net vill Guddes mécht. Am Fluch 714 fir op Sidney ass de
Rastapopoulos schonn zimlech op den Hond komm.

Och Nimm kënnen sou déchiffréiert ginn: Bab El-Ehr -> babbeleir, "Schnëssbatti",
"Téinert"; Ezdanitoff -> Is dat niet tof? "Ass dat net flott", asw.



https://lb.wikipedia.org/wiki/Thomas_vun_Aquin

Den Thomas vun Aquin, gebuer ëm 1225 um Schlass Roccasecca bei Neapel an Italien
a gestuerwen de 7. Mäerz 1274 zu Fossanova, war en italieneschen Dominikaner,
deen als ee vun de bedeitendste Philosophen an Theologe vum Mëttelalter gëllt.

Hien ass géint de Wëlle vun senger adeleger Famill an deen nei gegrënnte
Bettleruerde vun den Dominikaner agetrueden - si hätten hie léiwer am deemools
Benediktineruerde gesinn. Seng Bridder entféieren hie souguer, mä wéi et hinnen
net geléngt, den Thomas vu sengem wëllen ofzebréngen, loosse si hie schliisslech
goen.

Vun 1248 bis 1252 léiert hie beim Albert dem Groussen, och en Dominikaner, zu
Köln. Vun 1269 un ass hien als Studiepräfekt vu sengem Uerden zu Neapel täteg,
wou en 1272 eng Dominikanerschoul opbaut. Säi Liewen ass, geméiss dem Zil vun
den Dominikaner, ganz op de Studium ausgeriicht. Zesumme mam Albertus grënnt hie
gewëssermoossen eng nei, wëssenschaftlech Theologie, déi och
naturwëssenschaftlech Erkenntnesser an d'Wësse vun den Araber an den ale
Griichen, dat grad nei entdeckt gouf, mat abezitt.

1323 huet de Poopst Johannes XXII. den Thomas vun Aquin helleggesprach. 1567
krut hien den Titel Docteur de l'Église ("Kirchenvater").



https://lb.wikipedia.org/wiki/Th%C3%A9o_Kerg

Den Théo Kerg, gebuer den 2. Juni 1909 zu Nidderkuer, a gestuerwen de 4. Mäerz
1993 zu Chissey-en-Morvan an der Bourgogne a Frankräich, war e lëtzebuergesche
Moler, Sculpteur, Graveur a Glasmoler.

Den Théo Kerg koum als Bouf vum Schoulmeeschter, Komponist an Organist Jean Kerg
(1866-1937) zu Nidderkuer op d'Welt an huet d'Industrieschoul zu Esch-Uelzecht
besicht, wou hie seng Première gemaach huet.

1929 koum hien op Paräis, wou hien op der École supérieure des beaux arts, der
Sorbonne an dem Institut d'art et d'archéologie studéiert huet.

1932-33 war hie Schüler vum Paul Klee a vum Oscar Moll op der Kunstakademie
Düsseldorf.

1941 gouf den Théo Kerg Konschtprofesser an der Industrieschoul zu
Esch-Uelzecht.

1943 gouf hien als Protest géint d'Besatzung seng Demissioun , huet zu Biwels en
Haus kaaft, wou hien nieft der Molerei vun der Landwirtschaft wollt liewen. Am
Juni 1944 ass en op Biwels geplënnert, wou hien am Duercherneen no der
Liberatioun duerch d'Amerikaner den 10. September 1944 vun der Veianer Miliz
verhaft gouf. Ouni Prozess souz den Théo Kerg am Ganze 15 Méint am Prisong, um
Ufank zu Dikrech, duerno am Stadgronn. Säin Haus an de gréissten Deel vu sengem
Wierk goufen duerch de Krich zerstéiert.

1946 huet e ruinéierten Théo Kerg Lëtzebuerg verlooss. Hie wollt a Venezuela
auswanderen, ass dunn awer zu Paräis hänke bliwwen, wou de Paul Éluard hie mat
Opträg iwwer Waasser gehalen huet a wou hie sech definitiv etabléiert huet.

De 14. Dezember 1948 ass den Theo Kerg zu Lëtzebuerg wéinst senger Haltung am
Krich - hie war Kreispropagandaleiter vun der VdB vum Krees Esch - zu 10 Méint
Prisong veruerteelt ginn.

Hien huet mat bedeitende Kënschtler a Schrëftsteller geschafft a korrespondéiert
wéi z. B. de Jean Cocteau, de Léopold Sédar Senghor an den Hervé Bazin.

Seng lescht dräi Joer huet den Théo Kerg zu Chissey-en-Morvan an der Bourgogne
gelieft.

Den Théo Kerg huet sech u méi wéi 300 kollektiven Ausstellungen a
Konschtbiennale bedeelegt. Dobäi komme ronn 150 individuell Ausstellungen. Hie
war de Grënner vum Taktilismus.

Säi Wierk gëtt an enger permanenter Ausstellung am Musée Théo-Kerg an engem
restauréierte Fachwierkbau matten an der Alstad vu Schriesheim presentéiert.

Den Théo Kerg huet ënner anerem d'Fënsteren aus Glasbëtong an de Mobilier an der
Zenser Kierch realiséiert.

Am Joer 1982 huet den Théo Kerg eng Aarbecht fir déi franséisch-Schwäizer
Konschtrevue TROU realiséiert. Fir eng limitéiert Oplo vun 100 Stéck (vergraff)
huet hien eng Originalgraphik gemoolt.

Zwanzeg Joer nom Théo Kerg sengem Doud huet den Nationalmusée fir Geschicht a
Konscht zesumme mam Cercle-Cité eng Ausstellung vu sengen Nokrichswierker
organiséiert. D'Ausstellung leeft ënner dem Titel Théo Kerg, 1909-1993: de
l'École de Paris au tactilisme.



https://lb.wikipedia.org/wiki/Teleskop

D'Wuert Teleskop staamt aus dem algriicheschen τηλε (téle) „wäit“ an σκοπεῖν
(skopéin) „observéieren“.

Et bezeechent am Allgemengen Instrumenter, déi Elektromagnetesch Welle sammelen
a bëndelen, fir och Objeten, déi wäit ewech leien, z'observéieren oder
vergréissert ofbilden ze kënnen. De Begrëff "Teleskop" geet also iwwer déi
optesch Astronomie (siichtbart Liicht, UV an Infrarout) eraus bis zum Beräich vu
Röntgen- a. Radiostralung.

D'Teleskop soll 1608 vum Hans Lippershey entwéckelt gi sinn, nach ier de Galileo
Galilei et e Joer méi spéit fir Stärenobservatioun gebraucht huet.

Nom Peter Borell sollen awer de Zacharias Janssen a säi Papp déi richteg
Erfinder vum Teleskop sinn (1610) an den Hans Lipperhey eréischt duerno en
Teleskop gebaut hunn, nodeem hie Kenntnes vun der Janssen-Erfindung kritt hat.

De Begrëff "Teleskop" gëtt dacks weider verallgemengert op net-ofbildend
Systemer wéi

Weider gëtt den Teleskopbegrëff och fir optesch Baugruppe gebraucht, déi net
dozou déngen, Géigestänn, déi wäit ewech sinn, z'observéieren. En Teleskop kann
z. B. fir d'Vergréissere vum Stralenduerchmiesser vu Laserstrale gebraucht ginn,
fir de Stral iwwer grouss Distanzen iwwerdroen ze kënnen oder deem seng
Leeschtungsflossdicht ze verklengeren.

Jee no dem Frequenzspektrum oder Wellelängteberäich vun der elektromagnéitescher
Stralung ënnerscheet een tëscht:

Vun de Weltraumteleskopen ofgesinn, si s'op d'Wellelängte vun der astronomescher
Fënster ugewisen, an deenen d'Stralung vun der Atmosphär vun der Äerd net oder
wéineg absorbéiert gëtt. Eng méiglechst klimatesch dréche Plaz déi héich läit
ass dobäi vu Virdeel.



https://lb.wikipedia.org/wiki/Taxi

En Taxi ass en Individualverkéiersmëttel (an der Regel en Auto) mat engem
Chauffer, dee Passagéier, géint Bezuelen, dohi féiert, wuer se wëllen. Et
erkennt ee s'un enger Opschrëft oder engem Schëld um Daach ("Taxi"), oder un
enger bestëmmter Faarf. Taxië si meeschtens Limousinen oder Kombien. Taxië mat
méi wéi fënnef Sëtzplaze gi "Groussraumtaxi" genannt.

De Begrëff "Taxi" kënnt vun deene fréier an de Fiakeren zur Präisbestëmmung
gebrauchten Apparaten, déi "Taxameter" genannt gi sinn. D'Kuerzbezeechnung fir
dës Moossapparater goung an der éischter Hallschent vum 20. Joerhonnert op de
Fiaker selwer iwwer.

En Taxi kann ee bestellen - z. B. iwwer Telefon, bei engem Taxisstand opsichen
oder op der Strooss unhalen. De Präis riicht sech entweder no der Distanz an der
Zäit, déi gebraucht gëtt; e kann awer och als Forfait virun der Rees
festgeluecht ginn.

Zu Lëtzebuerg gouf et 2009 162 Firmen, déi Taxi- an Ambulanzdéngschter ugebueden
hunn, dovu waren der 118 just am Taxiwiesen aktiv. 2008 hunn an deem Secteur 900
Leit geschafft. Dem Statec no louch den Ëmsaz vum Lëtzebuerger Taxissecteur 2007
bei 23,5 Milliounen Euro. Gréisste Firma ass Colux, mat ronn engem Fënneftel vum
Ëmsaz, wéi och vun de Salariéen; zwou weider, eng dovu Benelux Taxis, hunn
zesummen 18 % vum Marché, wéi och vum Personal. Vill Firmen am Taxiwiesen sinn
1-Mann-Betriber: 36 % vun den Taxisentreprisen hu keen ee Salarié, d. h. de
Chauffer ass gläichzäiteg Patron vu senger Firma.

E Chauffer vun engem lëtzebuergeschen Taxi muss e Führerschäi vun der Kategorie
B hunn, bei deem entweder d'Stagezäit eriwwer ass, wann de Chauffer zu
Lëtzebuerg wunnt, oder eng Period vun zwee Joer, wann de Chauffer am Ausland
wunnt.

Zanter Juli 2012 gëtt et zu Lëtzebuerg alternativ zu deene konventionellen
Taxi-Entreprisen nei Taxi-Systemer, de Webtaxi an de YellowCab.



https://lb.wikipedia.org/wiki/Tambow

Tambow (op Russesch: Тамбов, op Mokschanesch: Томбу) ass d'Haaptstad vun der
Oblast Tambow am Zentralrussesche Federatiounskrees a Russland. Si läit 419 km
südëstlech vu Moskau um do nach relativ klenge Floss Zna.

Tambow gouf de 27. Abrëll 1636 vum russesche Woiwod (Herzog) Roman Boborykin
gegrënnt, als Deel vun engem Festungsrank dee Moskau am Süden a Südoste virun
Ugrëff vun den Tatare schütze sollt.

Wärend dem Biergerkrich koum et 1920-1921 zu engem grousse Bauerenopstand, deen
als Widerstand géint d'Requisition vu Fruucht ugefaangen huet, mä deen awer vun
der bolschewistescher Rouder Arméi bluddeg néiergeschloe gouf.

Am Zweete Weltkrich, vun 1943 un, goufen an d'Krichsgefaangenelager Tambow-Rada
Nr.188 ronn 10.000 Krichsprisonnéier vun 13 Natiounen bruecht, déi do ënner
mënschenonwierdege Konditioune bis zur hirer Fräiloossung a Braken hanner
pickegem Drot agespaart waren. Dorënner vill Zwangsrekrutéiert aus Loutrengen,
dem Elsass an och 1.004 Lëtzebuerger.

Nom Enn vum Krich goufen d'Lëtzebuerger an e puer Convoie vun Tambow heem
bruecht: Den 3. August 1945 sinn 200 Kranker heembruecht ginn. Am September 1945
goufen aner 600 Lëtzebuerger aus dem Lager vun Tambow op Lëtzebuerg
zréckbruecht. Der deemoleger Lëtzebuerger Regierung gouf nom Krich staark
Virwërf gemaach, datt si net genuch fir déi Tambower Jonge gemaach hätt.
Eréischt am Mee 1945 war si eppes vun der Presenz vu Lëtzebuerger
Krichsprisonnéier zu Tambow gewuer ginn.

An der Mëtt vum 18. Joerhonnert war Tambow den Handels- a Wirtschaftszentrum vum
ganze landwirtschaftlechen Terrain ronderëm. D'Wope mam Beiestack geet net
nëmmen op dee viraals wéinst senger héijer Qualitéit faméisen Hunneg vum
Tambower Land zréck, mä steet symbolesch och fir haart Aarbecht a Fläiss déi der
Stad Räichtum bruecht hunn.

D'Kasaner Klouschter aus dem 17. Joerhonnert an d'Verklärungskathedral aus dem
18. Jh., sowéi aner Kierchen aus dem 18. an 19. Joerhonnert, weisen op
d'Vergaangenheet vun Tambow als spirituellen Zentrum hin.



https://lb.wikipedia.org/wiki/Supernova

Eng Supernova (latäin. Plural:Supernovae) ass dat séiert, hellt Opliichte vun
engem Stär um Enn vu sengem Liewen duerch eng Risenexplosioun, bei där de Stär
auserneebrécht. D'Liichtkraaft vum Stär hëlt dobäi millioune- bis milliardefach
zou, hie gëtt fir kuerz Zäit sou hell wéi eng ganz Galaxis, bei enger Hypernova
souguer dat Billiardefacht, also sou hell wéi e Galaxiëkoup.

Bekannt Supernovae sinn d'Supernova 1987A an der Grousser Magellanescher Wollek
an d'Supernova vum Johannes Kepler Supernova 1604. Speziell déi, an déi vum
Tycho Brahe, d'Supernova 1572, hunn d'Astronomie befligelt, well doduerch déi
klassesch Opfaassung vun der Onverännerlechkeet vun der Fixstärsphär definitiv
widderluecht gouf.

Supernovae ginn am Allgemenge mat dem Virsaz SN, dem Entdeckungsjoer an engem
alphabeteschen Zousaz benannt. Ufanks huet dësen Zousaz aus engem grousse
Buschtaf bestanen, deen alphabetesch an der Reiefolg vun der Entdeckung vergi
gouf. Beispillsweis war d'SN 1987A déi éischt déi am Joer 1987, géint Enn
Februar entdeckt gouf. 1954 goufe méi wéi 26 Supernovaen entdeckt: vun der 27.
Supernova un, ginn zanterhier kleng Duebelbuschstawe vun „aa“ bis „zz“ verginn.
Mat de modernen Teleskopen a Sichprogrammer ginn all Joer e puer honnert
Supernovaen entdeckt: 2005 waren et 367 (bis SN 2005nc), 2006 waren et 551 (bis
SN 2006ue) an 2007 souguer 572 (bis SN2007uz).

De Supernovaundeel vun enger Galaxis hänkt dovun of, wéi vill Stären do nei
entstinn, well Supernovaen an astronomeschen Intervalle kuerz, nëmme wéineg
Millioune Joer, no hirem Entstoe geschéien. Fir d'Mëllechstrooss gi ronn 20 ± 8
Supernovae pro Joerdausend geschat, wouvun am leschte Joerdausend der 6 gesi
goufen. Ongeféier 2/3 vun de galakteschen SN bleiwen duerch d'Extinctioun vun
der galaktescher Scheif verstoppt.

Et ënnerscheet een historesch graff zwéin Type vu Supernovaen, déi sech awer net
mat de physikaleschen Explosiounsmechanismen decken. D'Andeelung geschitt nom
Critère, ob an de Spektre vum Fréistadium vun der Supernova Spektrallinne vu
Waasserstoff ze gesi sinn oder net. Et gëtt den Typ I mat den Ënnergruppen Ia,
Ib an Ic, bei deem keng Waasserstofflinne siichtbar sinn, an den Typ II mat
Waasserstofflinnen (kuckt Tabelle). Déi graff Typebezeechnunge goufen 1939 vum
Rudolph Minkowski agefouert, zanterhier goufe se verbessert.

Bei Supernovae vum Typ Ib ass virun der Explosioun de Waasserstoffmantel
ofgestouss ginn, sou datt bei der Explosioun keng Spektrallinn vum Waasserstoff
observéiert ka ginn. Den Explosiounstyp Ic trëtt op, wann zousätzlech nach den
Heliumsmantel vum Stär ofgestouss gëtt, sou datt och keng Spektrallinne vum
Helium optrieden. Och déi Explosiounen entstinn duerch ee Kärkollaps, an et
bleift en Neutronestär oder ee Schwaarzt Lach zréck.

Supernovae vum Typ II ginn nach weider ënnerscheet. Dës weider Ënnerdeelung
riicht sech no dem Critère, ob d'Hellegkeet vun der Supernova mat der Zäit
éischter linear ofhëlt (Typ SN II-L) oder während dem Ofhuelen eng Plateauphas
duerchleeft (Typ SN II-P). D'Spëtzewärter vun der absoluter Hellegkeet weise
beim SN II-P eng breet Streeung, während déi meescht SN II-L bal gläich
Maximalhellegkeeten hunn. Supernovae vum Typ II-L hunn eng kleng
Expansiounsvitess, sou datt hir Hellegkeet schonn a fréie Stadie vu radioaktive
Prozesser bestëmmt gëtt. Doduerch trëtt wéineg Streeung vu Maximalhellegkeeten
op (Young, Branch, 1989). D'Supernova SN 1979C ass e Beispill fir den Typ II-L.

No der haut allgemeng unerkannter Theorie vum Gravitatiounskollaps, déi fir
d'éischt 1938 vum Fritz Zwicky opgestallt gouf, trëtt eng Supernova vun dësem
Typ um Liewensenn vun engem masseräiche Stär op, wann hie säi Kärbrennstoff fir
déi stellar Nukleosynthes komplett verbraucht huet. Stäre mat Ufanksmassen
tëscht ongeféier aacht bis zéng an 30 Sonnemassen schléissen hir Existenz als
Stär an enger Typ-II-Explosioun, masseräich Stären explodéieren als Typ Ib/c.
All dës Stären duerchlafen an hirem Kär déi verschiddenst energiefräigesate
Fusiounskette bis hin zu der Synthetiséierung vun Eisen. Supernovae vum Typ Ib
oder Ic duerchlafe virun der Explosioun eng Wolf-Rayet-Stärphase, an där si hir
baussenzeg, nach waasserstoffräich Schichten a Form vun engem Stärewand
ofstoussen.

Sou setzt, nodeem de Waasserstoff am Kär vum Stär zou Helium fusionéiert ass,
eng weider Fusiounsstuf an, den Dräi-Alpha-Prozess, an deem Helium iwwer
d'Zwëscheproduit Beryllium zu Kuelestoff fusionéiert. Dëst gëtt méiglech, well
de Stär duerch deen wegfalenden Géigendrock am Zenter zesummezefalen ufänkt,
wouduerch sech Temperatur an Dicht vergréisseren. An der nächster Fusiounsstuf
entsteet Sauerstoff. Dobäi gëtt nees Energie fräi, déi de Stär vu banne mat
Géigendrock versuergt a sou den Zesummefall ophält. Weider Fusiounsstufen
loossen de Stär nach méi kleng ginn a sou ëmmer nei Elementer fusionéieren. Beim
Eisen, dem 26. Element, stoppt d'Fusiounsketten, well Eisenatomkären déi héchst
Bannungsenergie vun allen Atomkären huet a weider Fusiounen Energie verbrauchen,
amplaz ze maachen. Bei der Explosioun selwer trieden allerdéngs Bedingungen op,
déi zu der Bildung vu schwéieren Elementer wéi Gold, Bläi, Thorium an Uran
féieren.

Déi noeneen optriedend Fusiounsstufen lafen ëmmer méi séier of. Während e
masseräiche Stär vun ongeféier aacht Sonnemassen etlech zéng Millioune Joer
brauch, fir säi Waasserstoff zu Helium ëmzewandelen, brauch déi folgend
Ëmwandlung vun Helium a Kuelestoff „nëmmen“ nach e puer Millioune Joer. D'Dauer
vun der leschter Phase, an där Silizium zu Eisen fusionéiert, léisst sech a
Stonne bis Deeg moossen. D'Vitess, mat där ee Stär de Brennstoff a sengem Kär
ëmsetzt, hänkt vun der Temperatur an der Dicht an domat indirekt vum Drock of,
den op dem Kär läit an deen duerch d'Gravitatioun entsteet. Eng wichteg
Konsequenz vun dësem Zesummenhang ass, datt ee Stär aus Schichte besteet, an
deenen no baussen hin d'Ëmsetzungsvitess ofhëlt. Och wann am Kär schonn
d'Heliumbrennen asetzt, erfollegt an de Schichten driwwer nach
d'Waasserstoffbrennen. Déi absolut Fusiounsvitess am Kär klëmmt mat zouhuelender
Stäremass exponentiell un. Während ee Stär mat enger Sonnemass ongeféier 10
Milliarde Joer brauch, läit d'Liewensdauer vun extrem schwéiere Stäre mat ronn
100 Sonnemassen nëmmen nach an der Gréissenuerdnung vu wéinege Millioune Joer.

D'Eisen, d'„Äschen“ vum nukleare Brennen, bleift am Kär vum Stär zréck. Stären,
an deenen Eisen duerch Fusioun synthetiséiert gëtt, produzéieren ëmmer een
Eisekär, deem seng Mass d'Chandrasekhar-Grenz iwwerschreit. Am Fall vun engem
Eisekär vum Virleefer vun engem Typ II Supernova läit d'Grenzmass bei ronn 0,9
Sonnemassen. De entstanenen Eisekär iwwerschreit also d'Grenzmass an huet dofir
keng stabil Konfiguratioun. Deen doraus entstanene Kollaps vum Zentralgebitt
gëtt normalerweis vun zwéi Prozesser ënnerstëtzt a méi séier gemaach: Éischtens
ginn duerch Photonen héichenergetesch Gammastralung Eisenatomkäre mat
Photodesintegratioun zerstéiert. Dobäi entstin α-Deelchen an Neutronen;
d'α-Deelercher kënne vu sech duerch sou Photonen an hir Kärbausteng, Protonen an
Neutronen, zerluecht ginn. Wéinst der héijer Eisekärestabilitéit gëtt fir dee
Prozess Energie gebraucht. Zweetens ginn am sougenannten ëmgedréinte β-Zerfall
fräi Elektronen duerch Protonen agefaangen. Dobäi entsti weider Neutronen, an
Neutrinose ginn fräigesat (J. Cooperstein and E. A. Baron, 1990). Souwuel den
Energieverloscht duerch d'Photodesintegratioun wéi och de Verloscht vu fräien
Elektrone maachen eng staark Reduktioun vum Drock am Kär.

De Kollaps vum Zentralgebitt geschitt sou séier – banne Millisekonnen –, datt
d'Afallvitess schonn op 20 bis 50 km Ofstand zum Zenter méi grouss wéi déi lokal
Schallvitess vum Medium ass. Déi bannenzeg Schichte kënnen nëmme wéinst hirer
grousser Dicht d'Drockinformatioun séier genuch transportéieren. Déi baussenzeg
Schichte falen als Stousswell an den Zentrum. Soubal dee bannenzegen Deel vum
Kär Dichten op nuklearem Niveau erreecht, besteet e scho bal ganz aus Neutronen.
Neutronen hunn och eng iewescht Grenzmass (Tolman-Oppenheimer-Volkoff-Grenz, jee
no Modell ongeféier 2,7 bis 3 Sonnemassen). Déi gëtt net vum Neutronekär
iwwerschratt. Hie gëtt opgrond quantenmechanesche Regelen (Entartungssdrock)
inkompressibel, an de Kollaps gëtt ganz séier gestoppt. Dat bewierkt ee
giganteschen Drock- an Dichterhéijung am Zentrum, sou datt och d'Neutrinos net
méi ongehënnert entwäiche kënnen. Dës Drockinformatioun gëtt um Neutronekän
reflektéiert a leeft elo nees no baussen. D'Drockwell erreecht séier Gebidder
mat ze klenger Schallvitess, déi nach am Afall sinn. Et entsteet eng weider
Stousswell, déi sech awer elo no bausse fortbeweegt. D'Materiel duerch dat
d'Stoussfront leeft, gëtt ganz staark zesummengepresst, wouduerch et ganz héich
Temperature kritt (Bethe, 1990). E groussen Deel vun hirer Energie gëtt beim
Duerchlafe vum baussenzegen Eisekär duerch weider Photodesintegratioun
verbraucht. Well déi nuklear Bannungsenergie vum totalen Eisen ongeféier grad
sou grouss wéi d'Energie vun der Stousswell ass, géif déi net ouni eng
Erneierung aus dem Stär ausbriechen a keng Explosioun maachen. Als Korrektur
ginn nach d'Neutrinos als zousätzeich Energie- an Impulsquelle betruecht.
Normalerweis hunn Neutrinos sou gutt wéi keng Interaktioun mat der Matière. An
der Stoussfront bestinn awer sou héich Dichten, datt d'Wiesselwierkung vun den
Neutrinos mat der Matière net méi vernoléissegt ka ginn. Well vun der totaler
Supernovaenergie de gréissten Deel an d'Neutrinos geet, geet eng relativ kleng
Absorptioun duer, fir de Stouss nees opliewen an aus dem kollabéierendem Eisekär
ausbriechen ze loossen. Nom Verloosse vum Eisekär, wann hir Temperatur ofgefall
ass, kritt d'Drockwell zousätzlech Energie duerch nei Fusiounsreaktionen.

Déi extrem staark erhëtzt Gasschichten, déi neutroneräicht Material aus de
baussenzege Beräicher vum Zentralgebitt mat sech räissen, bréien dobäi am
r-Prozess (r vum engl. rapid, "séier") schwéier Elemente déisäits vum Eisen, wéi
zum Beispill Koffer, Germanium, Selwer, Gold oder Uran. Ongeféier d'Hallschent
vun den Elementen déi op de Planéite virkommen (déisäits vum Eisen) stamen aus
Supernovaexplosiounen, während déi aner Hallschent am s-Prozess vu massenarme
Stären opgehëtzt an dann Risephase an de Weltraum ofgi sinn. Hanner der
Stoussfront deenen sech déi erhëtzten Gasmassen séier aus. Dem Gas seng Vitess
gëtt no baussen ëmmer méi grouss. E puer Stonnen no dem Zentralberäichkollaps
gëtt Stäresurface erreecht, an d'Gasmassen ginn elo duerch Supernovaexplosioun
ofgesprengt a siichtbar. De Mantel vun der Supernova erreecht dobäi Vitesse vu
Millioune Kilometere pro Stonn. Nieft där als Stralung ofgestoussener Energie,
gëtt de Groussdeel vun 99 % beim Kollaps duerch fräigesaten Energie a Form vun
Neutrinos fortgeschleidert. Well si sech bal mat Liichtvitess bewegen, kënne se
vun der Äerd aus e puer Stonne virun der optescher Supernova gemooss ginn, wéi
bei der Supernova 1987A. Supernovae vum Typ II ginn och als hydrodynamesch
Supernovae bezeechent.

D'Form vun den Iwwerreschter, déi vun engem Stär zréckbleiwen, hänkt vu senger
Mass of. Net déi ganz baussenzeg Schichte gi bei der Supernovaexplosioun
fortgeschleidert. De Gas dee rescht bleift akkretéiert op de Kär deen am Zenter
zesummefält, an dee bal ganz aus Neutrone besteet. De Gas deen nofält gëtt
duerch déi uewe beschriwwe Prozesser och an Neutronen zerluecht, sou datt een
Neutronestär entsteet. Wann de Stär duerch d'Material dat nofält nach méi
schwéier gëtt, (méi wéi 3 Sonnemassen), da kann d'Gravitatiounskraaft och deen
duerch de Pauli-Prinzip bedéngte Géigendrock iwwerwannen, deen an engem
Neutronestär d'Neutrone géinteneen ofgrenzt, an en doduerch stabiliséiert (kuckt
Entaartend Matière). De Stärerescht stierzt elo ganz zesummen an et entsteet ee
Schwaarzt Lach, aus deem sengem Gravitatiounsfeld kee Signal méi erauskënnt. Nei
Observatioune loossen unhuelen, datt et eng weider Tëscheform gëtt, déi
sougenannt Quarkstären, bei deenen d'Matière aus rengen Quark opgebaut ass.

Neutronestäre rotéieren wéinst dem Pirouetteneffet dacks mat ganz héijer Vitess
vu bis zu 1000 Ëmdréiunge pro Sekonn, well den Dréiimpuls beim Kollaps erhale
bleift.

Déi héich Dréivitess generéiert e Magnéitfeld, dat mat den Deelercher vum
ofgestoussene Gasniwwel a Wiesselwierkung trëtt, a sou vun der Äerd aus
registréierbar Signaler mécht. Am Fall vun Neutronestäre schwätzt en dobäi vu
Pulsaren.

Eng Supernova vum Typ Ia entsteet no dem aktuelle Modell nëmme bei
Duebelstärsystemen, wou deen ee Stär e Wäissen Zwerg, an deen aneren e Roude Ris
ass. De Wäissen Zwerg akkretéiert am Laf vun der Zäit Gas aus dem ausgedehnte
Mantel vu sengem Begleeder, woubäi et zu villen Nova-Ausbréch komme kann, bei
deem de Waasserstoff vum akkretéierten Gas fusionéiert a Fusiounsproduien zréck
bleiwen. Dat setzt sech sou laang fort, bis seng Mass d'Chandrasekhar-Grenz
iwwerschreit an hien duerch seng Eegegravitatioun ze kollabéieren ufänkt. Am
Géigesaz zum Eisenkär vun engem SN-II-Virleeferstär huet de Wäissen Zwerg awer
grouss Quantitéiten un fusiounsfäegem Kuelestoff, soudatt de Kollaps zum
Neutronestär duerch eng rapid Kärfusioun verhënnet gëtt, an de Stär explodéiert.
Dofir gëtt dëst Phenomen och als thermonuklear Supernova bezeechent.

No ënnerschiddlech theoretesche Modeller kann d'Kärfusioun als Detonatioun wéi
och als Deflagratioun oflafen. Déi optriedend Supernova-Explosioun ass ëmmer
bannescht enger gewëssener Stäerkt, well déi kritesch Mass souwéi
d'Zesummesetzung vum Wäissen Zwerg konstant sinn. Bei enger Supernova-Explosioun
vum Typ Ia bleift keen dicht Objet iwwereg – déi ganz Matière gëtt als
Supernovarescht an de Weltraum geschleidert. De Begleederstär gëtt zu engem
sougenannten „Runaway“-Stär (engl. „Deserteur“), well hie mat senger –
normalerweis héijer – Orbitalvitess dovugeschleidert gëtt.

Well d'Stralung besonnesch am spéide Verlaf vun enger Supernova Typ Ia
gréisstendeels duerch de radioaktiven Zerfall vun 56Ni zu 56Co an dësem zu 56Fe
geniert gëtt, woubäi d'Hallefwäertzäiten ongeféier 6 respektiv 77 Deeg bedroen
(dës Theorie gouf fir d'éischt vum Fred Hoyle a vum William Alfred Fowler am
Joer 1960 opgestallt), ass d'Form vum Liichtbou bal ëmmer d'selwecht. Duerch déi
Eegenschafte vun enger sougenannter Standardkäerz loosse sech un sou
Supernova-Explosiounen relativ genee Distanzbestëmmungen am Weltraum maachen,
woubäi och d'Zäitskala vum Liichtbou nieft de Spektrallinnen zu der Bestëmmung
vun der Routverrécklung gebraucht ka ginn, well sech bei enger Routverrécklung
vun z. B. 2 och den zäitlechen Oflaf fir den Observateur ëm dëse Facteur
verlängert. D'Iddi dozou geet op de Fritz Zwicky zréck. Duerch
d'Distanzmiessunge vu Supernova-Explosiounen, déi viru ronn 7 Milliarde Joer
geschitt sinn, kann een déi séier Expansioun vum Universum (kuckt z. B.
Hubble-Konstant) beleeën. Fir d'Supernovae wierklech als Standardkäerz ze
gebrauchen, mussen d'Explosiounsmechanismen awer nach besser erfuerscht a
verstane ginn.

D'Matière déi bei enger Supernova fortgeschleidert gëtt bilt en
Emissiounsniwwel, dee besote „Supernovarescht“, am Géigesaz zu dem eventuelle
Rescht vum Kärkollaps, deen an der Astrophysik als „kompakten Objet“ bezeechent
gëtt. De bekanntste Supernovarescht ass de Krabbniwwel, deen no der Explosioun
vum SN1054 entstanen ass. Déi Supernova huet och ee Pulsar zréckgelooss.

Well eng Supernova no bei eiser Äerd katastrophal fir d'Liewen op eisem Planéit
wier, geneesou wéi d'Noperschaft vun engem Schwaarze Lach –beonrouegend. Well
awer e Stär virun enger Supernova bestëmmte Phasen duerchleeft, kann exakt
viraus bestëmmt ginn, ob e Stär kuerz virun enger Supernova steet oder net. Am
Beräich ëm eis Äerd, gëtt et kee Stär, deen eng Supernova ausléise kënnt. All
Observatioune vu Supernovae ginn an anere Galaxien oder wäiten Deeler vun eiser
Mëllechstrooss gemaach.



https://lb.wikipedia.org/wiki/Suezkanal

De Suezkanal (och Sueskanal, ar.: قناة السويس, Qanāt as-Suwais) ass e
Schëfffahrtskanal an Egypten tëschent den den Hafenstied Port Said a Port Taufiq
bei Suez, deen d'Mëttelmier iwwer den Isthmus vu Suez mam Roude Mier verbënnt an
et de Schëffer tëscht dem Nordatlantik an dem Indeschen Ozean erspuert, ronderëm
ganz Afrika missen ze fueren. E Schëff, dat vu Rotterdam op Singapur fiert,
brauch sou z. B. just 8.281 Séimeilen amplaz 11.755 Séimeilen, deemno der 3.647
manner.

De Suezkanal gouf de 17. November 1869 opgemaach, an en e ass 162,25 km laang.
2009 goufen d'Zoufaartsweeër op den zwou Säiten duerch Kanäl verdéift, sou datt
seng Lägt ewell am Ganzen 193,30 km ass. De Kanal gëtt als Grenz tëscht Afrika
an Asien betruecht.

De Suezkanal huet keng Schleisen an ass mat Mierwaasser gefëllt, dat vun den
zwou Säiten nolafe kann.

De Suezkanal ass zanter Januar 2010 24 m déif. Zanterhir däerfen d'Schëffer, déi
derduerch fueren, en Déifgang vu max. 20,1 m bzw. 66 Fouss hunn. Bei Schëffer,
déi méi breet wéi 50 m. sinn, ass de maximalen Déifgang graduell méi kleng: E
77,5 m breet Schëff däerf da maximal nach just 12,2 m déif am Waasser leien. Et
gëtt fir Schëffer och eng maximal Héicht vun 68 m, well um Wee d'Suezkanalbréck
bei El Qantara nëmme 70 m iwwer dem Waasser ass.

De Kanal ass am Norden um Waasserspigel 345 m breet an op der Suel 215 m. Am
Süde sinn dat repsektiv 280 m an 195 m. En ass eespureg, dofir gëtt et 3 Plazen
ënnerwee déi méi breet sinn, wou d'Schëffer laanschtenee kënne kommen: Port Said
Eastern Entrance, Ballah By-Pass a Grousse Batterséi.

Zanter dem 26. Juli 1956 ass d'Suez Canal Authority Proprietaire vum Kanal, déi
e géréiert, fir seng Sécherheet verantwortlech ass, an e wann néideg reparéiert
an ausbaut. Si kritt de Péage vun de Schëffer, déi duerchfueren. 2012 waren dat
z. B. 5.129,7 Mio. USD fir am ganze 17.225 Schëffer deemno ronn 298.000 USD pro
Schëff.

Wéinst der evidenter Topographie gouf et scho laang d'Iddi, e Kanal ze bauen
(notamment vun der Republik Venedeg an dem Osmanesch Räich), mee eréischt
Miessungen, déi ëm 1850 vun der Société d'Études du Canal de Suez maache gelooss
gi sinn, hu confirméiert, datt, anescht wéi virdru gemengt, d'Mëttelmier an den
Indeschen Ozean gläich héich wieren, an et deemno net zu Stréimunge kéim, déi de
Kanal futtimaache géifen.

De franséische Jurist an Diplomat Ferdinand de Lesseps den 30. November 1854 fir
seng Compagnie universelle du canal maritime de Suez eng Konzessioun op 99 Joer
kritt, fir de Suezkanal bauen ze loossen. D'Pläng stame vum éisträicheschen
Eisebunnspionéier Alois Negrelli. Mam de Lesseps huet och de franséischen
Ingenieur Voisin-Bey geschafft. De 25. Abrëll 1859 hunn d'Aarbechten ugefaangen.
Et war deemools dee gréisste Schantje vun der Welt, well och déi ganz
Innfrastruktur ronderëm huet missen opgebaut an erbäitransportéiert ginn,
ugefaange beim Drénkwaasser iwwer all Nol a Stéck Holz, dat aus Europa huet
misse erbäibruecht ginn, bis hin zu Lokomotiven an Eisebunne fir den Transport
(déi hirersäits nees Kuel a Waasser gebraucht hunn).

Währende den 10 Joer, déi de Schantje gedauert huet, sollen eng annerhallef
Millioun Leit, an der Haaptsaach Egypter, do geschafft hunn. De 17. November
1869 konnt de Kanal ageweit ginn. De Bau hat 426 Mio. Francs kascht.

Am Ufank war de Betrib vum Kanal onrentabel. 1870 koumen z. B. just 4 Millionen
Francs eran, an Egypten, dat en Deel vum Kapital vun der Compagnie universelle
hat, stoung kuerz virun der Faillite. 1875 huet Groussbritannien em seng Parten
ofkaf a konnt sou endlech beim Kanal, deem säi Bau et net verhënnere konnt,
matschwätzen. 1882 koum et zu Protester géint de briteschen Afloss, wouropshi
Groussbritannien Egypte besat huet.

De 26. Juli 1956 huet den egytpesche President Gamal Abdel Nasser de Kanal
verstaatlecht, 12 Joer ier d'Konzessioun ofgelaf war. Et koum zu der Suezkris.
Den 29. Oktober 1956 hunn israelesch, britesch a franséisch Truppen Egypten
ugegraff. Nodeems och d'UNO, d'USA an d'Sowjetunioun agegraff hunn, war de
Konflikt séier eriwwer.

Am Krich vu Sechs Deeg huet Israel den 9. Juni 1967 d'Sinai-Hallefinsel eruewert
an d'Kanalzon op den zwou Säiten ënner seng Kontroll bruecht. De Kanal war ewell
déi nei Grenz tëscht Israel an Egypten a war fir de Verkéier gespaart. Nom
Jom-Kippur-Krich hunn d'Egypter de Kanal zréckeruewert, sou datt en am Juni 1975
nees opgoe konnt.

Zanter dem August 2014 gëtt en Deelkanal gebaut an de Kanal méi breet gemaach,
fir datt vun 2015 un de Verkéier an zwou Richtunge kann zirkuléieren.



https://lb.wikipedia.org/wiki/Steenz%C3%A4it

Steenzäit gëtt déi längst Period vun der Geschicht vun der Mënschheet genannt,
ier Metaller fir Gebrauchszwecker geformt a benotzt goufen.

De Begrëff geet op den Dräiperiodesystem zréck, dee vum dänesche Paleontolog
Christian Jürgensen Thomsen an aneren zanter 1830 propagéiert gouf. An dësem
System ginn d'Ur- oder Virgeschicht an d'Steenzäit, d'Bronzezäit an d'Eisenzäit
ënneragedeelt. D'Steenzäit selwer gëtt agedeelt a Paleolithikum (Alsteenzäit),
Mesolithikum (Mëttels Steenzäit) an Neolithikum (Jongsteenzäit).

Dës Andeelung an dräi Periode bezitt sech virun allem op Europa an Deeler vu
Westasien an Nordafrika.

D'Al- oder Fréisteenzäit huet an Europa vu ronn 2.500.000 bis 8.000 v. Chr.
gedauert (ongeféier bis d'Enn vun der leschter Äiszäit) an ëmfaasst domat dee
gréissten Deel vun der Mënschheetsgeschicht.

D'Alpaleolithikum fänkt per Definitiounn do un, wou d'Mënschen ugefaangen hunn,
Steng als Geschir ze gebrauchen. Laang waren dës Steng net besonnesch
sophistikéiert, mä virun ongeféier 600.000 Joer, am Acheuléen, koumen déi éischt
Fauschtkäiler op. Dës Period huet ronn 500.000 Joer gedauert, ouni datt sech
villes geännert hätt.

Am Alpaleolithikum hunn d'Mënschen och eng éischt Kéier d'Feier benotzt, wat eng
wichteg Viraussetzung war, sech a méi kale Géigenden néierzeloossen an och,
Fleesch (duerch Kachen oder Broden) besser verdaulech ze maachen.

Den Ufank vum Mëttelse Paleolithikum, virun ongeféier 120.000-130.000 Joer, gëtt
doru festgeluecht, datt d'Fauschtkäiler engersäits eng méi asymmetresch Form
kruten an och Stécker vum Steen, déi ofgebrach goufen, villsäiteg als Geschir
zum Asaz koumen. D'Mënsche waren nach ëmmer Jeeër a Sammler. Se hate Waffen, déi
aus Steen an Holz zesummegesat waren; éischt Konschtwierker a Musekinstrumenter
(Flütten aus Schank) si beluecht. Déi Doudeg goufe begruewen an et goufen hinne
Saache mat an d'Graf geluecht.

Am Jongpleolithikum, deem säin Ufank virun enger 40.000 Joer festgeluecht gëtt,
kënnen eng éischt Kéier regional Ënnerscheeder an der Entwécklung festegestallt
ginn. Am Aurignacien dauchen a Mëttel-, West- a Südeuropa laang, schmuel Lamën a
Messeren op, fréi Fielsmolereie vun deemools goufen a Frankräich entdeckt. Aus
där Period sinn och ëmmer méi Geschir aus organeschem Material (Holz, Schank,
Har) erhalen. Vu virun ongeféier 28.000 bis virun 21.000 Joer u gëtt et
Fruchtbarkeetssymboler oder méiglecherweis och Representatioune vu Gëttinnen,
wéi d'Venus vu Willendorf Hielemolereien, Bijouen, méi raffinéiert Geschir ginn
ëmmer méi heefeg..

Mëttels Steenzäit gëtt déi Epoch genannt, déi nom Enn vun der Alsteenzäit ufänkt
(also ongeféier vun 8.000 v. Chr. un) a bis un den Ufank vun der Jongsteenzäit
dauert. Dës fänkt awer a verschiddene Géigenden zu verschiddenen Zäitpunkten un.
Sougëtt et z. B. am Levante just eng kuerz Iwwergankszäit tëscht Al- an
Neisteenzäit, déi do och net Mesolithikum, mä Epipaleolithikum genannt gëtt. An
anere Géigende vun Nordeuropa huet dës Epoch bis ronn 4.500 v. Chr. gedauert.
D'Mesolithikum fält mat där Zäit zesummen, wou d'Äis sech zréckgezunn huet an
d'Klima méi waarm gouf, an doduerch bedéngt d'Flora an d'Fauna sech ugepasst
hunn. Typesch fir déi Epoch si klengt Geschir aus Feiersteen (Mikrolithen), déi
als Deel vu méi komplexem Geschir, wéi z. B. Seeën, gebraucht goufen. D'Mënschen
hu sech ëmmer méi doruechter néiergelooss. Verschidden Zorte vu Mikrolythen, déi
fonnt goufen, hunn d'Fuerscher dozou bruecht, verschidde Kulturen ze
definiéieren. Eng fréi nordeuropäesch Kultur war déi sougenannt
Maglemose-Kultur, eng aner, aus méi enger spéiter Phas, z. B.
d'Ertebölle-Kultur. An der Iwwergankszäit fanne sech éischt Hiweiser op eng
"Neolhiséierung": Intentionellt Ubaue vu Planzen, vereenzelt Déierenhaltung an
éischt Keramiken.

Den Ufank vun der Jongsteenzäit gëtt haut do ugesat, wou d'Mënschen net méi just
vun deem gelieft hunn, wat se fonnt, resp. gejot hunn, mä bewosst produzéiert
hunn, virun allem, wat hiert Iessen ubelaangt, d. h. s'ugefaangen hunn, Akerbau
a Véizuucht ze bedreiwen. Dëst nennt een och déi Neolithesch Revolutioun. Dësen
Iwwergank war zu ganz ënnerschiddlechen Zäitpunkten: a Mesopotamien schonn ëm
11.000 v. Chr., a Mëtteleuropa ëm 5.500 v. Chr. Vereenzelt gëtt et haut nach
entleeë Regiounen op der Welt, wou Mënschen "technesch" an der Jongsteenzäit
liewen..

A Mëtteleuropa fänkt d'Neolithikum mat der Bandkeramik-Kultur tëscht zirka 5.600
a 4.900 v. Chr. un. A Südosteuropa an an der Donaugéigend hu sech eege Kulturen
erausgebilt, (z. B. d'Lengyel-Kultur an d'Badener Kultur bis hin zu de
spéitneolithesche Kulture vu Vinča am serbesch-rumäneschen Raum an Tisza am
haitegen Ungarn).

Am 8. Joerdausend v. Chr. gouf et éischt Versich, Metaller ze verschaffen. Am
Ufank waren déi op déi méi mëll Metaller Gold, Sëlwer a Koffer limitéiert, déi
zu Bijoue verschafft goufen. Fir Waffe waren déi net ze gebrauchen.

Gutt erhale mënschlech Iwwerreschter aus der Jongsteenzäit sinn z. B. de
Kennewick-Mann an den Ötzi.



https://lb.wikipedia.org/wiki/Stad_L%C3%ABtzebuerg

Lëtzebuerg, am Volleksmond dacks just d'Stad genannt, ass eng vun den 12
lëtzebuergesche Stied an d'Haaptstad vum Groussherzogtum Lëtzebuerg. Si ass eng
vun den 105 lëtzebuergesche Gemengen a mat 114.090 Awunner (Stand: Dez. 2016)
d'Gemeng mat der héchster Bevëlkerung am Land. Den 23. Oktober 2012 hat si
d'100.000 Awunner iwwerschratt a gouf domat zu enger Groussstad.

D'Stad Lëtzebuerg läit um Zesummefloss vun der Uelzecht an der Péitruss. Hir
Geschicht geet bis an d'Réimerzäit zréck a si gouf am Mëttelalter wéinst hirer
Festung "Gibraltar vum Norden" genannt.

Lëtzebuerg ass nieft Bréissel a Stroossbuerg Verwaltungssëtz vun der
Europäescher Unioun. Donieft ass d'Stad eng vun de gréisste Finanzplazen an
Europa.

Den historeschen Zentrum vun der Stad, d'Alstad, ass no Norden, Osten a Süden hi
vun 30–50 m déiwen Däller ëmginn, déi duerch d'Péitruss an d'Uelzecht an de
Sandsteen gegruewe goufen.

D'Quartieren an der sougenannter Ënnerstad sinn de Gronn, Clausen an de
Pafendall. No Westen hin erstreckt sech hanner dem Stadpark, deen op der Plaz
vun de Festungsmaueren ugeluecht gouf, e Plateau, deen iwwer de Glacis an de
Lampertsbierg iwwergeet. Weider westlech kënnt een an d'Quartiere Belair a
Märel. Nordwestlech vum Zentrum sinn de Rollengergronn an d'Millebaach ze
fannen.

A südwestlecher Richtung vum Zentrum läit Zéisseng. No Süden, déisäit dem
Péitrussdall, dee vun der Neier an der Aler Bréck iwwerspaant gëtt, leien
d'Quartiere Gare, Bouneweg-Nord/Verluerekascht a Bouneweg-Süd. Weider südlech
leie Gaasperech an Hollerech.

Ëstlech vum Zentrum, déisäit der Uelzecht, ass de Plateau vum Kierchbierg, och
Europäesche Quartier genannt. E bësse méi südlech dovu leien
Neiduerf/Weimeschhaff, den Zens an Hamm. Tëscht dem Garer Quartier an dem Zens
läit d'Polvermillen.

Am Norde leien, dem Laf vun der Uelzecht no, Eech, Weimeschkierch, Dummeldeng a
Beggen.

Schonn zu Réimerzäite sinn do, wou haut d'Stad Lëtzebuerg ass, zwou
Réimerstroossen, de Kiem vun Arel op Tréier an eng Niewestrooss (diverticulum)
vun där vu Metz op Tréier, zesummekomm. An der Spéitréimescher Zäit gouf um
Bockfiels eng kleng Festungsanlag gebaut, fir engersäits d'Strooss an d'Bréck
iwwer d'Uelzecht ze sécheren, an, anerersäits, fir de Germanen hir Incursioune
sou wäit wéi méiglech ze stoppen. Am fréie Mëttelalter stoung vun där Anlag net
méi vill, mä d'Plaz gouf "kleng Buerg" genannt. Dësen Numm gouf als
Lucilinburhuc an an engem Tauschdokument eng éischt Kéier schrëftlech ernimmt:
Duerch en Tosch mat der Tréierer Abtei St. Maximin huet den Ardennergrof
Siegfried I. ëm d'Joer 963 Lännereien zu Lëtzebuerg getosch (dësen Tosch gouf
méiglecherweis de 17. Abrëll 987 festgehalen). Hien huet du säi Schlass um
Bockfiels gebaut.

987, huet den Äerzbëschof vun Tréier, den Egbert (977-993), fënnef Altär an der
Erléiserkierch (haut Méchelskierch) geweit. Op der Kräizung vun de Réimerweeër
bei der Kierch ass e Maart entstanen (den haitege Fëschmaart), ronderëm dee sech
eng Uertschaft entwéckelt huet.

Mä schonn ier déi éischt Haiser ëm den haitege Fëschmaart entstane sinn, hu Leit
am Gronn, a virun allem zu Weimeschkierch gewunnt. Zu Weimeschkierch hat d'Abtei
Sankt Maximin zanter dem 9. Joerhonnert eng gréisser Grondherrschaft (926 gouf
et do 6 Millen).

Wéinst hirer Lag, souwuel geopolitesch wéi topographesch gesinn, hat d'Stad
Lëtzebuerg zanter hirem Bestoen eng wichteg militärstrategesch Bedeitung. Am 10.
Joerhonnert gouf schonn déi éischt Befestegung gebaut. Um Enn vum 12.
Joerhonnert, wéi d'Stad sech ëmmer méi no Westen hin ausgebreet huet, koum eng
2. Festungsmauer dobäi (D'"Rue du Fossé" war de Festungsgruef zu där Mauer).
Deemools gouf d'Nikloskierch gebaut, an en neie Maart (den haitege Krautmaart)
koum bäi. 1221 gouf bei der Uecht-Paart am Westen en Hospiz gebaut, deem seng
Gestioun de Walram vu Limbuerg dem Däitschhärenuerden iwwerdroen huet. Dëst gouf
en hallef Joerhonnert drop an de Gronn transferéiert.

Am Spéitmëttelter goufen e puer weider Kléischter gegrënnt: géint 1234 hunn op
der Schadeburg (dem haitegen Hellege-Geescht-Plateau) fromm Biergerinnen e
Muedeléine-Klouschter opgemaach, dat ëm 1264 an de Klarissenuerden opgeholl
gouf; och d'Franziskaner hu sech virun der deemoleger Stadmauer néiergelooss, zu
Bouneweg goung e Klouschter op, dat sech ëm leprakrank Leit gekëmmert huet, a
spéider an sech méi spéit den Zisterzienser ugeschloss huet. 1292 dann hunn hunn
d'Dominikaner sech nordëstlech vun der Buerg installéiert.

Am Ufank vum 14. Joerhonnert hat d'Stad eppes iwwer 900 Stéit, deemno ronn 5.000
Awunner. Se war dunn ongeféier 5 Hektar grouss. 1340 huet de Jang de Blannen e
Joermaart grënne gelooss, dee bis haut besteet: d'Schueberfouer.

Den 30. Juni 1509 gouf et e grousst Feier an der Uewerstad, dat 5-6 Deeg
gebrannt huet, an eng 180 Haiser, dorënner d'Méchelskierch, zerstéiert huet.. E
puer Joerzéngten duerno, am Summer 1554, ass duerch e Blëtzschlag
d'Polvermagaseng am Verwëllef vun der Franziskanerkierch explodéiert, an duerch
d'Feier dat doduerch entstanen ass, alt nees e groussen Deel vun der Uewerstad
verbrannt. Dofir gëtt et kaum mëttelalterlech oder gotesch Stilelementer, déi an
der Architektur vun der Stad erhale wieren.

Géint 1340, ënner dem Jang de Blannen, sinn nei Festunge gebaut ginn, déi zum
Deel bis 1867 stoungen. Déi verschidden Hären a Meeschteren (Burgunder,
Spuenier, Habsburger, Fransousen a Preisen) hunn an de Joerhonnerten duerno
d'Festung ëmmer méi ausgebaut a se zu enger vun deene stäerksten an Europa
gemaach.

Am 17. Joerhonnert hunn d'Spuenier déi éischt Kasematte gebaut. Se goufen ënner
dem Vauban ausgebaut a 1730-1740 vun den Éisträicher nach eng Kéier
vergréissert.

1795, ass Lëtzebuerg vu Frankräich annexéiert ginn, d'Stad gouf Prefektur vum
Département des Forêts. 1815 gouf d'Stad zu enger "Bundesfestung", an där
preisesch Truppe stationéiert goufen. Gläichzäiteg gouf d'Land pro forma als
Groussherzogtum nei erschafen, mam Wëllem I. vun Holland als Groussherzog.

Nom Traité vu London vun 1867 huet d'Festung missen ofgerappt an dem Buedem
gläich gemaach ginn. Et huet 16 Joer gedauert, bis dës Aarbechte méi oder manner
ofgeschloss waren. Se hunn 1,5 Millioune Goldfrang kascht. Op en Deel vun de
fréiere Festungsanlage sinn nei breet Stroossen (Boulevard Royal, Boulevard du
Prince Henri) an de Stater Park ugeluecht ginn. Elo konnt d'Stad sech no alle
Säiten ausbreeden. De Plateau Bourbon, mat der Alstad iwwer d'Nei Bréck (gebaut
1900-1903) verbonnen, war ee vun den éischten neie Quartieren, déi sou entstane
sinn.

1920 hunn d'Gemengen Eech, Hamm, Hollerech a Rollengergronn mat der Stad
Lëtzebuerg fusionéiert.

A Stroossen an op Haiser si bis haut d'Spure vum Naziregim zu Lëtzebuerg ze
gesinn .

D'Plëss d'Arem steet sou wuel fir den Ufank vum Naziregim, wéi fir d'Enn: de 6.
August 1940 ass de Gauleiter Gustav Simon fir d'éischt op dëser Plaz opgetrueden
an den 10. September 1944 hunn d'Lëtzebuerger op därselwechter Plaz déi 5.
amerikanesch Panzerdivisioun zesumme mam Prënz Felix als Befreier vu Lëtzebuerg
gefeiert.

An der Philippsgaass op Nr. 19 war deemools de Café de la Poste. Hei gouf schonn
Enn 1933 de Grondstee fir déi éischt ëffentlech Juddefeindlechkeet geluecht,
andeems e Schëld Judenfreies Lokal ubruecht gouf. Den amerikanesche
Schrëftsteller Henry Miller huet zu deem Zäitpunkt d'Lokal zoufälleg entdeckt an
d'Situatioun a sengem Buch Quiet days in Clichy beschriwwen. Vis-à-vis op Nr. 28
an der Philippsgaass steet d'Gebai vun Commissariat au Rapatriement, deen 1944
an d'Liewe geruff gouf, fir déi dausende vu Lëtzebuerger Krichsgefaangener nees
heemzebréngen oder déi stierflech Iwwerreschter vun deenen, déi ëmkomm sinn an
do wou Grafsteng bekannt waren, dës op Lëtzebuerg ze verleeën.

An der Monterey-Avenue, war den ale Sëtz vun der Haaptpostverwaltung. An der
Zäit vun der däitscher Besatzung koum d'Post ënner d'Obhut vum
Reichspostdirektor vun Tréier. Haut erënnert nach eng stenge Plack mat engem
bronze Relief un déi 26 Postbeamten, déi am Krich gefall sinn, awer och un de
Proteststreik vun enger Rei Postler den 1. September 1942 géint d'Aféierung vun
der Wehrpflicht.

An der Ënneschtgaass erënnert eng Plack um Gebai vum Educatiounsministère un déi
zweet Stater Synagog, déi am Hierscht 1943 vun den Nazien ofgerappt gouf.

An der Avenue Marie-Thérèse op Nr. 3 stoung dat aalt Bëschofshaus. Den deemolege
Bëschof Phillippe war déi eenzeg Lëtzebuerger Autoritéit, déi d'Land am Krich
net verlooss hat an dee seng Plaz no der Besatzung hale konnt. Op Nr. 5, am
bëscheefleche Konvikt war an der Besatzungszäit en däitscht Lazarett.

Nieft der Aler Bréck steet e Fräiheetsstee fir un d'Befreiung vu Lëtzebuerg, der
Belsch a Frankräich duerch d'US-Zaldoten z'erënneren.

Um Boulevard de la Pétrusse, ass op Nr. 57 de Centre de documentation et de
recherche sur la Résistance. An dësem Gebai, dat och als Villa Pauly bekannt
ass, war vun 1940 bis 1944 de Sëtz vun der Gestapo, der Geheimer Staatspolice.
Dëst Gebai, an deem och gefoltert gouf, ass d'Symbol vun der Terrorherrschaft
vum Naziregim zu Lëtzebuerg.

Dat markantst Monument an der Stad ass wuel d'Gëlle Fra. Den 21. Oktober 1940
gouf si vun den Nazien, ënner Protest vun de Lëtzebuerger, ofgerappt.

An der haiteger d'Nationalbibliotheik war bis 1964 de Kolléisch. Vill Schüler
goufen zwangsrekrutéiert.

Am Stadhaus um Knuedler erënnert an der Entrée eng kleng Bronzeplack un
d'Grënnung vun der Unio'n vun de Fräiheetsorganisatiounen.

Am Festsall vum Stadhaus um 1. Stack gouf den 10. September 1952 d'Lëtzebuerger
Ofkommes ënnerschriwwen, den éischten internationale Vertrag, mat deem
d'Bundesrepublik Däitschland d'Verantwortung fir de Vëlkermord un den
europäesche Judden duerch dat nationalsozialistescht Däitschland iwwerholl huet.

1952 gouf d'Stad Lëtzebuerg, laang Zäit just provisoresch, Sëtz vun der
Europäescher Communautéit fir Kuel a Stol. Bis 1981 goufen do och verschidden
Deel-Sessioune vum Europäesche Parlament ofgehalen. D'Stad ass weiderhi Sëtz vu
villen Organer vun der Europäescher Unioun, dorënner den Europäesche
Geriichtshaff, den Europäesche Rechnungshaff, d'Europäesch Investitiounsbank,
den Europäeschen Investmentfong, d'Sekretariat vum Europaparlament, Eurostat an
den Europäesche Stabilitéitsmechanismus

  Méi Informatioun doriwwer am Artikel: Sëtz vun den europäeschen Institutiounen

De Gemengerot vun der Stad Lëtzebuerg huet 27 Memberen. Et gëtt 5 Schäffen.
Zanter dem 17. Dezember 2013 ass d'Lydie Polfer (DP) Buergermeeschtesch. Si
ersetzt de Xavier Bettel, deen de 4. Dezember 2013 zum Premierminister ernannt
gi war, an dee sengersäits am November 2011 de Paul Helminger (DP) ofgeléist
hat. D'DP huet zanter 2005 an enger Koalitioun mat deene Gréngen d'Majoritéit am
Gemengerot. Déi Legislaturperiod virdru war den Helminger Buergermeeschter ënner
enger Koalitioun tëscht DP an CSV.

Quell: Inneministère / RTL.lu. Fett: Majoritéits-Koalitioun, déi de
Buergermeeschter a Schäfferot stellt.

Als Haaptstad vum Land hunn och all konstitutionell Organer a vill staatlech
Administratiounen hire Sëtz: d'Chamber, de Staatsrot, de Groussherzog
(Groussherzogleche Palais), d'Regierung an déi verschidde Ministèren,
d'Justizorganer (an der Cité judiciaire).

Zanter 2012 ass d'Stad Lëtzebuerg eng Groussstad, well si vun do u méi wéi
100.000 Awunner huet. Enn 2016 waren 114.090 Leit an der Stad ageschriwwen,
dovun 80.788 Net-Lëtzebuerger. Dat si 70,81% vun der Populatioun. Vun den 163
Nationalitéiten, déi an der Bevëlkerung vertruede waren, koumen 105.216 (92,77%)
Awunner aus Europa. 4.113 (3,28 %) vun den Awunner waren aus Asien, 2.457
(2,06%) aus Amerika, 2.111 (1,75%) aus Afrika an 102 (0,09%) aus Ozeanien. Fir
54 Awunner (0,04%) war hir Nationalitéit onbestëmmt a 37 Persoune (0,01%) waren
Apatriden.

2016 sinn an der Stad Lëtzebuerg 1.258 Kanner gebuer ginn (321 Lëtzebuerger an
937 Auslänner) an am selwechte Joër si 570 Leit gestuerwen (419 Lëtzebuerger an
151 Auslänner).

D'Economie vun der Stad Lëtzebuerg berout virun allem op de Servicer. Eng
besonnesch Roll spillt se als international Finanzplaz: Iwwer 150 Banken a soss
Finanzinstituter sinn do aktiv.

Zu deene bekanntsten international aktive Firme mat Sëtz an der Stad Lëtzebuerg
zielen Arcelor Mittal an d'RTL Group. Och den Handel spillt eng wichteg Roll.

De Sekundärsecteur do dergéint ass, nodeem d'Luxlait hir Molkerei 2009
geplënnert, Villeroy & Boch seng Fabréck 2010 zougemaach huet, a wa bis 2017
Heintz Van Landewyck seng Fabréck an d'Nordstad geplënnert wäert hunn, kaum nach
vertrueden. Wat de Primärsecteur betrëfft: 2012 gouf et nach een eenzege
landwirtschaftleche Betrib an der Stad, an zwar zu Märel.

De Fluchhafe Lëtzebuerg läit um Findel, an der Gemeng Sandweiler, 6 km vun der
Stad ewech. Als internationale Fluchhafe bestinn direkt Linne mat diversen
europäesche Stied.

8 Nationalstroosse gi stralefërmeg vun der Stad aus fort: d'N1, d'N2, d'N3,
d'N4, d'N5, d'N6, d'N7 an d'N11. D'Autobunnen A1, A3, A4 an A6 féieren an
d'Stad, respektiv sinn Deel vum Contournement vun der Stad. Si sinn, ausser
d'A4, un d'Autobunnsnetz vun den 3 Nopeschlänner ugebonnen.

Iwwer déi Linnen huet d'Stater Gare Uschloss un d'Linn 35 vum däitschen
InterCity-Netz, déi vun Tréier bis an den Hafe vun Norddeich an Ostfriesland
féiert, un d'TGV-Netz vun der franséischer SNCF mat enger direkter Verbindung op
Paräis, op Léck mat dem InterRegio m, op Bruxelles-Midi mam dem InterCity J, op
Nanzeg mat den Regionalexpresse vum TER Loutrengen, an op Nice respektiv Portbou
iwwer den Lunéareseau.

Ausser der Haaptgare gëtt et nach e puer méi kleng Garen um stater Territoire:
déi vun Hollerech, Dummeldeng an Zens-Hamm.

Et besti Pläng, eng grouss nei Gare bei Zéisseng ze bauen, déi virun allem den
internationale Verkéier ophuelen an d'Haaptgare entlaaschte soll.

D'Stad Lëtzebuerg bedreift, mat hirer Gesellschaft Autobus de la Ville de
Luxembourg, en eegent Busnetz, bei deem eng 150 Bussen op 25 Linnen déi
verschidde Quartieren ofdecken. Ausserdeem fuere ronn 120 Linne vum RGTR d'Stad
Lëtzebuerg un.

Bis 1964 gouf et en Tram an der Stad. Wéinst dem ëmmer méi héijen Autoverkéier
gëtt et zanter den 1990er Jore Pläng, en nees anzeféieren. Deen éischte Projet,
"BTB" genannt, deen Trams- an Zuchreseau hätt sollen uneneen uschléissen, fir
sou e méi grousst Anzuchsgebitt ofzedecken ass wéinst dem Widderstand vun der
Stater DP uganks 2000 op Äis geluecht ginn.

An de Joren duerno gouf un enger méi klenger Léisung laboréiert, déi d'Gare mam
Kierchbierg soll verbannen. Am Juni 2012 huet d'Chamber dësem Projet
zougestëmmt, deen zu 2/3 vum Staat an 1/3 vun der Stad finanzéiert soll ginn.
2014 soll déi éischt Schinn geluecht ginn an 2017 deen éischten Tram fuere
kënnen.

Zanter dem Mäerz 2008 gëtt et e Vëlo-Locatiounssystem, Vel'oH! genannt, dat vun
enger privater Firma ënner Konzessioun bedriwwe gëtt, a bei deem een op ronn 50
verschiddene Plazen e Vëlo ausléinen an op enger anerer nees ofstelle kann.

An der Stad Lëtzebuerg gëtt et eng sëlleche Muséeën an Ausstellungen: Der Stad
ënnerstallt sinn d'Villa Vauban an de Geschichtsmusée vun der Stad Lëtzebuerg.
Staatlech Muséeën um Territoire vun der Stad sinn den Nationalmusée fir
Geschicht a Konscht, den Nationalmusée fir Naturgeschicht, de MUDAM an de
Festungsmusée. Z'ernimme sief och nach d'Galerie Am Tunnel, déi vun der
Spuerkeess bedriwwe gëtt an de Biergercasino. 2016 huet de Regierungsrot gréng
Luucht ginn, fir am Gebai vum Alen Atheneum, wou bis ewell d'Nationalbibliothéik
dran ënnerbruecht ass, wann déi 2018 an hirt neit Gebai op de Kierchbierg géif
plënneren, e Musée fir modern Konscht aus Lëtzebuerg z'amenagéieren.

D'Stad Lëtzebuerg bedreift zwéi Theateren: de Groussen Theater vun der Stad
Lëtzebuerg an de Kapuzinertheater. Weider Theatersäll, déi de jeeweilegen
Ensembele gehéieren, sinn de Kasemattentheater, den Théâtre du Centaure an den
TOL.

Zu de Concertssäll um Territoire vun der Stad Lëtzebuerg zielen d'Philharmonie,
de Conservatoire vun der Stad Lëtzebuerg an Den Atelier.

Vill Kinoen an der Stad hunn an deene leschte Joerzéngten zougemaach, haut gëtt
et nach den "Artplex" Utopia um Lampertsbierg an de Multiplex Utopolis um
Kierchbierg, déi allebéid vum Kinepolis Group bedriwwe ginn, an d'Cinemathéik
vun der Stad Lëtzebuerg, déi der Stad ënnersteet.

Zu de weidere Kulturariichtungen an der Stad ze ziele sinn d'Nationalbibliothéik
an Nationalarchiv, zwou staatlech Institutiounen, an och d'Archiv, d'Bibliothéik
an d'Fotothéik vun der Stad Lëtzebuerg, souwéi eng Rëtsch privat Galerien, net
ze vergiesse Gebaier wéi d'Coque, de Kulturzentrum Neimënster, den Espace
culturel Cité oder de Carré Rotondes, wou regelméisseg kulturell Evenementer
opgefouert ginn.



https://lb.wikipedia.org/wiki/Spa

Spa (wa.: Spå) ass eng belsch Stad a Gemeng an der Provënz Léck. Si huet 10 000
Awunner an ass als Thermalbad säit laanger Zäit bekannt, wahrscheinlech schonn
zur Zäit vun de Réimer. Spa ass zu engem Begrëff ginn, wat d'Thermalbierder
ugeet. Den Thermalbegrëff Spa gëtt meeschtens op d'Stad Spa zréckgeféiert,
munnechmol och op d'Formel: Sanitas per Aqua (Gesondheet duerch d'Waasser).

Zu Spa hu sech an der Zäit d'Eliten aus der ganzer Welt Rendez-vous ginn: den
Dichter Victor Hugo, den Tsar Péiter de Groussen vu Russland (fir sech do vum
Wodka ze désintoxiquéieren), déi ganz belsch Kinneksfamill, den Alexandre Dumas
(Papp), de Casanova, ënner aneren. D'mondaint Liewen zu Spa am 18. Joerhonnert
ass gutt am Film Barry Lyndon vum Stanley Kubrick duergestallt. Et ass
iwweregens zu Spa, wou deen éischten moderne Casino gebaut gouf.

Am Mäerz 1918, hat déi däitsch Arméi hiren Haaptquartéier zu Spa ageriicht an
huet vun do aus déi lescht gréisser däitsch Offensiv am Éischte Weltkrich
ausgeléist. Nodeem datt et eng Zäit méi roueg zu Spa gi war, huet den
Thermalissem zanter den 1950er Joren e neien Héichpunkt erreecht.

Op der Héicht, déi Spa dominéiert, goufen d'Installatiounen Annette a Lubin
gebaut, bei déi haut eng Seelbunn féiert.

Ausser sengem gudde Ruff als Thermalstatioun ass Spa besonnesch bekannt wéinst
den Autoscourssen déi do um Circuit Spa-Francorchamps all Joer ausgedroe ginn.
Et gëtt och allgemeng als d'Wéi vum belschen Autossport betruecht.

D'Geschicht vum belschen Automobilssport huet do den 11. Juli 1896 ugefaangen.
De belschen Automobilklub hat do e puer Autosdeeg organiéiert fir de gutt
situéierten Themalgäscht eng Attraktioun ze bidden. Et gouf e Concours
d'élégance an e Gymkana, a wat dat wichtest war, och eng Course vun 12 km.
oganiséiert, déi vun zwéi Fransouse gewonne gouf.



https://lb.wikipedia.org/wiki/Sources_Rosport

Sources Rosport S.A. ass eng lëtzebuergesch Gesellschaft, déi zwou
Mineralwaasserquellen (d'Quell Rosport mat natierlecher Kuelesaier an d'Quell
Viva ouni Kuelesaier) a Fläschen offëllt an déi haaptsächlech ënner de
Markennimm Rosport a Viva kommerzialiséiert.

D'Gesellschaft gouf de 15. Dezember 1955 als Société en commandite simple Dick
Bofferding gegrënnt, nodeem de Michel Lucius zu Rouspert eng kuelesaierhalteg
Mineralquell entdeckt hat.

Am Summer 1959 waren d'Offëllinstallatioune souwäit fäerdeg, an am Oktober vum
selwechte Joer gouf ugefaangen, 20-cl-Fläschen ofzefëllen. 1962 gouf de Statut
an eng Société anonyme mat dem Numm Source Rosport ëmgeännert, an 1974 huet
Source Rosport mat Canada Dry a Coca Cola zu der Soutirages Luxembourgeois
fusionéiert, ier se sech 1998 nees vun deenen anere Partner, déi ewell vu
Coca-Cola Entreprises iwwerholl goufen, getrennt huet. Soutirages S.A. mécht
awer weiderhin d'Distributioun.

An den 1990er Jore koum och e méi liicht spruddelegt Waasser dobäi, dat als
Rosport medium, resp., am Horesca-Beräich, als Rosport blue vermaart gëtt. 2001
huet platt Waasser, dat Viva genannt gëtt, d'Gamme ergänzt. Am selwechte Joer
huet de Verwaltungsrot decidéiert fir den Numm a Sources Rosport S.A.
ëmzedeefen. Zéng Joer no der Aféierung vu Viva mécht dëst platt Waasser mam
Slogan d'Waasser vum Liewen 49% vun der Gesamtproduktioun vun der Sources
Rosport S.A. aus. Am Joer 2010 goufe méi wéi 12.650.000 Fläsche verkaaft, dat si
ronn 82 Hektoliter .

Uganks 2015 sinn d'Rosport-Fläschen an engem neien Design eraus komm an et gëtt
elo eng eenheetlech Fläsch fir déi dräi Produiten, wou just d'Etikett jee no
Produit ännert: sëlwer fir dat platt Waasser Viva, blo fir dee liicht
spruddelege Rosport blue a gréng fir de Rosport classic mat méi Spruddelen.

Zanter Juni 2012 ass Pom's um Maart, e Mix vu 65% Äppeljus a 35% Rousperter
Mineralwaasser.

Wéi d'Mark Rosport gegrënnt gouf, ass no engem Logo gesicht gi fir der Mark en
Erkennungsbild ze ginn. Deemools hu sech d'Grënner vun der Firma drun erënnert,
datt et am Mëttelalter bei Rouspert eng vun nëmmen e puer Fuerte gouf, duerch
déi ee bei Niddregwaasser mam Päerd duerch d'Sauer op déi aner Säit reide konnt.
Aus deem Grond ass e Päerd mat engem Reider als Symbol fir d'Mark geholl ginn.



https://lb.wikipedia.org/wiki/Soci%C3%A9t%C3%A9_nationale_des_chemins_de_fer_luxembourgeois

D'Société nationale des chemins de fer luxembourgeois, ofgekierzt CFL, ass déi
national lëtzebuergesch Eisebunnsgesellschaft.

D'CFL gouf de 14. Mee 1946 gegrënnt . D'Kapital an dëser "société d'économie
mixte" gouf zu 51 Prozent vum Lëtzebuerger Staat gehalen, während d'Belsch a
Frankräich jee 24,5 Prozent haten.

D'CFL huet déi zwéin am 19. Joerhonnert gebaute Normalspur-Reseaue
Guillaume-Luxembourg a Prince-Henri an enger Gesellschaft zesummebruecht, nodeem
déi zwéi Reseaue schonn ënner däitscher Besatzung 1940 de facto zesummegeluecht
gi waren. Déi al Concessionnairë sinn am Kader vun engem Accord à l'amiable vum
Staat indemniséiert ginn. D'CFL huet awer och d'Schmuelspurbunnen, déi schonn an
de Joerzéngte virdru lues a lues vum Staat iwwerholl gi waren, iwwerdroe kritt.

Am Oktober 1949 huet den deemolegen Transportminister Victor Bodson d'CFL
ugestallt fir eng Etüd iwwer d'Elektrifikatioun vum lëtzebuergesche Reseau ze
maachen. Déi Etüd ass de 5. Abrëll 1950 virgeluecht ginn.

Am November 1952 ass den CFL-Busdéngscht agefouert ginn.   Méi Informatioun
doriwwer am Artikel: CFL-Busdéngscht

Den 29. September 1956 ass d'Elektrifikatioun offiziell vun der Grand-Duchesse
Charlotte ageweit ginn. Deemools sinn d'Zich vu belschen a franséische
Lokomotive gezu ginn.

Als Ausgläich vun de Käschten, déi beim Bau vun der Muselkanaliséierung entstane
waren, huet de franséische Staat dem Lëtzebuerger Staat 3 elektresch Lokomotive
ginn, déi dunn 1958 un d'CFL weidervekaaft goufen. Et waren dat d'Lokomotive BB
3600 (N°3601-3603). 17 Stéck vun derselwechter Zort goufe bei MET kaaft.

1977 koum et zu enger Kapitalerhéijung, bei där Frankräich net matgemaach huet.
Während déi Belsch Participatioun bei 24,5 Prozent bliwwen ass, ass déi vu
Lëtzebuerg ob 63,25 Prozent geklommen an déi vu Frankräich ob 12,25 Prozent
gefall.

Duerch d'Gesetz vum 10. Mee 1995 gëtt de Staat Proprietär vun der Infrastruktur
(Gleiser, Garen asw.) an d'CFL kritt d'Gestioun dovun iwwerdroen.

1997 koum et mam Gesetz vum 28. März zu enger neier Kapitalerhéijung am Kader
vum neie Status vun den CFL. Zanterhier hält de Lëtzebuerger Staat 94 Prozent
vum Kapital, d'Belsch 4 Prozent a Frankräich 2 Prozent. D'Zuel vun de Membere
vum Verwaltungsrot ass op 15 erofgesat, mat der Garantie fir d'Belsch a
Frankräich mindestens een Administrateur ze stellen.

2004 goufen 20 weiderer vum selwechten Typ bei der Firma Bombardier zu Kassel an
Däitschland bestallt. Bei de Maschinnen handelt et sech ëm eng Schwëstermaschinn
vun der däitscher Baurei 185.1. Dës Lokomotive gi bei der CFL als Serie 4000
gefouert. Si hunn eng Leeschtung vun 5600 kW, dat sinn ongeféier 7600 PS.

Bei derselwechter Firma goufen och nach 62 nei duebelstäckeg Voituren an 18
Steierween bestallt (+2 nobestallt). Dat ganzt war bis Dezember 2008
ausgeliwwert. Dës Zuchgarnituren hunn déi deelweis iwwer 40 Joer al
Persounenzich ersat.

Weider goufen nach 22 nei Automotricë bei der franséischer Firma Alstom bestallt
a goufe bis 2012 ausgeliwwert.

Déi al Diesellokomotive vun der Serie 1800, wat gutt, a virun allem
zouverléisseg Maschinne sinn, goufen no an no all enger grousser Revisioun
ënnerzunn, a gi weiderhin am Gidderzuchverkéier agesat. Eng Ofléisung vun dëse
Maschinnen ass an den nächste Joren [Wéini ?] net an Aussiicht.

An nächster Zäit[Wéini ?] wäerten déi al Rangéierdiesele vun der 800/850/900 no
an no duerch méi modern Maschinnen ersat ginn. Dëst huet mat der Liwwerung vun
deenen neien (geléinte) Maschinnen och schonn ugefaangen. Et sinn dëst
d'Maschinnen 1501 bis 1508 (MAK G1206) an 1101-1106 (Mak G1000BB) souwéi de
1581-1586 (Mak G1206). Ausserdeem koumen nach e puer kleng Lokotraktere vu
verschiddene Produzenten dobäi. Dës Maschinne sinn um neisten technesche Stand
(ënner anerem hu se en ëmweltfrëndleche Rouschtpartikelfilter am Auspuff), si
hunn eng Funkfernsteierung, d. h. de Rangéierer kann nieft dem Zuch stoen, fir
ze manövréieren.

Et ass virgesinn[Wéini ?], datt d'Lok 804 vum Service des sites et monuments
nationaux, an engem ähnleche Kader wéi d'1604, als Muséesmaschinn erhale bleift.
D'Aarbechten hunn am Februar 2014 ugefaangen.

D'Restauratioun vun der E-lok 3608 ass am Mäerz 2014 mat enger Prouffaart
ofgeschloss ginn. Si ass nees an den Ausliwwerungszoustand vun 1958 zréckversat
ginn, d. h. bloe Lack a gegossen Nummereschëlter. Och de Westwon 208/218 grad
wéi den De Dietrich Z105 goufe vun den Arriva Werke Nord Gmbh zu Neustrelitz an
Däitschland restauréiert a gehéieren elo zum betribsfäege Muséesmaterial.

Bei der CFL gi momentan zwee Zuchsécherungssystemer benotzt. De Memor II+ an den
European Train Control System mam Level 1. De Memor II+ ass den ale System vun
der CFL, hien ass op alle Maschinnen ausser der CFL 2300 Stadler Kiss
installéiert a ka Luesfuerplaze fir 60 km/h a rout Signaler iwwerwaachen. Den
European Train Control System ass bis ewell (Dezember 2014) nëmmen op der CFL Z
2000 an dem neien CFL Z 2300 Stadler Kiss installéiert. Mam European Train
Control System kënnen iwwer Balisen am Gleis all Geschwindegkeeten a rout
Signaler iwwerdroe ginn, domat ass e méi sécher wéi de Memor II+. D'ganzt
lëtzebuerger Streckennetz ass mat Memor II+ an ETCS ausgerëscht.



https://lb.wikipedia.org/wiki/Slata_Ohnewitsch

D'Slata Ohnewitsch (Злата Огневич), gebuer den 12. Januar 1986 zu Murmansk a
Russland als Inna Leonidiwna Bordjuh (uk: Інна Леонідівна Бордюг, ru: Инна
Леонидовна Бордюг), ass eng ukrainesch Popsängerin.

Wéi si 5 Joer al war, gouf hire Papp, e Militärchirurg, op Sudak op der Krim
versat. Si huet do hir Kandheet verbruecht an ugefaange Musek ze studéieren. Um
Kiewer Musekinstitut R. M. Glière gouf s'als professionell Sängerin ausgebilt.
Fir hir Carrière unzefänke gouf se du vum Produzent Michail Nekrasow
ënnerstëtzt.

D'Slata Ohnewitsch huet e puermol bei der ukrainescher Virentscheedung fir den
Eurovision Song Contest matgemaach:

Bei der 1. Halleffinall vum Eurovision Song Contest 2013 de 14. Mee ass se op
déi drëtt Plaz komm an huet domat d'Qualifikatioun fir d'Finall gewonnen. Bei
der Finall den 18. Mee ass se mat 214 Punkten nees op déi drëtt Plaz komm,
hanner dem Farid Mammadov (Aserbaidschan) mat 234 Punkten an dem Emmelie de
Forest (Dänemark) mat 281 Punkten.



https://lb.wikipedia.org/wiki/Shint%C5%8D

Shintō (japanesch 神道, iwwersat: "Wee vun de Gëtter") - och Shintoismus genannt,
ass eng Relioun, déi bal exklusiv a Japan praktizéiert gëtt.

Shintō ass net einfach ze beschreiwen, well en eng grouss Diversitéit vu
regional verschiddene Kulten an iwwerliwwerte Glawensformen aschléisst. De
Shintō ass a Japan zesumme mam Buddhismus déi gréisst Reliounsgemeinschaft.
Shintō besteet aus enger Usammlung vu ville reliéise Kulten a Glawensformen, déi
sech un den eenheemesche Gottheeten (Kami) orientéieren. D'Kami sinn
zueleméisseg onbegrenzt a kënnen d'Form vu Mënschen, Déieren, Géigestänn oder
abstrakte Wiesen hunn. Shintō gëllt dofir och als eng polytheistesch,
animistesch oder och theophanistesch Relioun.

Gebaier oder Veréierungsplaze vum Shintō gi Shintō-Schräiner genannt. Un der
Spëtzt vun der Schräinhierarchie steet en Ise-Schräin, wou d'Sonnegottheet
Amaterasu veréiert gëtt, déi gläichzäiteg als Grënnerin vum japanesche
Keeserhaus, an als Virgängerin vum Tennō, gëllt.

D'buddhistesch Tempelen an d'Shintō-Schräiner sinn dacks zesummegewuess an déi
iwwertéinen doduerch dacks de Shintōkult. Scho bei der Gebuert vun engem
japanesche Kand ass et Brauch, datt d'Kand dem Kami vum Shintō-Schräin
virgestallt gëtt. Méi spéit dann, bei der Verlobung, gëtt et shintoistesch
Bräich, bei der Hochzäit awer gëtt sech vill um chrëschtlesche Modell
inspiréiert. D'Begriefnes gëtt meeschtens vun engem buddhistesche Mënch gehalen.

D'Reliounen, sou wéi de Shintō a Japan, de Konfuzianismus an de Buddhismus ginn
als Eenheet ugesinn, déi op ee Ganzt bezu ginn. D'Japaner halen dësen Ëmstand
net fir géigesätzlech, et ass fir si méi wichteg, verschidde Vuen niefteneen
existéieren ze loossen.

Dat Entscheedend ass net, wéi eng Relioun d'Virmuecht kritt. Fir vill Japaner
féiert dës Vue zum Gefill datt de Shintoismus an de Buddhismus éischter e Gefill
duerstelle wéi eng Relioun. De Shintoismus aus Japan schéngt op den éischte
Bléck bëssen duercherneen, mä mat der Zäit gëtt däitlech, datt de Shintoismus a
Japan eng déifgräifend Systematik a sech huet, déi virun allem doduerch bewierkt
gëtt, datt de Shintoismus a Japan als konspirativ Léier an der Analogie zum
esoteresche Buddhismus verstane gi muss. Ënner dësem Bléckwénkel kënnen am
Shintoismus d'Naturritualer an d'Gëtterveréierung betruecht ginn. D'Gëtter, oder
och d'Gottheet, kënnen alles an näischt sinn, oder Naturgewalten, Fielsen,
Planzen an Déieren.

Dat Entscheedend ass d'Muecht vun der Gottheet (Kami), net op gutt oder béis
Gëtter. Et kënnt dorop un, sech mat der Gottheet gutt ze stellen an dësen Drang
duerch déi entspriechend Riten an Bräich vum Shintoismus ze verkierperen.



https://lb.wikipedia.org/wiki/Sediment

Sedimenter a Sedimentgestengs entstinn duerch d'Oflagerung (Sedimentatioun) vu
Material u Land, a Flëss, a Séien an am Mier. Hinne géintiwwer steet
d'magmatescht Gestengs, dat duerch d'Kalgi vu flëssegem Gestengs entstanen ass;
sief et bannen an der Äerd (plutonescht Gestengs wéi z. B. Granit), sief et op
der Äerduerwerfläch (vulkanescht Gestengs oder Eruptivgestengs wéi z. B.
Basalt).

Sedimenter a Sedimentgestengs, ginn, hirem Ursprong no, agedeelt a klastesch,
biogen a chemesch Sedimenter a Réckstandsgestengs.

Sedimentssteng sinn déi eenzeg Steng, an deene Fossilie sinn. D'Konsistenz an
d'Zesummesetzung vu Sedimenter hänkt vun den direkten Awierkunge vun der
Äerdatmosphär, der Hydrosphär an der Biosphär, deemno de Konditiounen of, wéi
s'entstane sinn. Well déi mat der Zäit änneren (duerch Ëmweltaflëss o. a.)
ännere sech och d'Sedimentsloen. Sou kann een haut spezifesch Periode bestëmmen,
an deene Sedimenter mat verschiddene Proprietéiten (oder Fossilien, déi dran ze
fanne sinn), entstane sinn. Déi nennt ee sedimentär Fazies.



https://lb.wikipedia.org/wiki/Schwaarzt_Lach

E Schwaarzt Lach ass en Objet, bei deem d'Schwéierkraaft op der Uewerfläch sou
grouss ass, datt näischt dëst Objet verloosse kann – net emol d'Liicht. Aus
dësem Gronn kann een e Schwaarzt Lach och net direkt observéieren. E Schwaarzt
Lach erkennt een nëmmen duerch seng Auswierkung, déi et op seng Ëmgéigend huet.
Gëtt beispillsweis Matière an e sou eent Schwaarzt Lach eragezunn, erhëtzt dëst
sech sou staark, datt een eng intensiv Röntgenstralung feststelle kann.

Et ënnerscheed een tëscht stellare Schwaarze Lächer (stellar black hole) an
supermassive Schwaarze Lächer (supermassive black hole). Stellar Schwaarz Lächer
sinn eng Folleg vun der Weiderentwécklung vu Stäre, déi eng Mass besëtzen, déi
ëm e Villfacht méi grouss ass wéi déi vun eiser Sonn. Stäre mat enger grousser
Mass explodéieren um Enn vun hirem Liewens als Supernova. D'Reschter vun dëser
Explosioun kënnen zu engem Schwaarze Lach kollabéieren. Stäre mat enger klenger
Mass beennen hiert Liewen relativ onspektakulär als Wäiss Zwergen. Dat sinn
Stärereschter, déi ofkillen a verläschen. Supermasseräich Schwaarz Lächer kënnen
déi milliounefach Mass vun eiser Sonn hunn a si wahrscheinlech an den Zentre vun
de meeschte Galaxiën. Wéi si entstane sinn, gëtt am Ament nach erfuerscht.



https://lb.wikipedia.org/wiki/Schengener_Ofkommes

D'Schengener Ofkommes (och bekannt als Accorde vu Schengen) ass en Ofkommes, dat
de 14. Juni 1985 vu fënnef EU-Memberstaaten (Belsch, Däitschland, Frankräich,
Holland a Lëtzebuerg), um Schëff M.S. Marie-Astrid, dat op der Musel am
Dräilännereck viru Schengen louch, ënnerschriwwe gouf.

Den 19. Juni 1990 hunn Däitschland, Frankräich an d'Benelux-Länner e weidert
Dokument ënnerschriwwen, déi sougenannt Schengener Konventioun, déi déi
'technesch' Detailer regelt.

Duerch e Protokoll am Traité vun Amsterdam gouf d'Schengener Ofkommes an den
'Acquis' vun der Europäescher Unioun iwwerholl, an dofir sinn déi zéng Länner,
déi am Mee 2004 bäigetruede sinn, automatesch Memberen. D'Vereenegt Kinnekräich
(a wéinst den oppene Grenzen tëscht Nordirland an der Republik Irland och déi
leschtgenannten) maachen awer bis op weideres net mat. De 16. Oktober 2004 huet
d'Net-EU-Land Schwäiz ënnerschriwwen, dem Schengen-Raum bäizetrieden. Et ass den
12. Dezember 2008 fir de Landverkéier a Kraaft getrueden. Enn Mäerz 2009 mam
Summerfluchplang kënnt de Loftverkéier debäi.

Déi praktesch Ëmsetzung geschouch no an no, mat siwe Länner am Juni 1995 (déi
fënnef éischt plus Spuenien a Portugal). 1997 koumen Éisträich an Italien no. A
Griicheland sollt d'Konventioun zwar vun 1997 u gëllen, praktesch war dat awer
eréischt vun 2000 un de Fall. Déi Skandinavesch Länner, déi virdrun och schonn
eng Struktur ënnereneen haten, déi bal d'selwecht war, hunn d'Schengener
Ofkommes de 25. Mäerz 2001 ëmgesat.

An den zéng neien EU-Memberstaate vum Bäitrëtt vun 2004, ausser Zypern, ass de
Schengen-Raum den 21. Dezember 2007 (fir Land- a Miergrenzen) an den 30. Mäerz
2008 (fir Loftgrenzen) a Kraaft getrueden.



https://lb.wikipedia.org/wiki/San_Francisco

San Francisco [ˌsænfɹənˈsɪskoʊ] ass eng Stad am Bundesstaat Kalifornien an de
Vereenegte Staate vun Amerika a läit un der Westküst vum Land. Mat 824.525
Awunner ass se déi véiertgréisst Stad vu Kalifornien.

Den Numm vun der Stadt kënnt aus dem Spueneschen a bezitt sech op den hellege
Franziskus, de Franz von Assisi.

D'Stad läit op der nërdlëcher Spëtzt vun der San-Francisco-Hallefinsel, déi
d'Bucht vu San Francisco südwestlech ofschléisst, a gëtt am Westen vum Pazifik,
am Norden vum Golden Gate an am Oste vun der Bucht begrenzt. Am Süden leien déi
300 m héich Twin Peaks, déi vun de spuenesche Missionären wéinst hirer Form „Los
Pechos de la Chola“, op lëtz. „D'Brëscht vum Indianermeedchen“, genannt goufen.

San Francisco ass och bekannt fir seng Hiwwelen, déi vun enger Héicht vu 30
Meter Héicht un "Hill" genannt ginn; et gëtt där 42 um ganzen Stadgebitt. Fir
déi sträppweis schéi géi Stroossen eropzekommen, huet den Andrew Smith Halli ëm
1870 déi sougenannt Cable Cars entwéckelt. D'"Belle of the Bay", wéi d'Stad och
mat Léift genannt gëtt, ass eng vun de bedäitesten Hafestied un der Westküst vu
Nordamerika. An der Bucht vu San Francisco leien déi bekannt, haut nëmme méi als
Musée benotzt Prisongsinsel Alcatraz, Angel Island, Treasure Island, Yerba Buena
Island an aner kleng Inselen. Am Pazifik virun San Francisco leien
d'Farallon-Inselen.

Wéinst der Noperschaft mat der San-Andreas-Verwerfung ass San Francisco engem
groussen Äerdbiewen-Risiko ausgesat. Den 18. Abrëll 1906 gouf et do dat bis
ewell schwéierst Äerdbiewen. Betraff war d'Géigend vu San Juan Bautista bis
Eureka. Et hat eng Stäerkt vu 7,8 op der Richterskala. Duerch Feier an
Explosioune goufen deemools dräi Véirel vu San Francisco zerstéiert.



https://lb.wikipedia.org/wiki/Salvador_Allende

De Salvador Guillermo Allende Gossens, gebuer de 26. Juni 1908 zu Valparaíso a
gestuerwen den 11. September 1973 zu Santiago de Chile, war e chileneschen
Dokter a vun 1970 bis 1973 President vum Chile.

Während senger Presidentschaft huet hie probéiert, op op demokrateschem Wee eng
sozialistesch Gesellschaft am Chile z'etabléieren. Sou huet hien d'Banken an
d'Koffergrouwen an aner Minièren an auslänneschem (meeschtens US-amerikaneschem)
Besëtz ouni Entschiedegung verstaatleche gelooss, an an enger Agrarreform
d'Terraine vun e puer mächtege Groussgrondbesëtzer u Klengbaueren a Kollektiver
verdeele gelooss. Hien huet d'Präisser vu Grondnahrungsmëttelen a vu Loyere
festleeë gelooss an eng gratis Schoulbildung a Gesondheetsversuergung agefouert.

Duerch seng Politik, ma och wéinst engem Handelsembargo vun den USA an anere
Länner goungen d'Präisser vun Importer staark an d'Luucht, et koum zu enger
Inflatioun vun 160% bis 600% am Joer, wat zu enger regelrechter Wirtschaftskris
gefouert huet. Streiker, Manifestatiounen an terroristesch Attacke waren
d'Folleg.

De Salvador Allende gouf den 11. September 1973 bei engem Militärputsch, mat un
der Spëtzt dem Augusto Pinochet (an ënnerstëtzt vun der CIA) gestierzt, an huet
sech am Verlaf vun de Kämpf d'Liewe geholl.



https://lb.wikipedia.org/wiki/Rumm-Befestegungen

De Rumm-Plateau ass eng Héicht ëstlech vun der Stad Lëtzebuerg, op deem e
gréisseren Areal läit, dee vum Bau vun der Wenzelsmauer bis zum Schleefe vun der
Festung Lëtzebuerg exklusiv militäresch benotzt gouf. Am Dall westlech an
nërdlech läit de Staddeel Gronn. De Plateau gëtt duerch den Uelzechtdall zu dräi
Säiten hi begrenzt. De Floss kënnt vun Osten, fléisst laanscht d'Polvermillen an
de Gronn a mécht dann do eng Schleef, an där de Plateau läit. No Oste läit haut
de Quartier Zens vun der Stad Lëtzebuerg, duerch deen d'Tréierer Strooss féiert,
déi fréier Haaptverbindung tëscht der Stad an Tréier. De Plateau gouf vum Enn
vum 14. Joerhonnert u befestegt, bis an d'19. Joerhonnert goufen déi
Befestegunge weider ausgebaut.

Iwwer d'Origine vum Numm vum Plateau gëtt et eng Rei Theorien. De Plateau daucht
a Quelle virum 15. Joerhonnert als "Dënsel" oder "Dinsel" op, wat sech
wahrscheinlech vum laténgeschen "insula", dat heescht, "Insel" ofleede léisst,
vu datt de Plateau op 3 Säite vun der Uelzecht ëmginn ass, an dowéinst eng Zort
Hallefinsel mécht. Aus deem Grond huet d'Tréierer Paart op dësem Plateau och de
Bäinumm "Dënselspaart".

Den Numm "Rumm" daucht eréischt an der Mëtt vum 15. Joerhonnert op. Vu wou e
kënnt ass net eendeiteg gekläert, vläicht awer aus dem Germaneschen, wou en
"Hiwwel" oder "Kopp" kéint bedeiten. Eng weider Méiglechkeet ass, datt den Numm
ganz banal vu Rummen hierkënnt, op déi Dicher gespaant goufen déi frësch gewieft
gi waren.

Iwwer déi fréi Siidlungsgeschicht ass net vill gewosst. Zanter dem Ufank vum
Festungsbau op där Plaz goufe Mënze fonnt, déi aus der Zäit vun de réimesche
Keeseren, vum Gallienus (253-269) bis bei de Valentin II (388-392), stamen. De
Jules Vannérus geet dofir dovun aus, datt op där Plaz zu deem Zäitpunkt e
réimescht Lager existéiert huet. 1682 sinn du beim Ëmbau vun der aler Tréierer
Paart réimesch Tounschierbele fonnt ginn.

Ëm 1380 (oder tëscht 1387 an 1395, jee no Quell) gouf ënner der Herrschaft vum
béimesche Kinnek Wenzel II. mam Bau vun enger Rankmauer ugefaangen, déi de
Rumm-Plateau fir d'éischt Kéier mat an d'Festung agebonnen huet. Zu deem Zweck
ass eng Befestegungsmauer gebaut ginn, déi de westlechen Deel vum Plateau
ofgeschnidden huet. D'Mauer hat ufanks eng Héicht vun 9 Meter an eng Déckt vun
1,8 Meter. D'Tierm waren 12 Meter héich. D'Mauer war duerch e Gruef vun 12 Meter
Breet an 8-10 Meter Déift um Plateau virun Ugrëffer geschützt. Op Héicht vun der
Tréierer Strooss huet d'Mauer e Wénkel vun 90° gemaach. Op dësen Eck gouf
d'Paart fir an d'Festung gebaut, déi sougenannt „Tréierer Paart“ oder och nach
„Dënselspaart“. D'Mauer ass dunn e puer Meter erof a Richtung Gronn gelaf, ier
se dunn erëm am 90° Wénkel den Dall erof bei d'Uelzecht gefouert huet.

Déi ganz Mauer ass um Rumm-Plateau duerch 6 Tierm an eng Paart verstäerkt ginn.
D'Tierm waren alleguer ronn gebaut. D'Tréierer Paart war d'Haaptentrée vun där
Säit aus fir an d'Festung ze kommen an huet aus engem véiereckegen Tuerm
bestanen, deen direkt iwwer dem Duerchgang selwer louch. De Bau vun der Paart
war néideg ginn, nodeem d'Kruedelspaart zougemaach gi war.

1443 gouf d'Stad vu franséischen Truppen ënner dem Philippe III, genannt Le Bon,
belagert. Als Suite vun der Belagerung gouf et wuel e Feier an der Tréierer
Paart, wouduerch d'hëlze Biedem an d'hëlzen Trap zerstéiert goufen.

Ënner dem Androck vun de Spannungen tëscht Frankräich a Spuenien goufe vun der
Garnisoun eng ganz Rei Moderniséierungen un de Festungsanlage virgeholl. Um
Plateau vun der Rumm gouf d'Déckt vun der Mauer op 3-3,3 Meter opgestockt. Fir
den Terrain besser z'iwwerblécke gouf de Wiergank ëm 2 Meter gehuewen.

Ëm 1550 goufen dunn d'Tierm modifizéiert. Den ënneschten Drëttel gouf opgefëllt,
wahrscheinlech fir d'Stabilitéit ze verbesseren: gläichzäiteg goufen nämlech an
den Tierm Emplacementer fir liicht Artillerie ageriicht. 1590 gouf déi éischt
Tréierer Paart zougemauert, nodeem e bësse méi déif, besser geschützt, déi
sougenannt 2. Tréierer Paart gebaut gi war. D'Tréierer Strooss gouf verluecht an
et gouf eng Mauer gebaut déi laanscht dës Strooss gelaf ass a sou den Accès bei
déi al Paart zougemaach huet.

Um Site vun den haitege Kasäre bestoungen zanter der zweeter Hallschent vum 17.
Joerhonnert „Baracken“, also Gebaier déi Zaldote vun der Garnisoun an hir
Familljen opgeholl hunn. Déi goufe wahrscheinlech ëm 1671 gebaut, wéi och aner
Kasären an der Festung, fir d'Zaldoten net méi bei Bierger vun der Stad
ënnerbréngen ze mussen. Den 18. Mee 1672 notéiert e Paschtouer op alle Fall,
datt d'Eltere vun engem Kand dat gedeeft gëtt op der Rumm a Baracke wunnen. Déi
goufe wahrscheinlech duerch d'Belagerung an de Bombardement vu 1684 komplett
zerstéiert, sou datt d'Fransouse forcéiert waren nei Kasären ze bauen.

1683 a 1684 waren zweemol franséisch Truppe virun der Festung. Déi éischt Kéier
sinn d'Truppen no engem kuerzen, awer heftege Bombardement op Chrëschtdag 1683
erëm ofgezunn, ma 1684 gouf d'Stad zerguttst vun den Truppe vum Maréchal Créqui
belagert. De Vauban, dee responsabel fir d'Belagerung war, huet aus 4 Richtungen
ugräife gelooss. Eng vun dësen „Attaques“ war d'“Attaque du Cromte,“ déi vum
Fetschenhaff ausgoung. Den Numm vun dëser Attack koum wahrscheinlech vum Numm
vum Stader Quartier „Gronn“, deen d'Zil vun der Attack war. De Bombardement huet
den 10. Mee 1684 ugefaangen, andeems eng Bresch an d'Mauer tëscht dem éischten
an dem zweeten Tuerm um Plateau nieft der aler Paart geschoss gouf. Bei dësem
Bombardement goufen och d'Kroune vun den Tierm um Plateau zerstéiert. Déi al
Paart gouf bei dësem Bombardement och uerg beschiedegt; Stécher aus där Zäit
weisen eng grouss Bresch an der Mauer, déi iwwer déi iewescht Stäck geet.
D'Attack sollt de Plateau ganz anhuelen, dann an de Gronn virstoussen an
d'spuenesch Garnisoun vun hirem Zougank zur Uelzecht ofschneiden.

Den 20. Mee goufen zwou Minnen ënner der aler Mauer gesprengt, déi d'Bresch
verbreederen an de Fransousen et erlaben am Stuerm d'Enceinte ze huelen.
D'spuenesch Truppen zéie sech dorop hi bis an d'Redoute Beaumont zréck, déi se
ënner dem Kommando vum Prënz vu Chimay bis zur Kapitulatioun den 3. Juni halen,
entgéint de Beméiunge vun de Fransousen.

Vum Summer 1684 u goufen d'Befestegungen um Rumm-Plateau erëm an hirer aler Form
opgebaut. Dem Vauban no haten déi al, mëttelalterlech Maueren zwar den neie
Belagerungstechniken näischt méi entgéint ze setzen, ma si hunn de Bléck op
d'Stad verspaart a sinn dowéinst erhale bliwwen. Vu 1684 bis 1685 goufen um
Plateau tëscht der Mauer an der Redoute Beaumont 4 Kasäre fir Mannschaften an
eng Kasär fir Offizéier an Ënneroffizéier gebaut , a virun der Mauer gouf e
Ravelin ugeluecht. 1688 gouf virum Ravelin d'Redoute de la Bombarde, dat
spéidert Fort Rumigny gebaut. Domat waren déi schwaach Befestegungen op dëser
Plaz, déi et de Fransousen erlaabt haten an d'Enceinte anzedrénge bedeitend
verstäerkt ginn.

No dëser Period, bis an dat 19. Joerhonnert goufen un de Befestegunge selwer
keng gréisser Ännerunge méi virgeholl.

1814 gouf op der Rumm e Pëtz a Betrib geholl deen haut nach besteet. 1842-1843
gouf de Pëtz vun de Preise mat enger Drockpompel equipéiert an et gouf e
bommeséchert Gebai ronderëm gebaut. Gläichzäiteg gouf en 8-eckege Waassertuerm
gebaut, deen nach haut besteet, grad wéi d'Wunneng vum Responsabele fir d'Pëtzer
vun der Stad, der sou genannten „Arche Noah“, déi op de Fielsen iwwer dem Gronn
läit.

An den 1850er Jore sinn éischt Pläng opkomm fir d'Stad Lëtzebuerg mat engem
Eisebunnsnetz u gréisser Stied am Ëmland unzebannen. Dëst ass zu enger grousser
Erausfuerderung fir d'Festungsingénieurë ginn, déi net nëmmen Tracéë fir
Eisebunnslinnen duerch déi verwénkelt Festungswierker hu misste bauen, ma och
deenen hir Verdeedegung hu missten aplangen. Zwou vun dëse Linnen hu vun der
Gare aus laanscht de Rumm-Plateau gefouert, déi op Tréier an déi op Léck. Vun
der Gare aus sinn d'Gleiser a Richtung Nordosten laanscht déi südlech Flank vum
Plateau gelaf, fir sech nieft dem Orth-Tuerm ze splécken. D'Lécker Linn ass dunn
no Norden tëscht dem Rumm-Ravelin an dem Fort Rubamprez gelaf, d'Tréierer Linn
no Nordosten laanscht d'Fort Rubamprez a Rumigny a Richtung Waasserbëlleg.

  Méi Informatioun doriwwer am Artikel: Geschicht vun der Eisebunn zu Lëtzebuerg

Fir noutfalls kënnen d'Approche iwwer déi zwou Eisebunnslinnen ze späre goufen
1860-1861 zwou Batterien op der Rumm ageriicht, déi bannenzeg Batterie op der
rietser Flank vun der Rumm, direkt ënner der Mauer, fir d'Tréierer Linn ënner
Feier ze huelen, an déi baussenzeg Batterie vis-à-vis vum Orth-Tuerm, wou d'Linn
sech spléckt, fir béid Linnen ënner Feier ze huelen. D'Redoute Beaumont,
mëttlerweil als Rumm-Reduit bekannt, gouf 1862 als Krichspolfermagaséng
ëmgebaut.

D'Situatioun fir d'Zaldoten an de Kasäre war no der Iwwernam vun der Festung
duerch d'Preise katastrophal. Vill Kasären hu sech an engem delabréierten
Zoustand befonnt,, sou datt si hu misste renovéiert an ausgebaut ginn. Ënner
preisescher Besatzung gouf awer och de Bau vun neie Kasäre virugedriwwen. An de
Joren 1863-1866 gouf um Plateau eng 5. Kasär, direkt hanner der
mëttelalterlecher Mauer gebaut, déi sou genannte „Preisesch Kasär“, e massive
bommeséchere Bau, no den deemools neisten Technike vum Festungsbau gebaut: den
Daach konnt am Krichsfall bannent kierzter Zäit ofgedroe ginn an duerch eng déck
Couche Buedem ersat ginn, déi d'Gebai viru Bombardement schütze sollt. D'Rumm
war zu deem Zäitpunkt d'Heemecht fir Artillerietruppen, déi natierlech och mat
der Stadbevëlkerung Kontakt haten, deen net ëmmer onproblematesch war - vun
dohier kënnt och d'lëtzebuergescht Lidd "Et wor emol e Kanonéier".

Nom Ofzuch vun de preiseschen Truppen nom Traité vu London 1867 ass de ganzen
Areal an d'zivil Notzung iwwergaangen. D'Schleefe vun der Festung Lëtzebuerg
huet mat de Paarten ugefaangen, déi de Verkéier behënnert hunn – fir d'éischt
goufen déi schwéier Dieren eraus geholl an d'Brécken demoléiert, an duerno
d'Gebai selwer ofgerappt fir méi breede Stroosse Plaz ze maachen. 1867 gouf sou
déi 2. Tréierer Paart komplett ofgebrach, an den Débris gouf an den Hiwwel
gehait fir de Gruef zouzemaachen. Sou konnt de Verkéier besser iwwer de Cents a
Richtung Tréier lafen. Den Duerchgang vun der aler Tréierer Paart, dem
Jakobstuerm, gouf erëm opgemaach fir e besseren Accès op de Plateau ze hunn.

Den 20. Oktober 1874 war mat der Demolitioun vum Wiergank an der Mauer tëscht
den Tierm ugefaange ginn. D'Mauer tëscht de Rumm-Tierm gouf ofgedroen – domat
gouf dunn och den Accès an d'Tierm zerstéiert. Gläichzäiteg sollt eng Parkanlag
déi vum franséische Landschaftsarchitekt Édouard André entworf gi war ëm d'Tierm
entstoen, deselwechten Architekt dee schonn d'Pläng fir den Huelen Zant an
d'Parkanlagen op der Neipaartsfront entworf hat. Dës Pläng hu virgesinn, d'Tierm
am Stil vum Huelen Zant als kënschtlech Ruinen z'erhalen.

Géint dës Pläng huet awer d'Société créée dans le but de la conservation des
monuments historiques dans le Grand-Duché, oder och nach Société Archéologique
(Institut Grand-Ducal), beim zoustännegen Generaldirekter vun den Travaux
publics, Victor Thorn, intervenéiert. An engem Bréif vum 9. Abrëll 1882 schreift
den Institut: „Au point de vue archéologique, ces démolitions sont
souverainement regrettables.“, an datt: „Ces travaux ont soulevé des
réclamations générales. Ils sont exécutés en vue d'embellir le paysage ;
toutefois, même à ce point de vue, il est permis de différer absolument
d'opinion avec l'administration.“ Den Institut war der Meenung, „[...] qu'il est
de son devoir d'intercéder pour le maintien de ces constructions.“ Den 29.
Abrëll schreift den Institut souguer „[qu'elle] proteste contre cet acte de
vandalisme qui n'est justifié pour rien.“

D'Demolitiounsaarbechte goufen doropshin op Uerder vum Generaldirekter direkt
gestoppt, an d'Tierm sinn an deem Stadium an deem si dee Moment ware bestoe
bliwwen, dat heescht, mat schonn zwéin no de Pläng vum André kënschtlech
"ruinéierten" Tierm. Allerdéngs, anescht wéi vum Institut gefuerdert, goufen
d'Tierm an d'Mauer net méi retabléiert, ma et blouf alles leie wou et dee Moment
louch.

De Reduit gouf am Wanter 1875/1875 geschleeft an den Débris leie gelooss.
Eréischt 1940 gouf op där Säit vum Plateau déi elo nach bestoend, ma mëttlerweil
erneiert, Promenad amenagéiert - e Projet dee vum Jean-Pierre Koltz mat geplangt
gouf an 1940 duerchgefouert gouf.

Duerch d'Gesetz vum 28. Januar 1880 ass op der Rumm en Heem fir daf-stomm Kanner
ageriicht ginn. Dëst Heem sollt bis 1893 op dëser Plaz bestoen, ier et an
d'Biedergaass transferéiert gouf. Et war awer en éischte Kär fir dat wat
d'Rumm-Kasäre sollte ginn - en Hospiz fir déi Aarm, déi Al an déi Kanner déi
keng Eltere méi haten.

Ufanks den 1880er Joren ass nämlech d'Situatioun am Zentralhospiz zu Ettelbréck,
dat an der fréierer Artillerieskasär war, wéinst Iwwerbevëlkerung schwiereg ginn
- et ass quasi onméiglech ginn, d'Populatioune vun den eelere Leit, déi vun de
Kanner, déi vun de Kranken an déi vun den Obdachlosen auserneen ze halen,
besonnesch well all Populatioun ganz bestëmmte Besoinen hat. Wéinst dem Risiko
vun Iwwerbevëlkerung ass d'Weesenheem 1884 op d'Rumm geplënnert, an zwar an
d'preisesch Kasär an ee Gebai vun de Vauban-Kasären. 1893 ass d'Altersheem och
op de Plateau transferéiert ginn. Béid Heemer goufe vun der Congregatioun vun de
Schwëstere vun der Helleger Elisabeth betreit. Ronderëm déi fréier Kasäre goufe
Gäert ugeluecht, an deene Geméis an Uebst fir d'Heemer geziicht goufen, an et
goufe souguer Kéi an Hénger gehalen. Schwéier Aarbechte goufe vu Prisonéier
gemaach, déi mat enger arméierter Eskort aus dem Gronn eropbruecht goufen. Och
krank Prisonéier sinn op d'Rumm bruecht ginn, wann hiren Zoustand et net méi
zougelooss huet am Prisong behandelt ze ginn. Zu deem Zäipunkt gouf och déi al
Dampkichen no an no als Kapell a Festsall ëmgebaut.

Eréischt 1981 gouf d'Kannerheem op der Rumm opgeléist an op Schëffleng
transferéiert. D'Altersheem ass ënner staatlecher Leedung bis 1999 bestoe
bliwwen. Zanter deem ass de Centre intégré pour personnes âgées (CIPA) ënner der
Verwaltung vum Ëffentlechen Etablissement SERVIOR. 1998 goufen 2 Bléck
renovéiert an 2001 feierlech ageweit. Vun 2000 bis 2007 war d'Generaldirektioun
vu SERVIOR och an de Gebaier ënnerbruecht.

2002 huet SERVIOR e Projet ausgeschriwwe fir de ganzen Areal ze moderniséieren.
Betraff dovu si sämtlech Gebaier um Plateau. D'Aarbechten hunn 2010 ugefaangen,
bis 2014 solle se ofgeschloss sinn. No enger kompletter Entkärung vun allen ale
Gebaier sollen e Festsall, en ënnerierdesche Parking an en Direktiounsgebai um
fréiere Ravelin dobäi kommen. Datt sou vun der historescher Bausubstanz just
nach d'baussenzecht Maure stoe gelooss ginn, gouf zwar kritiséiert, konnt awer
net verhënnert ginn.

Während den archeologeschen Ausgruewungen op der Plaz sinn e preisescht
Polfermagaséng um Ravelin, e franséischt Polfermagaséng am Ravelin, d'Caponnière
tëscht dem Ravelin an der Mauer, sou wéi eng Poterne an der Mauer fräigeluecht
ginn. Déi sollen an d'Konstruktioun vun neie Gebaier mat abezu ginn a siichtbar
fir Visiteure bleiwen.

D'Rumm ass Deel vum "Wenzel Tour", engem Circuit vum Service des sites et
monuments nationaux deen duerch verschidden Epoche vun der Festungsbaugeschicht
féiert. Am Jakobstuerm ass eng audiovisuell Installatioun ënnerbruecht, déi
d'Entwécklung vun de mëttelalterleche Befestegungen nozeechent.

Hoffmann, D. „Mäi Quartier“: Das Rham-Plateau - Von Kanonenfeuer bis Gesang“ op
www.wort.lu an an der gedréckter Versioun am Luxemburger Wort vum 5./6. Mäerz
2016, S. 40 (PDF)



https://lb.wikipedia.org/wiki/Rochus_vu_Montpellier

De Rochus vu Montpellier oder einfach hellege Rochus ass e chrëschtlechen
Hellegen, dee virun allem zum Schutz géint d'Pescht ugebiet gouf.

Den hellege Rochus gouf der Legend no zu Montpellier als Bouf vun aflossräichen
Eltere gebuer. Nodeem seng Elteren gestuerwe waren, wéi hien ongeféier zwanzeg
war, huet hien all seng Besetztümer ewechginn an huet sech op de Wee no Roum
gemaach. Ënnerwee huet hien a ville Klinike Peschtkranke gehollef; hien huet se
geheelt andeems hie gebiet huet, d'Kräiz iwwer se gemaach huet oder hinnen
d'Hand opgeluecht huet.

Op sengem Réckwee ass hien zu Piacenza, eng Stad am Norde vun Italien, selwer u
Pescht erkrankt. Doropshin huet e sech an e Bësch net wäit vun der Stad
geflücht, wou e sech en einfache klengen Ënnerschlupf gebaut huet. Hei huet e
kënnen iwwerliewen, well all Dag en Hond mat engem Läif Brout am Mond bei hie
komm ass. No enger Zäitchen ass dem Hond säi Meeschter opmierksam ginn an ass
sengem Hond nogaangen, sou datt hien de Rochus fonnt huet. Hien huet en zréck an
d'Stad bruecht, wou de Rochus konnt geheelt ginn.

De Rochus gëtt mat enger Peschtbëlls um Been duergestallt, ob déi hie weist.
Meeschtens huet hien e Pilgerhutt un an ee Wanderstaf an der Hand. E weideren
Attribut ass den Hond, deen him Brout bruecht huet. Heiansdo gëtt en och mat
engem Engel duergestallt, well enger anerer Versioun vun der Legend no huet en
Engel sech ëm hie gekëmmert, wéi hie krank war.

Hien ass de Patréiner vun de Peschtkranken, den Invaliden, den zu onrecht
Ugekloten, vun den Hausdéieren a vun de Chirurgen.



https://lb.wikipedia.org/wiki/Richard_I._vun_England

De Richard I. genannt Léiwenhäerz, (fr.: Richard Ier Cœur de Lion, en.: Richard
I the Lionheart), am Fong Richard Plantagenêt, gebuer den 8. September 1157 zu
Oxford a gestuerwen de 6. Abrëll 1199 zu Châlus, war vum 3. September 1189 bis
zu sengem Doud Kinnek vun England.

Vun 1172 bis e gekréint gouf war de Richard Herzog vun der Aquitaine. Dono war
en, nieft Kinnek vun England, och nach Grof vu Maine, Herzog vun der Normandie a
Grof vun Anjou.

De Richard war den drëtte Jong vum Kinnek Henry II. vun England an der Eleonore
vun der Aquitaine.

Hien huet, nodeems e Kinnek gi war, beim Drëtte Kräizzuch matgemaach (1189 bis
1192), fir Jerusalem vun den Truppe vum Sultan Saladin zréckz'erueweren.
Ënnerwee dohinner huet hien d'Stad Messina op Siizilien gestiermt, wat em de
Bäinumm "de Léiw" oder "Léiwenhäerz" abruecht huet. Iwwerdeems hien um Kräizzuch
war, huet säi Brudder John "Lackland" (Sans Terre) England verwalt. De
franséische Kinnek Philippe II. hat ënnerwee sträit mam Richard kritt, an huet
dowéinst, nodeems hien éischter nees heem gefuer war, mam John en Ofkommes
gemaach, dat dem Philippe en Deel vum englesche Besëtz a Frankräich zougesprach
huet, iwwerdeems de Jean d'administrativ Muecht an deenen aneren Territoirë
krut. Den engleschen Adel huet dësen Deal ënnerstëtzt.

Wéi de Richard gewuer gouf, wat doheem lass war, an ouni Succès bei der
Eruewerung vu Jerusalem, huet hien 1192 eng Armistice mam Saladin geschloss, an
huet sech den 30. Oktober nees um Landwee heem gemaach. Hie wollt, als Pilger
verkleet, onerkannt bleiwen, mee wéi e wéinst sengem Liewensstil opgefall war,
deen alles anescht wéi dee vun engem Pilger war, gouf en op Uerder vum Leopold
V. vun Éisträich zu Wien gefaange geholl. De Keeser Heinrich VI. an de
franséische Kinnek Philippe II. waren d'accord mat där Arrestatioun. Si wollten,
datt hien eng héich Zomm Léisegeld bezuelen (an aner Konditiounen erfëllen)
sollt, fir nees fräi ze kommen. De Richard huet dat refuséiert, an de Poopst ëm
Hëllef geruff, well hien, als Kräizfuerer, besonnesch Protectioun hat. Den
Coelestin III. huet de Leopold V. doropshin exkommunizéiert, an den Heinrich VI.
huet dem Richard de Prozess maache gelooss, fir seng Arrestatioun ze
legitiméieren, a sou enger Exkommunikatioun z'entgoen.

Dunn huet sech och nach de Philippe II. an d'Léisegeldverhandlungen agemëscht, a
versprach, wann de Richard ausgeliwwert géif, de Fuerderungen nozekommen. Domat
wier de Richard awer och an der Hand vum franséische Kinnek gewiescht. De
Richard war schlussendlech averstanen. Den John Lackland huet allerdéngs
refuséiert, d'Léisegeld auszebezuelen, ma dem Richard seng Mamm, d'Eleonore vun
Aquitaine, huet d'Suen agedriwwen, an deems se alles verkaaft huet, wat se
konnt. D'Onrouen, déi duerch dësen Offloss vu Kapital entstane sinn, hu
spéiderhin de Robin-Hood-Mythos ervirbruecht.

Mam Léisegeld huet de Leopold V. zu Wien eng nei Stadmauer finanzéiert, déi bis
an d'9. Joerhonnert existéiert huet, an d'Stad Wiener Neustadt grënne gelooss a
Friedberg (Steiermark) an Hainburg befestege gelooss. Den Heinrich VI. huet
domat säin Ugrëff op Sizilein finanzéiert, a Stied wéi Worms a Speyer befestege
gelooss.

De Richard gouf um Reichstag vu Mainz (2.–4. Februar 1194) fräigelooss an ass an
de Wochen drop an England zréckgaangen. Do huet hie Fridde mat sengem Brudder
John geschloss an huet Frankräich ugegraff. No Victoirë vum Richard bei
Schluechten zu Fréteval 1194, Issoudun 1195 an Angoulême huet de Philippe II. am
Traité vu Louviers 1196 zougestëmmt, dem Richard dee gréissten Deel vun den
anekdéierten Territoiren am Anjou nees zréckzeginn.

An de Joren dono huet de Richard sech mat opstännegen Adlegen an der Aquitaine,
ënnert der Leedung vum Adémar V. vu Limoges, zerklappt. Bei der Belagerung vun
der Buerg Châlus gouf de Richard de 25. Mäerz schwéier blesséiert, an ass de
6. Abrëll 1199 un de Suiten dovu gestuerwen. E gouf an der Abtei Fontevrault
begruewen, säin Häerz an der Kathedral vu Rouen.



https://lb.wikipedia.org/wiki/Rheinland-Pfalz

D'Rheinland-Pfalz ass e Bundesland am Südweste vun der Bundesrepublik
Däitschland, wat den 18. Mee 1947 gebilt gouf. Gëlteg Ofkierzunge sinn RLP, RPF
bzw. RP (woubäi dat lescht mat der neier Autosplack vum Rhein-Pfalz-Krees ka
verwiesselt ginn).

D'Rheinland-Pfalz grenzt un d'Bundeslänner Nordrhein-Westfalen, Hessen,
d'Saarland, Baden-Württemberg an un d'Belsch, Frankräich a Lëtzebuerg.

De Landeswope vu Rheinland-Pfalz besteet aus dem Léiw vun der Pfalz, dem Kräiz
vum Äerzbistum a Kurfürstentum Tréier souwéi dem Mainzer Rad an erënnert domat
un d'Kurfürstentümer Tréier, Mainz a Pfalz, déi bis 1806 existéiert hunn.

Am ieweschte rietsen Drëttel ass dat zanter 1273 attestéiert Symbol vum
Äerzbistum Tréier, d'rout Kräiz op wäissem Hannergrond. Am lénksen ieweschten
Drëttel ass op roudem Hannergrond d'Sëlwerrad mat sechs Speechele vum Äerzbistum
Mainz, wat och zanter dem 13. Joerhonnert als Sigel agefouert gi war. De gëllene
Léiw am ënneschte schwaarzen Drëttel steet fir d'Kurpfalz, an ass op de
besonnesche Rang vun den Herzoge vu Bayern als "Pfalzgrafen bei Rhein"
zréckzeféieren. Iwwer dem Schëld steet eng Kroun aus fënnef gëllene Wäiblieder,
Rheinland-Pfalz ass e bedeitend Däitscht Wäibaugebitt.

D'Rheinland-Pfalz ëmfaasst am Norde vun de Rheinesche Schieferbierger de
südlechen Deel vun der Äifel, den Hunsrück, de westleche Westerwald an de
nordwestlechen Deel vum Taunus, souwéi am südleche Beräich d'Rheinhessescht
Hiwwelland, d'Nordpfälzer Biergland, de Landstuhler Bruch, d'Südwestpfälzesch
Héichfläch, de Pfälzer Bësch an en Deel vun der Uewerrheinescher Déifebene. Den
héchste Bierg ass den Erbeskopf (816 m) am Hunsrück. Kuckt heizou och Bierger an
der Rheinland-Pfalz.

Duerch Rheinland-Pfalz fléissen déi grouss Bundeswaasserstroosse Rhäin, Musel,
Saar a Lahn. Weider Flëss sinn Nahe, Sauer, Our, Glan a Sieg.



https://lb.wikipedia.org/wiki/Raymond_Arnette

De Raymond Arnette, gebuer de 4. Februar 1923 zu Paräis a gestuerwen den 28.
Abrëll 2004 zu Frankenthal, war e franséische Resistenzler, kathoulesche
Paschtouer an Auteur.

Hien huet a Frankräich (Paräis), zu Lëtzebuerg (Wolz) an an Däitschland
(Freiburg a Frankenthal) gelieft.

Vun 1964 bis zu sengem Doud huet hien an Däitschland gelieft, wou hie wéinst
sengem Asaz fir d'Erhale vun der sougenannter tridentinescher Liturgie bekannt
gouf.

1996 an 1997 huet hie seng Autobiographie op Franséisch, respektiv op Däitsch
publizéiert.

Dem Raymond Arnette seng Mamm war Franséisin. Säi Papp, dee Lëtzebuerger war,
huet zu Paräis an der Police geschafft.

1932, am Alter vun 9 Joer, koum hien nom Doud vu senger Groussmamm bei seng
Famill op Wolz, wou hie bis 1938 bliwwen ass. Hien huet lëtzebuergesch an
däitsch geléiert, wat fir säi spéidert Liewe sollt besonnesch wichteg sinn.

1938 goung hien zréck op Paräis fir Theologie ze studéieren, koum awer 1940, no
Krichsufank, zréck bei seng Famill op Wolz.

1941 ass den Arnette zréck op Paräis gaangen, wou hien, op Urode vu sengem Papp,
bei der Police, an zwar an der Brigade mondaine, geschafft huet.

Kuerz drop huet e Member vun der Resistenz hie kontaktéiert: op deem säi Rot hin
huet den Arnette sech 1942 vun der Gestapo als Dolmetscher an Iwwersetzer
engagéiere gelooss, fir der Resistenz Informatiounen z'iwwerbréngen. Bis zur
Liberatioun am Joer 1944 ass him dat gelongen. Sou konnt hien, ënner anerem, den
Nuklearphysiker Frédéric Joliot-Curie virun deem senger geplangter Verhaftung
warnen.

Den 29. Juni 1951 gouf hien an der Kathedral Notre-Dame zum Paschtouer geweit.
Kuerz duerno huet hie seng Primiz zu Wolz gefeiert.

Seng zwou éischt Plaze krut hien als Enseignant an enger Secondaire Schoul zu
Neuilly (Institution de Sainte Croix de Neuilly) an duerno an enger Schoul zu
Montrouge bei Paräis.

Am Juli 1962 gëtt de Raymond Arnette, dee seng Sympathie fir d'Algérie française
net verheemlecht huet, als presuméierten OAS-Member festgeholl a kënnt fir 11
Méint an Ënnersuchungshaft an de Paräisser Prisong La Santé.

Am Juni 1963 gëtt hie fräigelooss, gëtt awer am Januar 1964 virun der
franséischer Cour de sûreté de l'Etat ugeklot an zu 4 Joer Prisong mat Sursis,
an engem Openthaltsverbuet zu Paräis an zwee Departementer ronderëm Paräis
veruerteelt.

Kuerz duerno zitt hie sech an e Klouschter (Abbaye de la Pierre-Qui-Vire) am
Departement Yonne zréck.

1964 huet de Raymond Arnette Frankräich verlooss fir an Däitschland liewen ze
goen. No enger Plaz als Militärpaschtouer zu Karlsruhe, huet hien 21 Joer laang,
bis zu senger Pensioun den 1. September 1987, Relioun an enger Secondaireschoul
zu Frankenthal enseignéiert. Donieft war hie bis 1996 als Paschtouer an der Par
engagéiert.

De Paschtouer Arnette huet an der neier Liturgie, sou wéi se vum Zweete
Vatikanesche Konzil agefouert gouf, eng Gefor fir de Glawe gesinn. Dofir ass
hien op d'Missale vun 1962 (déi sougenannt Tridentinesch Mass) zréckkomm fir
seng Massen ze halen.

No Kontestatiounen a senger Par, krut hien 1996, am Alter vu 75 Joer, d'Par
ewech geholl. D'Tridentinesch Mass gouf vum Poopst Benedikt XVI., nom Arnette
sengem Doud, nees erlaabt a rehabilitéiert.



https://lb.wikipedia.org/wiki/Raumsond

Eng Raumsond ass en onbemannte Fluchkierper, dee fir Fuerschungszwecker an de
Weltraum geschéckt gëtt. Am Géigesaz zu engem (Äerd-) Satellit verléisst si
d'Ëmlafbunn (Orbit) vun der Äerd a flitt e wäit Zil am Weltraum un, fir dëst
z'ënnersichen (z. B. Mars, Asteroiden, Koméiten, Jupitermounden).

Wéinst der dacks jorelaanger Dauer vu Raumsondemissioune ginn an déi technesch
Ariichtunge vu Raumsonden héchst Ufuerderunge gestallt. D'Komponente vu
Raumsonde ginn opwenneg getest an an engem stëbsfräie Raum zesummegebaut, wat
och déi héich Käschte vu Raumsonde mat sech bréngt. E grousse Problem bei
Raumsonde géintiwwer vu Satellitten, déi ronderëm d'Äerd kreesen, ass dee
groussen Äerdofstand, dee laang Lafzäite fir déi vun der Buedemstatioun
fortgeschéckt Steiersignaler bewierkt. Aus dësem Grond musse Raumsonde Systemer
hunn, déi si an engem bestëmmten Ëmpfang onofhängeg vu Buedemstatioune maachen.

Fir Raumsondemissioune muss den Aschosswénkel mat enger Genauegkeet vun ënner 1
Bousekonn festgeluecht ginn. D'Navigatioun vu Raumsonde muss mat héchster
Genauegkeet geschéien. Si geschitt mat Hëllef vum Dopplereffekt an de
Signallafzäiten. Op dës Aart a Weis gëtt hir Positioun mat enger Genauegkeet vun
ënner engem Meter - onofhängeg vun hirer Distanz zu der Äerd - ermëttelt.

D'Energieversuergung geschitt bei Raumsonden zum Äerdmound an zu den bannenzege
Planéite Merkur bis Mars meeschtens mat Solarzellen, déi iwwer en Akkumulator
gepuffert sinn. Fir Raumsonde mat kuerzer Liewensdauer ginn och nëmmen
Akkumulatore gebraucht.

Raumsonden déi béi baussenzeg Planéite fléien brauche fir d'Stroumversuergung
ëmmer Isotopebatterien, well wat se méi wéit vun der Sonn ewech sinn, wat
d'Solarzelleflächen ëmmer manner produzéieren.



https://lb.wikipedia.org/wiki/Raumsch%C3%ABff

Als Raumgefier oder Raumschëff, munnechmol och (wéinst dem Gebrauch vu
Landekapsele fir de Retour op d'Äerd) Raumkapsel genannt, am Engleschen heefeg
ofgekierzt als S/C fir spacecraft, ginn am Allgemengen all Gefierer bezeechent,
déi fir d'Fortbeweegung am Weltraum gebaut goufen.

Als Raumgefier ginn (analog zu Waassergefier a Loftgefier) allgemeng Gefierer
bezeechent, déi haaptsächlech fir d'Fortbeweegung baussenzeg vun der
Äerdatmosphär gebaut sinn an op techneschem Wee Bunnännerunge virhuele kënnen. E
Raumgefier, mat deem Transport- a Versuergungsflich zu Raumstatiounen gemaach
ginn, bezeechent een als Raumtransporter. Bei alle bis elo entwéckelte
Raumtransporteren handelt et sech ëm onbemannt Raumgefierer. Déi nëmme rar
ageschränkt manövréierfäeg onbemannt Raumsonden, Raumstatiounen a virun allem
Satellitte gi meeschtens direkt der méi héijer Klass vun de Raumfluchkierper
zougeschriwwen, obwuel och si mat eegenem Undriff fir Bunnkorrekturen
ausgerëscht sinn an domat Eegenschafte vu Raumgefierer opweisen. Och Raumgezei
(virun allem wéi d'Manned Maneuvering Unit) sinn de Raumgefierer zouzeschreiwen.

Raumschëffer sinn ëmgangssproochlech an am enke Sënn Raumgefierer, déi am Kader
vun der bemannter Raumfaart fir de Persounen- oder Frachttransport am Weltraum
gebaut goufen. Awer och modular opgebaut Systemer, déi aus Undriffseenheet,
Landekapsel a Sektioune fir Laascht (Notzlaascht, ofgekierzt P/L fir engl.
payload) a Crew bestinn, ginn als Raumschëff bezeechent.

Zu de bemannte Raumgefierer gehéieren och d'Raumfären a Raumfliger déi méi dacks
gebraucht kënne ginn, an d'Raumkapselen déi nëmmen deelweis nees gebraucht kënne
ginn. Well déi éischt bemannt Raumfluchkierper wéi Wostok a Mercury nach keng
Bunnännerungen erlaabt hunn, sinn et nach keng Raumgefierer am eigentleche Sënn.

Den éischte bemannte Raumfluchkierper am Weltraum war de sowjeteschen eesëtzege
Wostok 1, deen den 12. Abrëll 1961 d'Äerd verlooss an d'Äerd eenmal ëmkreest
hat. D'USA konnten e puer Woche méi spéit, de 5. Mee 1961, am Kader vum
Mercury-Programm e suborbitale Fluch vu 16 Minutten duerchféieren. Duerno goufen
déi zwou- bis dräisëtzeg Woschod-, Gemini- a Sojus-Raumschëffer agesat. Spéider
si mat dem Apollo-Programm déi bis elo eenzeg Missiounen gestart, an deene
Mënschen den Orbit vun der Äerd verlooss haten. Dëst waren d'Flich op den
Äerdmound mat den Apollo-Raumkapselen. Déi éischt Missioun, Apollo 8, war op de
Mound geflunn, huet en zéngmol ëmkreest an war nees op d'Äerd zréckgeflunn. Mat
dem US-amerikanesche Space Shuttle koum an den 1980er Joren dat éischt
recycléiert Raumgefier zum Asaz. Mat him konnte bis zu siwen Astronauten an de
Weltraum fléien. Als bis elo lescht Natioun koum 2003 d'Volleksrepublik China an
d'Grupp vun den Natiounen, déi bemannt Raumschëffer bauen a starten. An Zukunft
wëllen och privat Firmen (z. B. mat SpaceShipTwo) wéi och aner Länner wéi zum
Beispill Indien bemannt Raumgefierer entwéckelen.

Bis zu der Aféierung vum Space Shuttle huet d'NASA ausschliisslech Raumschëffer
mat Landekapsele benotzt déi net méi duerno konnte gebraucht ginn.

Am Géigesaz zu der NASA hat sech déi russesch Raumfaart ni vun der
Kapseltechnologie getrennt, obwuel et mat dem Buran-Programm Versich dozou gouf.
Obschonn de Grondkonzept aus den 1960er Jore staamt, gëllen haut
d'Sojus-Raumschëffer an d'Progress-Transporter déi op derselwechter Technologie
baséieren, als déi zouverlässegst Fluchgefierer fir d'Versuerge vun der
Internationaler Raumstatioun.

Wéi bei jiddwer Raumfluchkierper besteet och e Raumgefier aus verschiddene zum
Betrib vum Fluchkierper noutwendege Strukturen a Subsystemen. Dës bestinn aus
der Primärstruktur, an déi déi weider Subsystemer integréiert ginn. Dozou
gehéieren d'Energieversuergung (Solarzellen, Akkumulatoren),
d'Temperaturkontrollsystem an de Bordrechensystem fir Steierung an
Datenmanagement. Well d'Haapteegeschaft vu Raumgefierer seng Fäegkeet fir
Bunnännerung ass, kënnt bei him en entspriechend Undriffssystem fir d'Lag-,
Positiounsregelung (Bunnregelung) an (wa geplangt) Dreifwierker fir den Antrëtt
oder Verloosse vun enger Ëmlafbunn oder fir d'Landung zum Asaz. Den Haaptundriff
am loftfräie Raum erfollegt haut nach meeschtens duerch konventionell
Rakéitendriffwierker. D'Sonneseegele ginn nach net vu Raumgefierer benotzt.

Bei bemannte Raumgefierer ass zousätzlech e Liewenserhalungssystem installéiert,
dat dee Mënsch u Bord en Iwwerliewen am Weltraum erméiglecht. Gläichzäiteg gi
bei dëse souwuel d'Drorakéit wéi och d'Raumgefier konstruktiv sou ausgeluecht,
datt si géintiwwer den onbemannte Versiounen eng erhéichten Zouverléissegkeet a
Feelertoleranz hunn. Dës gëtt zum Beispill duerch erhéichte Redundanz un
zousätzlech Sécherungs- an Iwwerwaachungssystemer zu der Erkennung, Vermeidung
an Ofwier vu Feelersituatiounen realiséiert. Sou ginn fir besonnesch risikoräich
Momenter vum Raumfluch (zum Beispill Start a Landung, Docking) entspriechend
Bestëmmunge getraff. Dëst reecht vum Startofbroch (kuckt z. B. Space Shuttle
abort modes), Rettungsrakéiten bis hin zu der Kontroll vum Raumgefier am Orbit
(z. B. Rendez-vous Pitch Maneuver beim Space Shuttle).

Bei Raumgefierer, déi fir den Neesantrëtt an d'Atmosphär vun der Äerd (oder aner
Himmelsobjete) an déi (mëll) Landung op der Uewerfläch resp. Waasserlandung
ausgeluecht sinn, gëtt nach en Hëtzschëld resp. e Landesystem gebraucht. Bei der
Landung op Himmelskierper ouni Atmosphär (wéi den Äerdmound) kann op en
Hëtzschëld verzicht ginn. D'Landesystemer ënnerscheede sech zum Deel enorm.
Während bei den éischte Raumfluchkierper (wéi z. B. Wostok) d'Landesystem aus
engem Schleidersëtz an engem Fallschierm fir de Raumfuerer bestoung, koume bei
spéidere Systemer meeschtens Fallschiermsystemer an an der Endphas vun der
Landung Bremsrakéiten oder och Airbaglandesystemer zum Asaz. Raumfären a
Raumfliger lande wéi e Fliger op enger Landebunn. Bei den US-amerikanesche
Moundfären a bei geplangten zukënftege Raumgefierer gëtt och eng reng Landung
mat Bremsrakéiten agesat.

Am Géigesaz zu recycléierbare Raumfäre wéi dem US-amerikanesche Space Shuttle si
bemannt Raumfluchkierper, deenen hir Crew mat Landekapselen op d'Äerd
zréckbruecht ginn, technesch manner opwendeg an dofir méi bëlleg. Si konnten
allerdéngs bis elo nëmmen eemol agesat ginn, well d'Hëtzschëld vun der
Landekapsel net recycléierbar ass, a beim Neesantrëtt an d'Äerdatmosphär staark
abiméiert gëtt. Et gouf bei de Landekapselen op eng aerodynamesch Form verzicht,
well si sech haaptsächlech am Weltraum bewegen a bei der Landung net fléien, mä
u Fallschiermer op de Buedem zréckkommen. Trotzdeem hunn d'Landekapselen eng
bestëmmt Form, déi et erlaabt, während dem Antrëtt an d'Äerdatmosphär de Kurs an
d'Stabilitéit bäizebehalen.



https://lb.wikipedia.org/wiki/R%C3%A4toromanesch

Rätoromanesch ass eng al romanesch Sprooch, déi am schwäizer Kanton Graubünden
am Engadin geschwat gëtt.

Rätoromanesch ass den 20. Februar 1938 als déi véiert offiziell Landessprooch
vun der Schwäiz unerkannt ginn. Rätoromanesch ass awer keng Amtssprooch.

Et ass eng neolaténgesch Sprooch a gëtt vu geschatenen 48.000 Mënsche geschwat.
Et gëtt Sproochparallelen zum Ladineschen an den Dolomiten an dem Friulanesch am
Nord-Oste vun Italien.

D'Réimer an d'Räter sinn tëscht 30 a 650 no Christus an d'Deeler vun de Bündner
Alpen gezunn. Sou sinn Etrusker, Gallier a Kelten an dës dacks liewensfeindlech
Géigende geplënnert. Déi Vëlker hunn hir spezifesch Sprooche geschwat.
Haaptsprooch am ganze Raum war d'Latäin, a sou hu sech déi eenzel Sprooche mam
Latäin vermëscht. Romanesch war deemools wäit verbreet an ass vum Gotthard (op
romanesch Munt Avenum) bis bei de Walensee (Lej Rivaun) geschwat ginn.

Wéi d'Germanen mat den Alemannen komm sinn, hu se d'Rätoromanesch vum Norden
hier a Richtung Süden verdrängt. Am 15. Joerhonnert sinn dunn fir d'éischt
Adoptivjonge vum réimeschen Keeser Augustus, den Drusus an den Tiberius, an
d'rätescht Land komm. Doduerch bedingt kann een dat Rätoromanescht als Schlëssel
tëscht dem Latäin an deene moderne romanesche Sprooche wéi dem Franséischen, dem
Italieneschen, dem Spueneschen, dem Rumäneschen an dem Portugisesche gesinn.

Den éischte Beleeg vun Uewerengadineschen ass zu Zuoz duerch de Gian Travers am
Joer 1527 geschriwwe ginn. Et handelt sech em "La chanzun da la guerra dal
chastè da Müsch". Ënnerengadinesch ass 1560 fir d'éischt duerch den Duri
Champell zu Susch beluecht.



https://lb.wikipedia.org/wiki/Pula

Pula ass eng kroatesch Uertschaft déi op der südlecher Spëtzt vun der
Hallefinsel Istrien un d'Mëttelmier stéisst an op eng dräidausendjäreg Geschicht
zréckblécke kann.

Mat 70 % stellen d'Kroaten déi grouss Majoritéit vun der Bevëlkerung duer.
Ongeféier 30 % machen déi ethnesch Minoritéiten aus, vun deene ronn 13 % Serben,
an 11,5 % Italiener sinn. Dobäi kommen d'Slowenen, d'Bosnier, d'Albaner,
d'Ungaren, déi Däitsch, d'Sintien an d'Romaen. Déi jiddesch Gemeng huet haut
nëmme méi 30 bis 50 Memberen.

Ënner dem Keeser Augustus gouf den Amphitheater gebaut. Hien ass haut ee vun den
Haaptunzéiungspunkte vun der Stad. Nieft dem Amphitheater gëtt et nach aus der
Zäit vum Augustus de Roum-an-Augustus-Tempel, déi deelweis nach erhale Stadmauer
mat hire Paarten an d'Iwwerreschter vun zwéin Theateren.

Beim Zerfall vum westréimesche Räich am 5. Joerhonnert hunn d'Ostgoten
d'Herrschaft iwwer Pula iwwerholl. De Keeser Justinian huet Pula am 6.
Joerhonnert fir d'Ostréimescht Räich eruewert; d'Stad gouf zum Flottestützpunkt
vun de Byzantiner ausgebaut. An der zweeter Hallschent vum 6. Joerhonnert sinn
d'Slawen no Istrien virgedrongen, awer d'Küstenstied vun Istrien, dorënner och
Pula, konnte se net anhuelen. Während d'éisträischescht Hannerland zanter dem
Enn vum 8. Joerhonnert en Deel vum Frankeräich a spéider vum Réimesch-Däitsche
Räich war, huet Pula nominell zum byzantinische Räich gehéiert, war awer
praktesch onofhängeg.

Nom Zerfall vun der byzantinescher Muecht huet Pula sech no neien Alliéierte
missen ëmkucken. Venedeg (Republik Venedeg) huet d'Plaz vum byzantinesche Keeser
um Enn vum 11. Joerhonnert iwwerholl, a Pula huet 1150 mat der Lagunestad en
Traité ofgeschloss, durch dee sech d'Stad méi oder wéineger der Herrschaft vun
de Venezianer ënnerworf huet. Vun do un huet Pula misse mathëllefen, d'Keess vu
Venedeg ze fëllen an huet sech um Bau an un der Ausstafféierung vu Galéie fir
déi venezianesch Flott misse bedeelegen. Pula war och gezwongen Truppe
bereetzestellen, wann d'Markusrepublik Krich gefouert huet. Méi spéit koum
zousätzlech en Adlege vu Venedeg un d'Spëtz vun der Stadverwaltung vu Pula.

Bis zum Enn vun der Republik Venedeg am Joer 1797 blouf Pula een Deel vun där
politescher Konstellatioun. Duerno gouf et zum Keeserräich Ëisträich geschloen.

An der Zäit vun Éisträich-Ungarn war d'Stad de Marinenhafe vun der Monarchie.
Ausser den U-Booter vun der Éisträichescher Marine waren och däitsch U-Booter do
stationéiert.

No dem Éischte Weltkrich gouf Pula vun italieneschen Truppe besat a gouf duerch
d'Friddensverträg, sou wéi ganz Istrien zu Italien geschloen.

Um Enn vum Zweete Weltkich gouf d'Stad am Mee 1945 vu jugoslaweschen Truppen
besat, an zesumme mat Istrien an d'jugoslawesch Deelrepublik Kroatien
incorporéiert, eng Situatioun, déi am Friddensvertrag vun 1947 confirméiert
gouf. E groussen Deel vun der Populatioun déi Italienesch geschwat huet, huet
dorop d'Stad a Richtung Italien verlooss. Zesumme mat ganz Kroatien war Pula bis
1991 en Deel vu Jugoslawien.



https://lb.wikipedia.org/wiki/Pseudonym

E Pseudonym (Griichesch ψευδώνυμο, pseudónimo - wuertwiertlech de Falschnumm vu
ψεύδος, pséudos - "d'Ligen" an όνομα, ónoma - "den Numm") ass en erfonnten Numm,
dee besonnesch vu Kënschtler a Schrëftsteller benotzt gëtt, fir hir richteg
Identitéit ze verstoppen.

Sou kann een en Allerweltsnumm méi "intressant" klénge loossen, (Gustav Meyer
--> Gustav Meyrink) oder awer e komplizéierten oder een ze laangen Numm
verkierzen (Nikolaus Günther Nakszynski --> Klaus Kinski). Et gëtt der, déi zäit
hires Liewes ënner hirem Pseudonym schaffen, anerer änneren hiren Numm just fir
eng bestëmmte Schafensperiod oder fir besonnesch Wierker (déi z. B. "aus der
Rei" fale vun deem, wat se soss geschaaft hunn), z. B. Agatha Christie --> Mary
Westmacott; Stephen King --> Richard Bachman).

Vill Pseudonyme si fräi erfonnt. Heiansdo gëtt awer aus de Buschtawe vum Numm en
Anagramm gemaach (z. B. François Rabelais --> Alcofrybas Nasier oder Christian
Anton Mayer --> Carl Amery). Och Ananyme si méiglech, bei deenen de richtegen
Numm hannevir gelies erëmgi gëtt (z. B. Kurt W. Marek alias C. W. Ceram).

Munnechmol verstoppe sech Fraen hanner Männernimm, dat nennt ee Pseudoandronym
(z. B. Karen Blixen --> Isak Dinesen) oder ëmgedréit Männer hanner engem
Fraennumm, engem Pseudogynym (z. B. Prosper Mérimée --> Clara Gazul).

Da gëtt et och Traduktionymen: d'Iwwersetzung vum richtegen Numm an eng aner
Sprooch (z. B. Ton Koopman --> Antoine Marchand oder Frank Wilhelm --> François
Guillaume). Am Mëttelalter an an der fréier Neizäit war gebräichlech, Nimm ze
latiniséieren (Müller --> Molitor, Fischer --> Pescator) well an de
Geléiertekreesser d'Latäin d'international Kommunikatiounssprooch war.

Bei engem Aristonym, gëtt ee sech en Adelstitel, bei engem Hagionym', den Numm
vun engem Hellegen (z. B. Halldor Kiljan Laxness). En Allonym, baséiert um Numm
vun enger bekannter Perséinlechkeet (z. B. beim Pablo Neruda, dee sech nom Jan
Neruda genannt huet, oder dem Lucien König, deen ënner dem Numm "Siggy vu
Lëtzebuerg" geschriwwen huet), an e Geonym um Numm vun enger Uertschaft(z. B.:
Stendhal).

Eng besonnesch Form sinn d'Sammelpseudonymen: an deem Fall sinn et méi
Persounen, déi hanner engem erfonntenen Numm stinn. Dëst ass z. B. bei Verlagen,
déi Trivialliteratur a Form vun Heftercher erausginn, de Fall.

Eng aner Form vun alternativen Nimm sinn d'Spëtznimm an d'Benotzernimm, wéi s'am
Internet gebräichlech sinn, ë. a. och op der Wikipedia.



https://lb.wikipedia.org/wiki/Pr%C3%ABnz-Albert-Piercing

De Prënz-Albert-Piercing ass e Piercing a Form vun engem Rank, dat an der Héicht
vum ënneschte Bord vun der Eechel gesat gëtt.

Beim Prënz-Albert-Piercing geet de Rank, dat meeschtens e Ball Closure Rank ass,
duerch déi ënnescht Penishaut. Bei Fraen entsprécht et dem
Prinzessin-Albertina-Piercing.

Am grousse Ganze gëtt de PA vu Männer mat beschniddenem Penis gedroen. En ass
awer och bei net beschniddenem Penis méiglech.

D'Origine vun dësem Piercing ass onbekannt. Vill Theorië soen, datt de PA
ursprénglech manner eng sexuell oder kulturell Funktioun hat, mä gebraucht gouf
fir de Penis op eng gewësse Manéier ze sécheren. An déi Richtung geet och de
Doug Malloy, deen an de fréien 1970er Joren d'Geschicht verbreet huet, de Prënz
Albert, Mann vun der britescher Kinnigin Viktoria, hätt dee Piercing dee säin
Numm dréit erfonnt, entweder fir mam Rank d'Virhaut vun der Eechel zréckzehalen
a sou ze verhënneren datt sech dorënner Smegma bilde kann, oder en hätt de Rank
um Boxeknapp festgemaach fir de Penis beim Reiden an enger manner onangeneemer
Positioun ze halen. Et gëtt awer keng historesch Beweiser fir dës Aussoen, sou
datt et sech duerchaus just ëm eng modern Seechen handele kann, déi de Malloy an
d'Welt gesat huet fir sech ëm d'gesellschaftlech Unerkennung vu Bodypiercingen
an den USA anzesetzen.



https://lb.wikipedia.org/wiki/Pond

Pond ass eng al Mooss fir Mass. Den Numm kënnt vum Laténgesche pondus
(Gewiicht). D'Gewiichtsunitéit gouf och geholl fir Edelmetaller ze weien, an ass
sou och eng Währungsunitéit.

Obwuel et scho laang keng offiziell Unitéit méi ass, gëtt et ëmgangssproochlech
(virun allem beim Kaf vu Liewensmëttel am Lassenen), nach dacks gebraucht fir en
hallwe Kilogramm (500 Gramm).

D'Pond ass fir d'éischt am karolengesche Räich opgedaucht. Et geet op dat
alréimescht Libra zréck, vun deem och d'Kuerzzechen Lb oder lb iwwerholl gouf.
Ënner dem Karel de Groussen gouf d'Gewiicht gehéckt (Karls-Pond), op wéi vill
genee, ass haut net méi gewosst.

Am Mëttelalter war d'Pond als Gewiichtsmooss a ganz Europa verbreet, säi
Gewiicht war awer vu Stad zu Stad verschidden. 1854 huet den Däitschen
Zollveräin d'Pond op exakt 500 Gramm festgeluecht.

D'amerikanescht a britescht Pond (och Avoirdupois Weight genannt) huet exakt
453,59237 Gramm an entsprécht 16 Onzen. D'US- an d'britesch Apdikterpond (Troy
pound) do dergéint huet eng Mass vun exakt 373,2417216 Gramm an ass an 12
Rengonzen (Troy ounce) ënneragedeelt. D'Reng-Onz (31,1035 Gramm) ass
d'Gewiichtsunitéit fir de Goldhandel.

Mat senger Verbreedong a ganz Europa huet d'Pond (bzw. d' Libra) enger ganzer
Rëtsch Mënzen a Währungen hiren Numm ginn (Wéi z. B. dem britesche
Pond-Sterling).



https://lb.wikipedia.org/wiki/Plou

E Plou ass e Geschir, dat beim Akerbau gebraucht gëtt fir de Buedem
d'ënnescht-d'iewescht ze dréinen an ze vergrimmelen. Doduerch gëtt
d'Wuerzelstruktur vun de bis ewell do gewuessene Planzen zerstéiert, an de
Buedem gëtt duerchlëft a gelackert, fir datt e prett ass fir duerno drop ze
séien.

E Plou gouf fréier vu Mënschen oder Béischte gezunn, wéi Uessen, Päerd oder
Ieselen. Haut ass et meeschtens en Trakter, deen en zitt.

Eng oder e "Buuschtel", (och nach Buuschel, Buschel oder Boschel) ass déi
viischt Sail un engem Plou, déi op däitsch "Sech(holz)" oder "Kolter(holz)"
genannt gëtt. Si hält d'Schuer an der Riicht a spléckt den Aker propper a scho
geplout an ongeplout Land.

An engem klenge Gaart kann ee sech nach mat engem Spuet ploe fir de Buedem
opzelackeren, mee fir e groussen Aker brauch een e Plou, deen eng gewëssen
Hiewelwierkung huet. Schonn an der Jongsteenzäit sinn déi éischt Pléi entstanen,
déi deemools nach vu Mënsche gezu goufen an de Buedem éischter opgeritzt hunn.

An de 70er Jore vum 1. Jh. n. Chr. beschreift de Plinius den Eelsten wéi déi
rätesch Gallier e Plou mat méi breeder Schuer geholl hu fir de Buedem och ze
dréinen. Richteg effektiv gouf dat Dréinen awer eréischt wéi bei d'Schuer
d'Buuschtel koum a gehollef huet eng Sträif Buedem erauszeschneiden, déi da vum
Réischter komplett ëmgekéipt gouf.

Aner wesentlech Verbesserunge waren d'Schuer aus Eisen, an d'Aféiere vu Rieder
déi d'Leeschtung vun de Béischte méi op d'Opbrieche vum Buedem konzentréiert hu
wéi op d'Zéie vum schwéiere Plou selwer.

De Pluchet-Plou war eng Weiderentwécklung vum einfache Plou duerch de Vincent
Charlemagne Pluchet (1774-1837). Dat besonnescht war datt dee Plou an der Héicht
an an der Breet verstallt konnt ginn. Dëse Plou gouf bis an d'50er Joren, wéi
d'Trakteren opkoumen, a Frankräich, besonnesch vun de Bauere vum Plateau de
Trappes gebraucht.



https://lb.wikipedia.org/wiki/Pioneer_11

Pioneer 11 ass eng US-amerikanesch Raumsond vun der Pioneer-Rei, déi de 6.
Abrëll 1973 ëm 2:11 UTC vum Launch Complex 36 op Cape Canaveral u Bord vun enger
Rakéit vum Typ Atlas-Centaur gestart gouf. Déi 259 kg schwéier Sond hat
d'Missioun, d'Planéite Jupiter a Saturn z'erfuerschen.

Genee ee Joer nom Start vun der baugläicher Schwëstersond Pioneer 10 sollt och
Pioneer 11 de Virstouss an de baussenzege Sonnesystem woen. De Missiounsufank
gouf ëm eng Startfënster zum Jupiter géintiwwer Pioneer 10 retardéiert, well
gefaart gouf, d'Haaptasteroidenceinture kéint sou dicht sinn, datt se fir eng
Raumsond net ze passéiere wier. Well dat awer net de Fall war, konnt Pioneer 11
wéi erwënscht starten. Sollt d'Sond no dem Laanschtfléien beim Jupiter nach
funktiounsfäeg sinn, sollt si den zweete Riseplanéit Saturn usteieren.

Wéi bei der Pioneer 10 ass u Bord vun der Pioneer 11 och eng Pioneer-Plackett,
déi eng Informatioun iwwer d'Mënschheet dréit, fir de Fall wou ausserierdesch
Liewewiesen d'Sond untreffe sollten.



https://lb.wikipedia.org/wiki/Pierre_Pr%C3%BCm

De Pierre Prüm, gebuer den 9. Juli 1886 zu Ëlwen a gestuerwen den 1. Februar
1950 zu Klierf, war e lëtzebuergesche Politiker.

De Pierre Prüm ass de Fils vum Klierfer Politiker Émile Prüm, deen zu Klierf eng
Gierwerei hat. Hie gouf Affekot a geschwënn duerno an d'Chamber gewielt. 1918
ass hien aus der Rietspartei ausgetratt an huet d'Onofhängeg Nationalpartei
(Parti national indépendant) gegrënnt.

Well d'Chamber 1925 de Virschlag vun der Regierung, d'Eisebunnsgesellschafte
Guillaume-Luxembourg a Prince-Henri ënner enger belscher Direktioun ze
vereenegen, refuséiert huet, koum et zu enger Kris an der Regierung Reuter an zu
Neiwalen. Als Resultat koumen néng Parteien an d'Chamber. Well d'Rietspartei,
déi hir absolut Majoritéit verluer hat, keng Koalitioun wollt agoen, koum et den
20. Mäerz 1925 zu enger Regierung déi sech op d'Onofhängeg Nationalpartei, déi
Liberal, d'Sozialisten an Iwwerleefer vun der Rietspartei gestäipt huet. De
Pierre Prüm gouf Premierminister an och Aussen-, Innen- a
Landwirtschaftsminister (deemools nach 'Generaldirekter' genannt).

Mä schonn de 16. Juli 1926 koum et zum Broch vun där Regierung, wéi déi Liberal
an d'Sozialiste sech iwwer e Gesetzesprojet iwwer de Congé fir d'Aarbechter net
eens konnte ginn.

1937 gouf hien nach eng Kéier, um Leo Müller senger Lëscht, als Norddeputéierten
an d'Chamber gewielt.



https://lb.wikipedia.org/wiki/Perl_oder_Pica_(Film)

Perl oder Pica ass e Film vum lëtzebuergesche Regisseur Pol Cruchten, deen am
Summer 2005 gedréint gouf an den 12. Oktober 2006 Avant-Première am Kino
Utopolis hat. Et ass eng Verfilmung vum Buch mam selwechten Numm vum Jhemp
Hoscheit.

1962: D'Liewe vum Norbi Welscheid, engem 12 Joer ale Bouf vun Esch-Uelzecht,
spillt sech tëscht sengem Papp senger Papeterie, der Schoulbänk an der Kierch
of. Mä langweileg gëtt et ëm dofir nach laang net: D'Kubakris kënnt iwwer Radio
an d'Stuff eran, e Muerd geschitt, an da sinn do déi mysteriéis "P"en, déi säi
Papp heiansdo an e Buch schreift, an all déi onausgeschwate Saachen aus der Zäit
vum Zweete Weltkrich an iwwer d'Sexualitéit, déi de Jong virwëtzeg maachen, an
iwwer déi e gäre méi wéisst ...

De Ben Hoscheit, deen den Haaptpersonnage Norbi Welscheid spillt, ass de Jong
vum Jhemp Hoscheit. Béid leeë Wäert drop, festzestellen, datt d'éisträichesch
Koproduzenten, déi de Choix vun de Schauspiller gemaach hunn, näischt vun dëse
Familljerelatioune woussten.



https://lb.wikipedia.org/wiki/Paulus_vun_Tarsus

De Paulus vun Tarsus (griichesch Παῦλος) war en Apostel aus dem Neien Testament
an ee besonnesch wichtege Missionär vum fréie Chrëschtentum. Wéinst senge
Bekéierungsmissiounen am Osten a senge laange Reesen, déi en dowéinst ënnerholl
huet, gëtt en och nach Volleksapostel genannt.

Vum Paulus fënnt ee véierzéng Bréiwer an der Bibel am Neien Testament. Si sinn u
verschidde Vëlker geriicht, dorënner d'Réimer, d'Epheser, d'Galater,
d'Thessaloniker an d'Korinther.

De Paulus, deem säi Gebuertsjoer net bekannt ass, gouf zu Tarsus an der
réimescher Provënz Kilikien gebuer. Dowéinst hat hien och dat réimescht
Biergerrecht. Säi jiddeschen Numm ass Saulus oder Sha'ul, säin Numm als
réimesche Bierger Paulus. Als Beruff huet e Wiewer geléiert. Anscheinend konnt e
Griichesch, Hebräesch an och Aramäesch schwätzen.

Als jonke Mënsch ass en op Jerusalem gaangen, fir ze studéieren. Ausserdeem war
en e Pharisäer. Hien huet och an den éischte Chrëschteverfollegungen eng Roll
gespillt, hien huet als iwwerzeegte Judd d'Chrëschte fir geféierlech gehalen.
Bei enger Rees op Damaskus, wou en och Chrëschte sollt verfollegen, krut hien
eng Visioun vum Operstanene Christus. Doropshin ass e vu sengem Päerd gefall a
blann ginn. Wéi en zu Damaskus ukomm war, huet hie sech deefe gelooss, du konnt
en och erëm gesinn. Duerno gouf en zu engem vun deene gréisste chrëschtleche
Missionären.

De Gedenkdag vum Apostel Paulus ass den 29. Juni, deselwechten Dag wéi dee vum
Apostel Péitrus.

De liturgesche Gedenkdag ass de 25. Januar. Heibäi handelt et sech ëm
d'Bekéierung vum hellege Paulus, zu Däitsch Pauli Bekehrung, deen Dag, un deem
sech dee bis dohi jiddesche Saulus zum Chrëschtentum bekannt huet.



https://lb.wikipedia.org/wiki/Paul_VI._(Poopst)

De Poopst Paul VI., gebuer de 26. September 1897 zu Concesio bei Brescia als
Giovanni Battista Enrico Antonio Maria Montini, a gestuerwen de 6. August 1978 a
senger Summerresidenz Castel Gandolfo, war vun 1963 bis 1978, no der
kierchlecher Opzielung, deen 262. Poopst vun der réimesch-kathoulescher
Kierchegeschicht. Wéinst der Ëmsetzung vun den Decisioune gëllt hien als de
Poopst vum Zweete Vatikanesche Konzil.

Den Giovanni Battista (Giambattista) Montini war de Jong vun engem
Zeitungsediteur a Politiker. Seng Studien huet hien zu Mailand an zu Roum
absolvéiert, an als Dokter vun der Theologie a vum Droit ofgeschloss.

Nodeem hie kuerzzäiteg an enger Par gewierkt hat, huet hien zu Roum d'peepstlech
Diplomateschoul besicht. Vun 1922 bis 1954 huet hien, ofgesi vun engem kuerzen
Openthalt an der Nuntiatur vu Warschau, am vatikanesche Staatssekretariat
geschafft. Niewebäi war hie vun 1925 bis 1933 Generalassistent vum kathouleschen
italienesche Studenteverband (FUCI). Vun 1937 u war hien als Substitut en enke
Mataarbechter vum Staatssekretär Pacelli, dem spéidere Poopst Pius XII..

Nodeem de Pius XII. 1952 de Montini zum Pro-Staatssekretär (ouni Bëschofs- a
Kardinolsrang) ernannt hat, huet hien en zwee Joer méi spéit als Äerzbëschof op
Mailand geschéckt. De Montini huet sech do mat senger ganzer Kraaft an den
Déngscht vun der norditalienescher Metropol gesat. Seng Haaptsuerg huet der
Aarbechterwelt an dem Bau vun neie Kierche gegollt, woufir e säi ganzt
Privatverméige geaffert huet.

De Kardinolshutt krut hien de 15. Dezember 1958 vum Johannes XXIII. mat der
Titelkierch Santi Silvestro e Martino ai Monti.

Den 3. Juni 1963, nom Doud vum Johannes XXIII., huet den 19. Juni de Konklav
ugefaangen. Schonn den 21. Juni, am 5. Walgang, gouf de Montini mat 60 vun 80
Stëmmen zum Poopst gewielt an en huet den Numm „Paul VI.“ ugeholl.
D'Intronisatioun war den 30. Juni op der Péitersplaz. 1964 huet hien d'Tiara
ofgedoen, a se nëmme méi a sengem perséinleche Wope gefouert.

De 27. November 1970, den zweeten Dag vu senger leschter Auslandsrees duerch
Asien an Ozeanien, ass de Paul VI. an der philippinnescher Haaptstad Manila
nëmme knapps engem Attentat entgaangen. E kolumbianesche Moler, deen als
Geeschtleche verkleet war, ass mat engem Messer op de Poopst lassgaangen. Dee
konnt awer vum spéideren amerikaneschen Äerzbëschof Paul Marcinkus gerett ginn.
Den Attentäter gouf duerno an eng psychiatresch Klinik ageliwwert.

De Paul VI. hat weder d'Popularitéit vu sengem Virgänger nach de Charisma vu
sengem Nofolger. Geschwächt duerch den Alter an d'Krankheet huet hien,
besonnesch zum Schluss vu sengem Pontifikat, ëmmer méi hëllefsbedierfteg
gewierkt. Wann een awer zréckkuckt, da mierkt een ëmmer méi, datt hien duerch de
Verzicht vun traditionelle Statussymboler (Baldachin, Pfauenwedel,
Trounassistenten, Nobelgard) grad wéi duerch säi Respekt vum Mënsch a senge
Problemer, zu de modernste Peepst vum 20. Joerhonnert zielt. Hien huet vill
Reformen agefouert, ouni vill dovun ze schwätzen. Sou huet hien z. B. 1965
duerch e kuerze Saz am Text vun der Reform vum Hellegen Offizium den Index vun
de verbuedene Bicher (Index Librorum Prohibitorum), deen iwwer 400 Joer bestanen
hat, ofgeschaaft.

De Paul VI. huet dat Zweet Vatikanescht Konzil, dat vu sengem Virgänger Johannes
XXIII. aberuff gouf, zu Enn gefouert. Hien huet eng Rei vu Reformen, déi an
dësem Konzil decidéiert goufen, duerchgezunn. Mat senger Enzyklika Populorum
Progressio (1967) an der Apostolescher Schrëft Octogesima Adveniens (1971) huet
hien e wichtege Bäitrag fir d'Weiderentwécklung vun der kathoulescher
Sozialléier geleescht.

D'Apostolesch Schrëften Marialis Cultus (1974) an Evangelii Nuntiandi (1975, no
der Bëschofssynod) hunn aktuell theologesch Entwécklungen opgegraff, a waren
Ausdrock vun engem méi moderne Versteesdemech vun der Muttergottesveréierung.

Bis haut nach an der Ëffentlechkeet ëmstridden ass d'Enzyklika Humanae Vitae, an
där de Paul VI. déi kënschtlech Methode vun der Contraceptioun veruerteelt.

Eng Novitéit waren dem Paul VI. seng Pilgerreesen. Wéi hien de 4. Dezember 1963,
beim Ofschloss vun der zweeter Sëtzungsperiod vum 2. Vatikanesche Konzil,
ugekënnegt huet datt hien vum 4. bis de 6. Januar 1964 eng Rees an d'Hellegt
Land géif maachen, war dat eng Sensatioun well zanter 150 Joer kee Poopst méi
d'italienesch Grenzen iwwerschratt hat. Et sollt déi éischt Pilgerrees
iwwerhaapt sinn, déi jee e Poopst an d'Hellegt Land ënnerholl huet; nach dozou
zu enger Zäit, wou dësen Territoire politesch staark ëmstridden a geféierlech
war. Ausserdeem huet et als onméiglech geschéngt, d'Preparatiounen a nëmme véier
Wochen z'erleedegen. D'Rees an Israel an a Jordanien ass awer an der ganzer Welt
gutt ukomm. Zu Jerusalem koum hie mam Patriarch Athenagoras vu Konstantinopel
zesummen, wat dozou gefouert huet datt 1965 d'géigesäiteg Exkommunikatioun
tëscht de Patriarchate vu Konstantiopel a Roum opgehuewe gouf. Duerch dës Rees
huet d'kathoulesch Kierch de Staat Israel faktesch akzeptéiert.

An dem Paul VI. säi Pontifikat ass och eng virsiichteg diplomatesch Ëffnung
géintiwwer de kommunistesche Staate gefall. D'Zil vum Poopst war et, dee
schwéiere Stand vun der kathoulescher Kierch am Ostblock z'erliichteren.

D'Reforme vum Paul VI., besonnesch d'Liturgiereform nom Zweete Vatikanesche
Konzil, hunn dozou gefouert, datt déi quantitativ onbedeitend traditionalistesch
Bewegung am Ëmfeld vum Äerzbëschof Marcel Lefèbvre, mat zirka 120.000 Adepten,
sech vum Vatikan ofgespléckt huet.

Déi fënnef grouss Enzykliken stinn thematesch all a Relatioun mat dem II.
Vatikanesche Konzil a verdäitliechen déi aktuell Aspekter vun der Glawens- und
Ethikléier méi detailléiert wéi dat an de Konzilsdokumente méiglich war. De
Poopst huet duerno nach aner Apostolesch Schrëfte publizéiert: Octogesima
Adveniens zur katholescher Sozialléier (1971), Gaudete in Domino an Evangelii
Nuntiandi am Hellege Joer 1975.

De Poopst Paul VI. huet mam Albino Luciani (1973), Karol Wojtyla (1967) a Joseph
Ratzinger (1977) déi dräi Bëscheef an de Kardinolsrang erhuewen, déi seng direkt
Nofolger sollte ginn. De Paul VI. selwer, wéi och seng sechs Virgänger aus dem
20. Joerhonnert, war vu sengem direkte Virgänger zum Kardinol ernannt ginn.



https://lb.wikipedia.org/wiki/Parsec

De Parsec (ofgekierzt fir Parallaxesekonn, Eenheet pc) ass eng astronomesch
Längeneenheet fir d'Distanzindikatioun vun Himmelskierperen. Et ass een Akronym
aus dem engleschen „parallax of one arc second“.

Definéiert gëtt de Parsec als d'Distanz, vun där aus betruecht eng AE (mëttleren
Ofstand vun der Äerd zu der Sonn) ënner engem Wénkel (vun der Parallax) vun
enger Bousekonn, 1" = (1/3600)°, erschéngt. Domat ass 1 Parsec = 1 AE / tan (1")
(kuckt Trigonometrie). Ass p d'Parallax vun engem Stär a Bousekonnen, sou kritt
ee seng Distanz d a Parsec duerch d'Formel d = 1/p.

De Parsec ass am Internationalen Eenheetesystem zanter 1978 net méi zougelooss.
Trotzdeem gëllt en an der Astronomie als onverzichtbar a gëtt weider gebraucht.

De Megaparsec (Mpc) ass eng normal Eenheet fir d'Beschreiwung vun Distanzen an
der extragalaktescher Astronomie. En entsprécht enger Distanz vun
3,085 677 581 28 • 1019 km (zirka 31 Zettameter) oder ronn 3,3 Millioune
Liichtjoer.

E Megaparsec huet an der Astronomie eng besonnesch Bedeitung, well dat den
duerchschnëttlechen Ofstand vun zwou Galaxien am Universum an hirer maximaler
Gréisst ass. D'Galaxiëkéip hu Radie vun 1 bis 5 Megaparsec.

Gläichfalls ass d'Eenheet „Megaparsec“ bei der „Fluchtvitesse vun de Galaxien“
(duerch d'Expansioun vum Universum) vu Bedeitung. Dee wiisst pro Megaparsec vun
hirer Distanz ëm ongeféier 71 km/s (Hubble-Konstant H ≈ 71 km s−1 Mpc−1).



https://lb.wikipedia.org/wiki/P%C3%A9iter_de_Groussen

De Péiter I., de Groussen (Russesch: Пётр I Вели́кий, transkribéiert Pjotr I
Weliki, gebuer als Pjotr Alexejewitsch Romanow (russ. Пётр Алексе́евич Рома́нов)
den 30. Meejul./ 9. Juni 1672greg. zu Moskau am Kreml a gestuerwen den
28. Januarjul./ 8. Februar 1725greg. zu Sankt Péitersbuerg, war vu 1682 bis 1721
Zar a Groussfürst vu Russland a vu 1721 bis 1725 den éischte Keeser (russesch
Император Imperator) vum Russesche Räich.

Säi Papp war de russeschen Zar Alexei I., seng Mamm deem seng zweet Fra,
d'Natalja Kirillowna Naryschkina. Wéi dem Péiter säi Papp 1676 gestuerwen ass,
koum dem Péiter säin Hallefbrudder Fjodor III. op den Zarentroun. Deen ass awer
scho 1682 gestuerwen, an et koum zu engem Kampf ëm d'Trounfolleg. Virum Péiter
sengen Aen hunn d'Strelizen zwéi Bridder vu senger Mamm an deenen hire Stéifpapp
ermuert. De Péiter gouf zesumme mat sengem Hallefbrudder Iwan V. zum Zar
ernannt. Well si nach mannerjäreg waren, gouf dem Iwan seng Sëschter an dem
Péiter seng Hallefschwëster Sophia Regentin. Den Iwan blouf nieft dem Péiter Zar
bis zu sengem Doud, war awer krank an net deen Hellsten, an hat weider keen
Afloss. 1689 gouf d'Sophia gestierzt, well si an engem Muerdkomplott um Péiter
verwéckelt war, an de Péiter gouf fir zerguttst Zar.

De Péiter huet sech bei auslänneschen Handwierker a Kënschtler iwwer technesch
Neierungen an Entwécklungen informéiert an huet probéiert, déi a Russland
anzeféieren. Sou war e vu 1697 bis 1698 zum Deel inkognito an Europa ënnerwee,
zesumme mat sengem Kolleg Alexander Menschikow. Vu Livland, Kurland a Preisen
goung et an Holland, wou de Péiter zu Amsterdam Schëffszammermann geléiert huet,
an duerno weider an England. Heen huet d'Manufakture grouss gefërdert,
d'Schoulwiesen an d'Verwaltung reforméiert, a mëttel-westeuropäescht Gezei
zesumme mat enger Baartsteier agefouert. Seng nei Erfarungen hunn him och
gehollef eng staark a modern Arméi opzebauen an de Péiter, dee sech och fir
d'Segelen intresséiert huet, huet zousätzlech Schëffer baue geloss.

Am Groussen Nordesche Krich (1700–1721) huet de Péiter sech mat Schweden ëm
d'Virherrschaft am Ostséiraum gestridden. 1703 huet en d'Ëmland vun der Newa
eruewert an do d'Stad Sankt Péitersbuerg als Ostséihafen a Fënster zu Europa
gegrënnt, déi e vu 1710 un ouni speziellen Ukas einfach sou als nei Haaptstad
vum Russesche Räich bezeechent huet. Ee Joer virdrun, 1709, huet e mat der
Schluecht bei Poltawa d'Krichsgléck trotz viregen zum Deel batteren Néierlagen
definitiv zu senge Gonschte gedréit.



https://lb.wikipedia.org/wiki/P%C3%A4iperleken

Päiperleken (Lepidoptera) sinn eng Uerdnung vun Insekten, déi aus 46
Iwwerfamillen, ronn 130 Famillen a ronn 160.000 beschriwwenen Aarte bestinn
(Stand: 2011). No de Kiewerleken (Coleoptera) ass et déi Insektenuerdnung mat
deene meeschten Aarten.

Ausser an der Antarktik gëtt et Päiperleken op alle Kontinenter. A Mëtteleuropa
gëtt et eng 4.000 Aarten, a ganz Europa sinn et der iwwer 10.600.

"Päiperlek" ass den Numm vun der erwuessener Form vum Déier. Am Larvenzoustand
gi se "Raup" genannt.

Et gouf a gëtt zum Deel nach eng Abberzuel Varianten a lokal Bezeechnunge fir de
Päiperlek: Pappeljong (Rodange), Päipel (Méischtref, Kolmer, Schous asw.),
Päipeler (Grousssbous), Päipelchen (Habscht), Päipeldéier (Gréiwemaacher,
Trënteng), Päipelhong, Päipelpapel, Päipampel (Esch-Uelz., Bartreng, Holzem,
Garnech, Lampech), Päipompel, Päipléng (Ga), Päiperlek, Päiperlénk, -léng,
Paiperlek (Lëtz.-Stad), Paipernell (Dikrech), Päperell, Päiplek (Habscht),
Päipléng, Päiplénk (Klierf), Päpampel (Dippech), Päipëmpel, Päinapel, Peenapel
(Käerch), Pädéier, Päpeldéier (Stroossen), Päipameel (Rëmleng), Pëmpernell,
Pëmpeipel, Pëpperell, Päpperell, Pimpampel (Bartreng, Mamer, Diddeleng), Pimplam
(Ëlwen), Pippel (Norde vum Eislek), Pipper, Pléipeplap, Bläipeplap, Pléiper
(-plap) (Veianen), Plimplomp, Plimplam, Prebleng (Ëlwen), Pripel (Boxer),
Féipeler (Groussbus), Fléif(l)ank, Flingflang, Flëntermaus, Flëtter (Rammerech),
Flippflapp (Pëtscht), Flippert (Kauneref), Flibbor, Flippflapp — Mëllerdittchen
(Wuermer), Mëllerdippchen (Bilsdref), Mëllerek (Äischen), Mëllerchen
(Biekerech), Millermoaler (Iechternach, Wolz), Millerdéck (Wanseler), Millerdapp
(Bondorf), Millrendapp, Milleflippert, Miller (Siwenaler), Millack (Asselbur),
Milor (Esch-Sauer, Gréiwels, Buerschent)



https://lb.wikipedia.org/wiki/Oral_History

Oral History ("mëndlech Geschicht") gëtt eng Method an der
Geschichtswëssenschaft genannt, bei där Zäitzeien iwwer hir Vergaangenheet
schwätzen. Am Mëttelpunkt steet déi subjektiv Erënnerung am Bezuch zur
Geschichtsschreiwung. Oral History implizéiert Interviewopnamen mat Zäitzeien,
déi am Toun an/oder am Bild opgezeechent ginn. Doduerch entstinn nei
Geschichtsquellen, déi een alternative Bléck op d'Vergaangenheet werfen. Oral
History steet a Verbindung mat der qualitativer Sozialfuerschung a baséiert op
net-standardiséierte Daten.n

Oral History gëtt säit den 1970er Joren zu Lëtzebuerg praktizéiert. Éischt
Schrëtt ginn op privat Initiativen zréck. Vun den 1980er Joren un huet duerch
d'Schafe vum Centre national de l'audiovisuel (CNA) d'Oral History vu
staatlecher Säit hir Plaz an der nationaler Erënnerungskultur fonnt.

Oral History erlaabt et dem Historiker engersäits, prezis Informatiounen ze
sammelen am Zesummenhang mat Événementer, z. B. d'Zwangsrekrutéierung am Zweete
Weltkrich, mat historeschen Techniken, z. B. d'Funktionéiere vun engem
Héichuewen, mat ausgestuerwe Flouernimm, oder och mat Geräischer a kierperlecher
Praktiken, déi haut et hautdesdaags net méi ginn.

Et gëtt verschidden Type vun Interviewen. An der Regel gi Leitfadeninterviewe
gefouert, d. h. den Historiker stellt oppe Froen no engem virbereete Froebou, op
déi den Zäitzeien äntwert. De Leetfuedem ass e Gerëscht, dat verhënnere soll,
datt wesentlech Fuerschungsfroen am Interview iwwersi ginn. D'Reiefolleg vun de
Froe muss net strikt agehale ginn, an den Historiker kann entscheeden, ob hie
bei verschiddene Froe méi an den Détail geet oder Froe fale léisst. Dësen Typ
vun Interview erlaabt et dem Historiker d'Gespréich ze leeden, mä och dem
Zäitzeien déi néideg Fräiheet an senger Erzielung ze loossen. De
Leitfadeninterview zeechent sech duerch seng Flexibilitéit aus.

Am Experteninterview trëtt den Zäitzeien a senger Qualitéit als Expert op, deen
dem Historiker säi Fachwëssen matdeelt. An deem Fall steet net déi subjektiv
Perspektiv am Virdergrond vum Interview, mä dem Zäitzeien seng Kompetenz, z. B.
seng technesch Erfarung beim Dreiwe vun enger Galerie beim Ofbau vun der Minett
oder Schifer.

Beim problemzentréierten Interview dréint sech d'Gespréich ëm eng bestëmmte
Problematik, déi den Historiker mat Hëllef vum Zäitzeien aus sengem historeschen
Kontext eraus beliichte kann. Domat kann den Historiker ee Problem aus engem
anere Bléckwénkel betruechten.

De narrativen Interview zeechent sech duerch seng komplett Oppenheet am
Gespréich aus. Den Historiker léisst den Zäitzeien fräi iwwer seng Biographie
schwätzen ouni - am Géigendeel zum Leitfadeninterview - anzegräifen.

D'Konzept vun der Grounded Theory staamt aus den 1960er Joren a gouf vun den
amerikanesche Soziologe Barney G. Glaser an Anselm L. Strauss erfonnt. Dës
Technik stellt een "iterative Forschungsprozess" duer, bei dem et drëms geet,
d'Interviewen z'analyséieren, ze vergläichen an nei Erkenntnesser ze gewannen.

Als éischte Schrëtt erstellt den Historiker eng Lëscht mat theoretesche
Kategorien, deenen hien ee Code gëtt. Beim zweete Schrëtt, dem theoretical
sampling, fänkt den Historiker no all Interview un Hypothesen ze formuléieren a
Rapporten ("memos") ze redigéieren. Am drëtte Schrëtt ginn déi verschidden
Hypothese verglach, d'Rapporten exploitéiert a mat externen Date verglach. Dëst
Virgoen ass als Triangulatioun ze bezeechnen. Als leschte Schrëtt steet
d'Widderhuelung vun dësen dräi Etappen.

Et existéiere verschidden Type vun Transkriptiounsweisen. Eendeiteg Regele fir
den Ëmgang mat Verschrëftlechung vum Interview gëtt et net. D'Transkriptioun
hänkt vun der theoretescher Orientatioun, de Fuerschungszieler an der objektiver
Hermeneutik, d. h. ob et sech ëm eng Feinanalyse, eng Sequenzanalyse oder eng
Interpretatioun vun objektiven Daten handelt, of.

Am Allgemenge gëtt op eng narrativ Transkriptioun zréckgegraff, bei där et -
ganz am Sënn vun der mëndlecher Geschichtsschreiwung - dorëms geet nei Quellen
z'erschléissen. Rhetoresch Pausen, Aussetzer oder Laache ginn net dokumentéiert.
D'Informatioune stinn am Virdergrond an net dem Zäitzeien seng Spriechweis oder
säi Verhalen.

Dës paralinguistesch Elementer ginn an der transcription fidèle oder och
literarische Umschrift genannt, berücksichtegt. Dës Form gëtt am Beräich vun de
Sozialwëssenschaften ugewannt an ass a Relatioun ze setze mat der
Tiefenhermeneutik.

Weider Variatioune sinn d'Journalistische Auswertung, d'Querauswertung an
d'sozialwissenschaftliche Paraphrasierung.

Donieft kann den Historiker Informatiounen an der "litérature grise" -
Publikatioune vu Lokal- oder Sportsveräiner, déi an der Regel fir hiert Jubiläum
erschéngen - fannen. Awer och Feierlechkeeten an Événementer (1. Mee, Sainte
Barbe, Festa del'Unità,...sinn dofir gëeegent op Zäitzeien ze treffen.

All Interview brauch eng Preparatiounsphas. Den Historiker muss entscheeden ob
hien e Kontrakt virbereet. Dëse gëtt vun him a vum Zäitzeien ënnerschriwwen. An
der Regel stipuléiert de Kontrakt, datt den Zäitzeie seng Auteursrechter op seng
Erzielung oftrëtt. Och an deem Fall ass d'Ausleeë vum Kontrakt ofhängeg vun den
Erkenntneszieler an der Fuerschungsorientatioun. A munneche Fäll ass et sënnvoll
den Zäitzeien z'anonymiséieren. Prinzipiell ass unzeroden de Kontrakt sou ze
maachen, datt d'Aarbecht mat de Quelle sou mann wéi méiglech beschränkt gëtt,
d. h. den Zäitzeien trëtt sou vill wéi méiglech vu senge Rechter of.

Quellen, déi aus der Oral History ervir ginn, däerfen net sou gelies ginn, wéi
geschriwwen Texter. Den Historiker muss sech froen, ënner welchen Ëmstänn den
Interview gefouert ginn ass: Waren nach aner Persounen dobäi? Wéi entwéckelt
sech den Dialog zwëscht Fuerscher an Zäitzeien? Wat war dat fir ee Raum? An der
Praxis vun der Oral History existéiere siwe Komponenten oder Elementer déi
konstitutiv si fir een Interview:

DMëndlechkeet oder orality, d. h. den Zäitzeien zeechent sech duerch säin
Accent, säin Dialekt, seng spezifesch Wierder aus, déi ënner Ëmstänn an der
Géigewaart net méi benotzt ginn. Den Narrative, d. h. d'Geschicht u sech, déi
den Zäitzeien erzielt. DAusféierung oder performance, d. h. d'Fassong, wéi den
Zäitzeien erzielt. Dat kann op eng frëndlech Aart a Weis sinn, mä och op eng
mësstrauesch. DSubjektivitéit oder subjectivity, d. h. d'Erzielung ass ëmmer
verbonne mat der individueller Perspektiv vum Zäitzeien. DErënnerung oder
memory, d. h. den Historiker muss sech bewosst sinn, dat d'Erënnerung vum
Zäitzeien engem Prozess ënnerläit, sech verännert a Sequenze verluer ginn.
DWandlung oder mutability, d. h. am Interview ass d'Erënnerung ëmmer nëmmen eng
Momentopnam. Mä och eng Interviewsituation widderhëlt sech ni eng zweet Kéier.
Den Zäitzeie benotzt aner Wieder a kann aus enger anerer Perspektiv erzielen.
DZesummenaarbecht oder collaboration, d. h. de kollektiven Effort zwëscht dem
Historiker, deen am Gaang ass seng eege Quell z'erschafen an dem Zäitzeien, den
sech him uvertraut.

Oral History ass d'Geschicht aus engem alternative Gesiichtspunkt eraus erzielt.
Si gëtt de Leit eng Stëmm, déi an der geschriwwener Geschicht net als Individuum
virkommen a betruecht d'Geschicht aus enger Bottom-up-Perspektiv. Si steet a
Kontakt mat de Leit "vum Terrain" an huet domat een Usproch authentesch ze sinn.
Si kann iwwerall an zu all Moment praktizéiert ginn. Si zeechent sech duerch hir
Themevillfalt aus an eegent sech besonnesch fir d'Lokalgeschicht z'analyséieren.
Donieft kann si och Erkenntnisser iwwer tabuiséiert Theme liwweren. Si weist
sech duerch hier Flexibilitéit aus. Den Historiker kann säin Interview gestalte
jee no Fuerschungsusproch, z. B. kann hie Fotosmaterial benotze fir dem
Zäitzeien säi Gediechtnes ze stimuléieren oder Gruppeninterviewe féieren.
Schlussendlech ass de Gebrauch vun der mënschlescher Stëmm déi direkt Verbindung
zu der onmëttelbarer Vergaangenheet.



https://lb.wikipedia.org/wiki/Nikita_Sergejewitsch_Chruschtschow

Den Nikita Sergejewitsch Chruschtschow (Никита Сергеевич Хрущёв; * 17. Abrëll
1894 zu Kalinowka am Oblast Kursk; † 11. September 1971 zu Moskau) war e
sowjetesche Politiker a Regierungschef.

Nom Doud vum Stalin de 5. Mäerz 1953 huet de Chruschtschow säi verbriecheresche
Rival a Geheimdéngschtchef Beria ausgeschalt a gouf dunn de 7. September 1953
Éischte Sekretär vum Zentralkomitee vun der KPdSU.

De Chruschtschow wollt fort vum Stalin senger bluddeger Diktatur. A senger
"Geheimer Ried" um XX. Parteitag vun der KPdSU 1956 kritiséiert hien de
Persounekult ëm de Stalin an déi domat verbonne Verbriechen
("Entstaliniséirung"). No an no gi vill Affer vun der "Grousser Botz"
rehabilitéiert. Zugläich trëtt de wirtschaftlechen Opschwonk vun der
Sowjetunioun un éischt Plaz, d'Landwirtschaft gëtt moderniséiert an eng
Hällewull nei Wunnenge gebaut ("Chruschtschowkien").

Leider si vill vu senge geplangte grousse Reformen an d'Waasser gefall, well e
se net richteg duerchduecht an organiséiert krut. Sou huet e sech z. B. bäi
enger Visite an den USA vun den US-amerikanesche Maisfelder impressionéiere
gelooss, an dunn huet en och doheem de groussflächege Maisubau forcéiere wëllen
- de Mais huet sech awer wéinst de ganz anere klimatesche Bedingunge praktesch
niergends an der Sowjetunioun richteg uplanze gelooss. Dee Mësserfolleg huet em
de Spëtznumm "Här Mais" (Kukurusnik) abruecht.

An der Aussepolitik ass de Chruschtschow haaptsächlech wéinst sengen exzellente
Blufffäegkeete spéitstens no der Kuba-Kris 1962 bekannt.

Dem Chruschtschow seng Riede sinn haut nach bekannt fir hir witzeg Einlagen a
seng ironesch Momenter. Dacks huet hien a Riede seng eege Ministeren op d'Schëpp
geholl. Seng bekanntst humoristesch Einlag war, wéi en an enger Ried virun der
UNO-Vollversammlung säi Schong ausgedoen huet a mat ëm op d'Riednerpult
geschloen huet, fir méi Opmierksamkeet ze kréien.

1964 huet de Chruschtschow wéinst dem Echec vu senger Wirtschaftspolitik an de
gestéierte Bezéiunge mat China säint Amt als Staats- und Parteichef verluer.
Säin Nofolger gouf de Leonid Breschnew. 1966 goung och nach säi Sëtz am
Zentralkomitee vun der KPdSU fleeten an zanterhier huet en ënner Hausarrest a
senger Datscha bäi Moskau liewe missen. Do ass en och den 11. September 1971 am
Alter vu 77 Joer un Häerzversoe gestuerwen.



https://lb.wikipedia.org/wiki/Nidderk%C3%A4erjeng

Nidderkäerjeng ass eng Uertschaft an der Gemeng Käerjeng, am Kanton Kapellen. Si
war bis enn 2011 den Haaptuert vun der fréierer Gemeng Nidderkäerjeng.

Nidderkäerjeng läit am Südweste vu Lëtzebuerg. D'Kuer, eng vun deene wéinege
lëtzebuergesche Baachen déi zum Meusebasseng gehéiert, fléisst durch
Nidderkäerjeng. No beim Rond-Point vun der Biff fléisst d'Mierbaach an d'Kuer.

An der Zäit vum franséische Regime d. h. vum Directoire bis zum Enn vum Premier
Empire war Käerjeng Haaptuert vun engem franséische Kanton am Département des
Forêts.

D'Geschicht vun der Uertschaft ass enk mat der Geschicht vun der Lëtzebuerger
Stolindustrie verwuerzelt. Grad wéi déi aner Gemengen an Uertschaften aus dem
Süden huet och Nidderkäerjeng d'Rezessioun am Stolsekteur ze spire kritt, net
zulescht wëll vill Awunner op der Schmelz hiert Brout verdéngt hunn.

No dëser Kris huet Nidderkäerjeng sech op industriellem Plang weiderentwéckelt
an eng Rei grouss Betriber wéi d'General Motors, d'Luxguard oder nach d'TDK hu
sech do néiergelooss.

Am Ufank vum Zweete Weltkrich koum et zu Käerjeng zu Reiwereien tëscht der
Wehrmacht a franséischen Truppen. Dobäi hunn den 10. Mee 1940 néng Spahisen aus
dem Generol P. Jouffrault senger 1. Spahis-Brigade hiert d'Liewe gelooss. Eng
Plack op engem Stee bei der Parkplaz vun der Käerjenger Gare erënnert dorun.

Ee vun de bekanntsten Nidderkäerjenger war de Sculpteur Claus Cito deen zu
Lëtzebuerg haaptsächlech wéinst der Gëlle Fra bekannt ass.



https://lb.wikipedia.org/wiki/Nicolas_Margue

Den Nicolas Margue, gebuer den 2. Januar 1888 zu Féngeg, a gestuerwen den 18.
Mäerz 1976 an der Stad Lëtzebuerg, war e lëtzebuergesche Professer a Politiker
(CSV).

Vun 1937 bis zur däitscher Invasioun 1940, an dunn nees vun 1945 bis 1948 war
hie Landwirtschafts- an Erzéiungsminister. Hie war deen eenzege Minister, deen
den 10. Mee 1940 net zur Zäit iwwer d'Grenz koum. Géint 3:30 Auer moies fréi ass
en a Richtung belsch Grenz gefuer. Et war ze spéit, hie koum net méi duerch.
Well den Okkupant hien als däitschfeindlech betruecht huet, gouf déi ganz Famill
a Schlesien, fir d'éischt op Leubus, an duerno op Boberstein ëmgesidelt, an ee
vu senge Jongen, de Paul Margue, gouf an de Reichsarbeitsdienst (RAD) agezunn.

Nom Krich war den Nicolas Margue, zesumme mam Jean Feltes, ee vun de "Pappe" vun
der kontroverséierter Offizieller Lëtzebuerger Orthographie.

Vun 1945 bis 1972 war hie President vun der Section historique vum Institut
grand-ducal.

Hie war vun 1952 u Lëtzebuerger Member vun der Assemblée commune vun der CECA an
huet sech do staark fir d'Erhalung vum Sëtz vum Schumanplang zu Lëtzebuerg
agesat. Den Nicolas Margue war och Member vum Aktiounskommittee fir d'Vereenegt
Staate vun Europa, dee 1955 vum Jean Monnet gegrënnt gouf.

De 4. August 1959 gouf den Nicolas Margue als Member vum Staatsrot nominéiert an
ass dat bis zu senger Demissioun den 30. September 1970 bliwwen.



https://lb.wikipedia.org/wiki/Natioun

Eng Natioun (virum 14. Joerhonnert aus dem lat. natio „Gebuert; Hierkonft;
Vollek“ iwwerholl) ass e Konzept vun der Kategoriséierung vu Mënschen a Gruppen
a Kollektiven iwwer ausgewielt - dacks "objektiv" gesat - Charakteristike wéi:
Sprooch, Traditioun, Ofstamung, asw. Dës Markéierunge gi bei vëlkesche
Konzeptioune vum Begrëff vun der Natioun als déi national Charaktere vun engem
Vollek oder enger Volleksgemeinschaft ugesinn. Dëst entsprécht der Natioun als
anthropologescht Konzept, wat sech an de Begrëffer vun der sougenannter
"Kulturnatioun" oder ethnescher Natioun mam vëlkeschen Nationalismus weist.

Heibäi muss ee bei der virbiergerlecher Benotzung vum Begrëff "Natioun"
ënnerscheeden, mat deem virrangeg d'Judden als Natioun ernimmt goufen, an der
Entwécklung vum Konzept vun der Natioun mam Ufank vum Biergertum an der
Zäitgeschicht, wat d'Begrëffer Staat an Natioun matenee verbënnt.

Fir politesch Kollektiver, déi sech wéi an der Franséischer Revolutioun an der
Nationalversammlung zu enger Natioun als Staat mat enger Konstitutioun
zesummefonnt hunn, gëtt et och d'Begrëffer Wëllensnatioun oder Staatsnatioun.
Staat an Natioun ginn hei als Synonymer benotzt.

Bei der klassescher Wëllensnatioun mat engem Staatsvollek handelt et sech ëm e
Villvëlkerstaat, wéi zum Beispill d'Schwäiz, déi aus däitschen, franséischen,
italieneschen a rätoromanesche Bevëlkerungsgruppe besteet. Eng ethnesch Natioun
oder Kulturnatioun dogéint ass meeschtens en iwwerstaatleche Kulturraum (zum
Beispill: arabesche Sprooch- a Kulturraum).

Am Laténgesche steet Natio fir eng Gemeinschaft vu Mënschen, déi vun
derselwechter Plaz hierkommen, an domat eng duerch eng gemeinsam Sprooch an
Traditioun kenntlech Gemeinschaft. Am réimesche Sproochgebrauch gouf de Begrëff
Natio ufanks als Friembezeechnung fir en agewandert Vollek benotzt, wat sech mat
der Bevëlkerung vermëscht huet.

Am chrëschtleche Latäin sinn d'„nationes“ oder „gentes“ an éischter Linn déi
netjiddesch Heedevëlker, déi mat de jiddesche Chrëschten d'Evangelium ugeholl
hunn, a mat hinnen zesummen d'Gemeinschaft vun der Kierch bilden.

Op der mëttelalterlecher Universitéit hu sech d'Studenten no hire Länner an
„nationes“ mat eegene Statuten a Prokuratoren ageschriwwen, woubäi déi véier
Universitéitsnatioune meeschtens keng Länner am enke Sënn, mä éischter
Himmelsrichtunge waren. Op der Sorbonne gouf tëscht nationes gallicorum,
normannorum, picardorum an anglicorum ënnerscheet, woubäi zu de galleschen
Natiounen och d'Italiener, Spuenier, Griichen an Oriental gezielt hunn, an zu
den engleschen Natiounen och déi Däitsch an hir nërdlech an ëstlech
Nopeschvëlker. Un der Prager Universitéit hunn zu der "polnescher Natioun" och
d'Preisen, Schlesier an Däitsch aus polneschem Gebitt gezielt, an der
"béimescher Natioun" waren d'Tschechen, Ungaren a Südslaven, an der "bayerescher
Natioun" d'Bayern, Schwaben, Franken, Hessen, Rhäinländer a Westfalen, an an der
"sächsescher Natioun" d'Norddäitsch, Dänen, Schweden a Finnen.

Als Bezeechnung fir e Vollek mat politesch-staatlecher Eenheet an enger
Eegenaart duerch eng gemeinsam Geschicht, krut de Befrëff "Natioun" am
Franséischen zanter dem 16. Joerhonnert eng méi grouss Bedeitung, déi sech am
18. Joerhonnert da mat der Franséischer Revolutioun ënner der Betounung op der
Souveränitéit vum Staatsvollek an den aneren europäesche Sprooche verbreet huet.
D'Iddi vun der Natioun als Gesamtstaat huet eng grouss Dynamik entwéckelt, déi
ufanks géint Feudalismus an Autokratie (Frankräich, Däitsch Staaten), géint
wirtschaftlech a politesch Klengstaaterei (däitsch Fürstestaate bzw. däitsche
Sprooch- a Kulturraum), oder awer géint imperial Friemherrschaft
(Villvëlkerstaate Russland, Éisträich-Ungarn) geriicht war.

Am sozialwëssenschaftleche Kontext gëtt de Begrëff op eng ënnerschiddlech Aart a
Weis benotzt, sou z. B. als virgestallte Gemeinschaft (Benedict Anderson), als
eng Grupp, déi op primordiale Bindunge berout (Clifford Geertz), als historesch
kontingente Konzept (Rogers Brubaker) oder och als Kombinatioun vun dëse
Begrëffer (Anthony D. Smith).



https://lb.wikipedia.org/wiki/Nationalpolitische_Erziehungsanstalt_Kolmar-Berg

Ënner der Bezeechnung Nationalpolitische Erziehungsanstalt Kolmar-Berg gouf eng
Eliteschoul fir Meedercher tëscht 1941 an 1944 vum däitsche Besatzer zu
Kolmer-Bierg am Schlass bedriwwen.

Den 9. Februar 1941 huet de Gauleiter Gustav Simon op enger Grosskundgebung
duergeluecht, wéi am Kader vun enger "Vereinheitlichung des volksdeutschen
Raumes im Westen" Lëtzebuerg ideologesch, wirtschaftlech a kulturell an de "Gau
Moselland" sollt integréiert ginn. Als eng Mesure dozou huet hien ë. a.
ugekënnegt, eng "Napola" (Nationalpolitische Erziehungsanstalt) zu Kolmer-Bierg
anzeriichten.

Dës Institutioun gouf den 22. Abrëll 1941 gegrënnt, mat ufanks enger Direktesch,
der Hedwig List, an dräi Enseignanten (1942 waren et der sechs, 1943 zéng). Et
huet sech dobäi ëm eng Oberschule fir Meedercher gehandelt, wou de Schwéierpunkt
op sproochlecher an hauswirtschaftlecher Formatioun louch. D'Schülerinnen, bal
alles Däitscher, déi och Member vum Bund Deutscher Mädel waren, waren do am
Pensionat.

Am Schlass Bierg, dat zanter dem 10. Mee 1940 eidel stoung, gouf villes
ëmgebaut, a wéi déi Däitsch nees fort waren, waren och déi meescht
Konschtwierker a Miwwele verschwonnen. D'Miwwele goufe geklaut an am Reich
verklappt.

Den 28. August 1944, wéi d'Amerikanesch Arméi ëmmer méi no koum, goufen déi
däitsch Schülerinnen an dat däitscht Léierpersonal fir d'éischt an
d'Haaptquartéier, d'Schlass Bensberg zu Bergisch Gladbach bei Köln, a Sécherheet
bruecht, duerno, wéi et och do kritesch gouf, op d'Insel Reichenau um Konstanzer
Séi.



https://lb.wikipedia.org/wiki/Mykene

Mykene (algr.: Μυκήνη/Mykēnē oder Μυκῆναι/Mykēnai, neigr.: Μυκήνες/Mikines,
lat.: Mycenae) war a virklassescher Zäit eng vun de wichtegste Stied vu
Griicheland. D'Stad louch am Flaachland vun Argos, um Landwee tëscht dem
südleche Peloponnes an dem Isthmus vu Korinth, deen d'griichesch Hallefinsel mat
Athen an dem Norde vu Griicheland verbonnen huet.

Enger griichescher Seechen no, huet de Perseus d'Stad Mykene gegrënnt. Op enger
Rees huet sech den duuschtregen a midden Heros mat Waasser erfrëscht, wat hien
aus dem Hutt vun engem Champignon gesammelt hat. Op dëser Plaz huet hien d'Stad
gegrënnt, déi den Numm vum griichesche Wuert fir Champignon a sech dréit.

Déi spéider minoesch Period vu Kreta fält an deselwechten Zäitraum mam Opstig
vun der éischter grousser Zivilisatioun vun der Bronzezäit vum griichesche
Festland, der Mykenescher Kultur (1600-1050 v. Chr.), déi hiren Héichpunkt
tëscht 1400 an 1200 v. Chr. erreecht huet.

Mykener gëllt och als Bezeechnung vun der griichescher Uewerschicht vun den
Hellenen, déi den Homer Achaier nennt, an déi sech um griichesche Festland
néiergelooss haten, a vill minoesch Kulturundeeler, wahrscheinlech aus Kreta an
der Ägäis, matbruecht haten. Um griichesche Festland si si op eng
virindogermanesch (sougenannte mediterran) Bevëlkerung getraff, awer
méiglecherweis och schonn op indogermanesch Stämm (Thraker?), déi scho méi fréi
agewandert waren. Dës goufen ënnerworf an assimiliéiert. Méiglecherweis am
Géigesaz zu der minoescher Kultur, an där de Fridden ënner enger zentraler
Autoritéit ofgeséchert gouf, war d'mykenesch Zivilisatioun vun onofhängege Stied
wéi z. B. Korinth, Pylos, Tiryns, Theben oder Mykene charakteriséiert.

D'Stied goufe vu Kinneke beherrscht, déi a Palaisen hanner massive Mauere
gewunnt hunn. Zu de wichtegsten Zeie vun de Mykener gehéieren och
Gold-Schmuckdeeler an Ornamenter (dorënner déi sougenannt Gëlle Mask vum
Agamennon), déi den Heinrich Schliemann fonnt huet, an déi haut gréisstendeels
am Nationalen Archeologesche Musée vun Athen ze fanne sinn, an déi typesch fir
Kulten aus der spéider Bronzezäit sinn. Och d'Léiwepaart vu Mykene ass berühmt.

D'Mykener hunn an der Schrëft Linear B geschriwwen, hir mykenesch Sprooch konnt
als eng fréi Form vu Griichesch entziffert ginn. D'Schrëft staamt vun der
kretesch-minoescher Schrëft Linear A of.

De Gëtterkult vun de Mykener ass spéider e feste Bestanddeel vun der
klassesch-griichescher Mythologie ginn. Als Grënner vu Mykene gëllt bei de
Griiche vum Altertum de Perseus.

Déi fréist Siidlungspure stame schonn aus dem Neolithikum. Déi gréisst Bléi hat
Mykene am 14. an 13. Jh. v. Chr. D'Stad war bis an d'5. Joerhonnert ouni
Ënnerbriechunge bewunnt. 468 v. Chr. gouf Mykene vun Argos eruewert, a seng
Bewunner verschleeft. Duerno hunn nëmme nach sporadesch Leit hei gewunnt, an am
3. Joerhonnert v. Chr. gouf Mykene entgülteg verlooss.

Am Homer sengem Epos, der Ilias, gëtt Mykene als Haaptstad vum Kinnek Agamemnon
ernimmt. Anerer hunn awer Theben als Haaptstad vun de mykenesche Griichen
(Achäer) ugesinn.

Aflëss vun der mykenescher Zivilisatioun loosse sech och op Kreta fannen, wou
d'Zerstéierung vun de minoesche Palaisen ëm 1450 v. Chr. opgrond vu mykeneschen
Eruewerungen erkläert ginn ass. Allerdéngs kéint den Iwwergang vun der
minoescher zu der mykenesch-griichescher Phas op Kreta och d'Folleg vun
Naturkatastrophen an engem friddleche Kulturwiessel gewiescht sinn. Mykenesch
Aflëss, virun allem an der Keramik, goufen och zu Troja fonnt, wou
d'Handelsstroossen zum Schwaarze Mier kontrolléiert goufen, an Egypten,
Mesopotamien an Italien.

Ëm 1200 goufen déi bis elo bekannte mykenesch Zentren um griichesche Festland
zerstéiert. Während fréier als Ursaach d'Doresch Wanderung ugeholl gouf, ginn
haut multikausal Zesummenhäng verantwortlech gemaach: Ausfall vun den
Handelspartner am Osten, wat zu Wirtschaftskrise gefouert huet, Kricher tëscht
de mykeneschen Zentren, Naturkatastrophen (en Erdbiewen an der Argolis konnt fir
dës Zäit nogewise ginn), Opstänn asw. De mykenesche Palaissystem ass zwar
zesummegebrach, mä d'mykenesch Kultur huet nach 150-200 Joer weider iwwerlieft,
wéi nei Ausgruewungen zu Tiryns gewisen hunn.

Erhale sinn haut ë. a. d'Ruine vun der mykenescher Uewerstad. Hei gesäit een
Iwwerreschter vun der zyklopescher Rangmauer an d'Léiwepaart. Dësen Numm krut
d'Paart duerch déi zwee Léiwen, déi op engem Relief iwwer der Paart duergestallt
sinn, dëst war den Haaptagank zu der Buerg. Wahrscheinlech gouf et ëm 1250 v.
Chr. gebaut. Eng weider Paart stoung am Norden. Bei der Mauer loosse sech dräi
Bauphasen erkennen: déi éischt (zirka 1350) gouf an der Mëtt vum 13. Joerhonnert
duerch Verdeedegungsanlagen no Süden a Weste verstäerkt. Ëm 1200 v. Chr. gouf
d'Mauer op en Neits verstäerkt. Vum mykenesche Palais um héchste Punkt vun der
Uewerstad sinn nëmmen nach e puer Iwwerreschter ze fannen, well Deeler vum
Palais a spéiderer Zäit intensiv iwwerbaut goufen. Den Trounraum war e grousst
Gebai a Megaron-Form. Zum Palais goung et géi biergop (zirka 20%).

Eng grouss Bedeitung spillen och zwee grouss Griewerkreesser (A a B). Si waren
allebéid duerch Stele markéiert. An de Griewer goufen Terrakotten, Toungeschier,
gëlle Masken, Schmuck asw. fonnt. De Griewerkreess A gouf spéider an
d'Buergmauer mat abezunn a gouf scho vum Schliemann entdeckt. De Griewerkrees B
ass eréischt an den 50er Joren ausgegruewe ginn. Hei goufen zum Deel eeler
Griewer wéi am Griewerkrees A fonnt, a stinn domat ganz am Ufank vun der
mykenescher Period.

Weiderhi goufe bis ewell néng Kuppelgebaier fonnt, Grafkummeren. Si gi bis haut
an der Fuerschung als "Schatzhaiser" ernimmt, a sinn no mythologesche Figuren,
déi laut dem Homer hei geherrscht hu benannt. Dës Grafkummeren haten en enken
Zougang (Dromos).

Iwwerreschter vu Mykene ware schonn zanter der wëssenschaftlecher Expeditioun
vun de Fransouse (1822) bekannt. Mä eréischt zanter den Ausgruewunge vum
Schliemann konnt ee méi genee Aussoen iwwer déi al Kinneksbuerg an hir Bauanlage
maachen.

Hautdesdaags ass gewosst, datt virun allem déi Minoesch Kultur e staarken Afloss
op d'mykenesch Griichen hat. Awer och Aflëss aus Egypten konnten nogewise ginn.
Sou konnt de Versuch vun enger Mumifizéierung nogewise ginn.

Als ee vun den Éischten huet den Englänner Lord Elgin 1802 zu Mykene
Ausgruewungen ugefaangen. 1868 huet den däitschen Archeolog an Entdecker vun
Troja Heinrich Schliemann d'Plaz besicht, awer eréischt 1876 mat Ausgruewungen
ugefaangen. 1884 an 1885 huet de Schliemann zesumme mam Wilhelm Dörpfeld op en
Neits am Buedem gegruewen.

An der griichescher Mythologie war d'Mykene d'Duechter vum Flossgott Inachos an
der Melia. Hir Gesëschter waren Io, Aigialeus a Phoroneus.



https://lb.wikipedia.org/wiki/Mumps

De Mumps,volkstëmlech och Ziegenpeter oder op Franséisch Oreillons (Parotitis
epidemica, Salivitis epidemica), ass eng usteechend Virusinfektioun, vun der
d'Speicheldrüs an aner Organen betraff ginn. Duerch d'Schwelle vun der
Speicheldrüs an och dacks vun den Ouerspeicheldrüsdrüsen, sinn déi, déi de Mumps
hunn, staark entstallt. Meeschtens trëtt de Mumps bei Kanner op. Jong Erwuesse
kënne sech iewer och infizéieren a bei hinne sinn da Komplikatiounen méi ze
fäerten. Komplikatioune kënnen dann zu enger Hierentzündung an Hodenentzündung,
an och Onfruchtbarkeet zur Folleg hunn. Der Erkankunng u Mumps an de
Komplikatioune kann durch Impfung virgebaut ginn. Trotz allem stellt de Mumps
nach ëmmer eng eescht Menace an der Drëtter Welt duer.

Dës Erkrankung gëtt duerch de Mumps-Virus Paramyxovirus parotitis aus der Famill
vun de Paramyxoviridae ervirgeruff.

De Mumps trëtt op der ganzer Welt endemesch op, befält iewer meeschtens (net
ëmmer) Kanner, a gëtt dofir als Kannerkrankheet betruecht.



https://lb.wikipedia.org/wiki/Merkur_(Plan%C3%A9it)

De Merkur gehéiert, zesumme mat der Venus, der Äerd an dem Mars, zu den
terrestresche Planéiten. Dat heescht, hien huet eng fest Gestengsuewerfläch, op
där Raumgefierer landen a Mënschen drop goe kéinten. De Merkur huet awer nëmmen
eng ganz dënn, fir net ze soe keng Atmosphär. De Merkur ass, genee wéi eise
Mound, mat Krateren iwwerséit.

De Merkur ass mat engem Duerchmiesser vu 4.878 Kilometer däitlech méi kleng wéi
eis Äerd, déi een Duerchmiesser vun 12.744 Kilometer huet. D'Merkurjoer dauert
88 Deeg an de Merkur dréint sech an enger gebonnener Rotatioun vun 2:3 mat der
Sonn a knapps 59 Deeg eemol ëm déi eegen Achs. De Planéit rotéiert därmoosse
lues, datt een der Sonn gemittlech no spadséiere kéint. D'Temperaturen
allerdéngs si mäerderesch. Op der Dagsäit klammen d'Temperature bis op 470 °C an
op der Nuetssäit falen Temperaturen dogéint op –170 °C erof. Wéinst dem klengen
Ofstand zu der Sonn ass e vun der Äerd aus schwéier z'observéieren, well en
nëmmen e Wénkelofstand vun ongeféier 20° ëstlech a westlech vun der Sonne kritt.
Säin astronomescht Symbol ass ☿.

Als sonnennooste Planéit huet de Merkur mat 0,387 AE (57,9 Mio. km) net nëmmen
de kierzten Ofstand zu eiser Sonn, mä mat nëmmen 88 Deeg och déi kierzt
Ëmlafzäit. D'Ëmlafbunn vum Merkur ass op déi vun anere Planéite bezunn
vergläichsweis staark elliptesch, ënner alle Planéite huet de Merkur d'Ëmlafbunn
mat der gréisster Exzentrizitéit. Sou läit säi sonnennooste Punkt, de Perihel,
bei 0,307 AE (46,0 Mio. km) a säi sonnewäitste Punkt, den Aphel, bei 0,467 AE
(69,8 Mio. km). Genee sou ass Schréiegt vu sengem Bunneplang géint den
Äerdbunneplang mat iwwer siwe Grad méi héich wéi déi vun anere Planéiten. Sou
Exzentrizitéiten a Bunneschréiegte si soss typesch fir Zwergplanéite wéi de
Pluto an den Eris.

Dem Merkur seng rechtleefeg Rotatiounsachs steet bal am Senkel op senger
Bunnfläch. Dowéinst a wéinst enger feelender Atmosphär gëtt et um Merkur keng
Joreszäiten. Dobäi kënnt, datt d'Sonnenastralung duerch déi grouss
Bunnenexzentrizitéit immens variéiert: Am Perihel trëfft ongeféier 2,3-mol méi
Energie vun der Sonn op d'Uewerfläch wéi am Aphel. Dësen Effet, dee
beispillsweis op der Äerd wéinst der klenger Exzentrizitéit vun der Bunn kleng
ass (7 %), féiert zu Joreszäiten.

Radarobservatiounen hunn 1965 gewisen, datt de Planéit net, wéi ufanks vum
Giovanni Schiaparelli 1889 ugeholl, eng einfach gebonne Rotatioun huet, dat
heescht, der Sonn ëmmer déiselwecht Säit zoudréint (sou, wéi den Äerdmound äis
op der Äerd ëmmer déiselwecht Säit weist). Villméi huet de Merkur, als Eegenheet
eng gebrache gebonne Rotatioun an dréint während zwéin Ëmleef exakt dräimol ëm
seng Achs. Seng sideresch Rotatiounsperiod ass zwar 58,646 Deeg, awer wéinst der
2:3-Kopplung un déi séier Ëmlafbewegung am selwechten Dréisënn entsprécht de
Merkurdag och genee dem Zäitraum vun zwéi Sonnenëmleef. No engem weideren Ëmlaf
geet d'Sonn deementspriechend op der Antipodplaz op. Duerchleeft de Merkur de
sonnennächste Punkt vu senger staark exzentrescher Bunn, de Perihel, steet
d'Sonn zum Beispill ëmmer ofwiesselend iwwer dem Calorisbecken um 180. Längegrad
oder iwwer dem Antipodegebitt um Nullmeridian am Zenit.

Op den éischte Bléck wierkt de Merkur fir en äerdähnleche Planéit éischter
oninteressant, säin Opbau ass awer zimlech widersprochsvoll: Baussenzegt gläicht
hien dem planetologesch-geologesch inaktivem Äerdmound, awer de Kär entsprécht
anscheinend méi deem vun der geologesch opfälleg dynamescher Äerd.

De Merkur huet keng Atmosphär am gängege Sënn. Si bitt déi gläich fräi Siicht
wéi z. B. d'Atmosphär vum Äerdmound. Déi „atmosphäresch“ Bestanddeeler
Waasserstoff H2 (22 %) an Helium (6 %) stame méiglecherweis aus dem Sonnewand,
wougéint Sauerstoff O2 (42 %), Natrium (29 %) a Kalium (0,5 %) eventuell aus dem
Material vun der Uewerfläch fräigesat goufen (d'Prozentdoneeën sinn ongenee
Schätzunge fir d'Volumenundeeler vun de Gase). Den Drock vun der Gashüll ass
nëmme ronn 10−15 Bar um Merkurbuedem an déi ganz Mass vun der Merkuratmosphär
nëmme ronn 1000 Kilogramm.

Opgrond vun der grousser Hëtzt an der dënner Unzéiungskraaft kann de Merkur
d'Gasmoleküllen net laang halen, si entweechen duerch Fotoevaporatioun ganz
séier an de Weltraum. Bezunn op d'Äerd gëtt dee Beräich, fir deen dës zoutrëfft,
Exosphär genannt; et ass d'Austauschzon zum interplanetare Raum. D'Feele vun
enger richteger Gashüll, déi fir e gewëssen Ausgläich vun der
Uewerflächentemperatur suerge géif, bestëmmt op dëser noer Distanz zu der Sonn
besonnesch extrem Temperaturënnerscheeder tëscht der Dag- an der Nuechtsäit.
Géintiwwer den Nuetstemperaturen, déi bis op −173 °C erofklammen, gëtt déi zu
der Sonn gedréiten Uewerfläch bis op +427 °C opgehëtzt. Während dem gréisste
Sonnenofstand ass déi héchste Buedemtemperatur nach ronn +250 °C.

Wéinst dem schwieregen Erreechen op der sonnennoen Ëmlafbunn an der Gefor duerch
den intensive Sonnewand hu bis elo eréischt zwou Raumsonden, Mariner 10 a
MESSENGER, de Planéit erreecht an observéiert. Bei dräi Laanschtflich an den
1970er-Jore konnt Mariner 10 nëmme ronn 45 % vun der Uewerfläch kartéieren.
D'Merkursond MESSENGER hat direkt bei hirem éischte Laanschtfluch am Januar 2008
och e puer vun der Mariner 10 net erfaasst Gebidder fotograféiert a konnt
d'Ofdeckung op ronn 66 % erhéijen. Mat hirem zweete Swing-by am Oktober 2008 war
d'Ofdeckung op 95 % geklommen.

Déi moundähnlech, vun Krateren duerchsaten Uewerfläch aus rauem, porösem,
donkelem Gestengs reflektéiert d'Sonneliicht nëmme schwaach. Déi mëttel
sphäresch Albedo ass 0,06, dat heescht d'Uewerfläch street d'Sonneliicht am
Duerchschnëtt 6 % zréck. Domat ass de Merkur am Mëttel nach eppes méi donkel wéi
den Äerdmound (0,07).

Et gëtt um Planéit keng Unzeeche vu Plattentektonik; de MESSENGER hat awer en
etlech Hiweiser op vulkanesch Eruptioune fonnt.

D'Uewerfläch vum Merkur ass mat Krateren iwwerséit. D'Verdeelung vun den
Aschlagstrukturen ass méi gläichméisseg wéi um Äerdmound an um Mars; deemno ass
den Alter vu senger Uewerfläch iwwerall d'selwecht héich. E Grond fir déi héich
Kraterdicht ass déi dënn Atmosphär, déi kee Widderstand géint den Aschlag vu
Klengkierper leescht.

Wéi bei eisem Äerdmound weise Krateren um Merkur e weidert Beispill, dat duerch
en Impakt entstane Strukturen typesch sinn: Dat erausgeschleidert an
zréckgefalle Material, dat sech ëm de Krater opheeft; heiansdo a Form vu radiale
Stralen, wéi ee se och als Stralesystem um Mound kennt. Souwuel dës
späichenaarteg Strale wéi och d'Zentralkrater, vun deene si ausginn, sinn
opgrond vum relativ jonken Alter méi hell wéi d'Ëmgéigend. Déi éischt
Observatioune vun de Stralen um Merkur goufe mat de Radioteleskopen Arecibo a
Goldstone a mat Hëllef vum Very Large Array (VLA) vum nationale
Radioobservatoire vun den USA gemaach (kuckt och Astrogeologie).

Den éischte Krater, deen duerch d'Raumsond Mariner 10 während hirem éischte
Rendez-vous erkannt gouf, war de 40 km breeden, awer ganz helle Stralekrater
Kuiper (kuckt Bild riets). De Krater gouf nom hollänesch-US-amerikanesche Mound-
a Planéitenfuerscher Gerard Kuiper genannt, deen dem Mariner-10-Team ugehéiert
hat an nach während der Missioun gestuerwe war.

Nërdlech vum Equator läit Caloris Planitia, e risegt, kreesfërmegt, awer zimlech
flaacht Becke mat engem Duerchmiesser vu ronn 1550 km an ass domat de gréisste
bekannten Objet um Merkur. Et gouf wahrscheinlech virun 3,8 Milliarde Joer vun
engem iwwer 100 km groussen Aschlagkierper geformt. Den Impakt war sou hefteg,
datt duerch d'seismesch Schwéngungen ëm d'Plaz vum Aschlag en etlech
konzentresch Rankramplien opgeworf goufen an aus dem Kär vum Planéit Lava
ausgetratt war. Déi vum MESSENGER nei entdeckte vulkanesch Strukture fanne sech
besonnesch am Ëmfeld an och am Zentrum vum Becken. De Beckenzentrum ass vum
Magma aus der Déift anscheinend opgefëllt ginn, ähnlech wéi d'Marebecken vum
Mound. Um Buedem vum Becke si vill konzentresch Ronzelen a Biergrécker, déi un
eng Zilscheif erënneren. Dat zimlech flaacht Caloris-Becke gëtt vum Caloris
Montes begrenzt, enger onregelméisseger Biergketten, deem seng Spëtzten nëmme
ronn 1 km héich sinn.

Och aner flaach Déifte gläichen de Maria vum Äerdmound. Déi glat Fläche vum
Merkur sinn awer net donkel wéi d'"Moundmierer". Zesumme si anscheinend och méi
kleng an et sinn der manner. Si leien all op der Nordhallefkugel am Ëmkrees vum
Caloris-Becken. Hir Aartebezeechnung ass Planitia, laténgesch fir Déiffläch.

Datt sech déi mareähnlech Flächen um Merkur net wéi d'Maria vum Äerdmound mat
enger méi donkeler Faarf vun der Ëmgéigend ofhiewen, gëtt mat engem klenge
Undeel vun Eisen an Titan erkläert. Domat ergëtt sech awer e gewësse Widersproch
zu der héijer mëttlerer Dicht vum Planéit, déi fir e verhältnesméisseg grousse
Metallkär sprécht, dee virun allem aus Eisen besteet. Donkel Biedem goufe vum
MESSENGER am Caloris-Becken nëmmen als Fëllung vu klengere Kratere fonnt an
obwuel fir hiert Material e vulkaneschen Urspronk ugeholl gëtt, weisen
d'Miessdaten anescht wéi bei sou engem Gestengs z'erwaarden ass, och nëmmen ee
ganz klengen Undeel vun Eisen. D'Metall ass op der Merkuruewerfläch zu héchstens
sechs Prozent present.



https://lb.wikipedia.org/wiki/Max_Frisch

De Max Rudolf Frisch, gebuer de 15. Mee 1911 zu Zürich an och do de 4. Abrëll
1991 gestuerwen, war e Schwäizer Schrëftsteller an Architekt. Mat Theaterstécker
wéi Biedermann und die Brandstifter oder Andorra a mat sengen dräi grousse
Romaner Stiller, Homo faber a Mein Name sei Gantenbein huet hien e breede Public
erreecht a koum op vill Schoulprogrammer als Lecture. Donieft huet hie
Lauschterspiller, Erzielungen a Prosawierker publizéiert sou wéi och zwee
literaresch Dagebicher, dat eent vun 1946 bis 1949 an dat anert vun 1966 bis
1971.

Wéi e jonk war, war de Frisch der Meenung, eng biergerlech an eng kënschtlerech
Existenz wieren net kompatibel, a sou huet hien, nodeem en e Germanistikstudium
ofgebrach hat (während deem en ë. a. fir d'Neue Zürcher Zeitung geschriwwen
hat), Architektur studéiert an duerno e puer Joer laang als Architekt geschafft.
Eréischt nom Succès vu sengem Roman Stiller huet e sech ganz dofir decidéiert,
Schrëftsteller ze ginn, an en huet dofir och seng Famill verlooss, fir just nach
vu sengem Schreiwen ze liewen.

Am Frisch sengem Wierk geet et dacks ëm Ausenanersetzunge mat sech selwer,
woubäi déi Problemer, ëm déi et geet, fir de postmoderne Mënsch typesch ugesi
ginn: eng eegen identitéit fannen an se duerchsetzen, besonnesch am Kontrast zu
etabléierte Biller, déi anerer vun engem hunn; Konstruktioun vun engem senger
Biographie, Geschlechterrollen an hir Opléisung, souwéi d'Fro, wat een
iwwerhaapt mat Sprooch soe kann. De Frisch hat Freed un Dagebicher, déi en,
besonnesch, wat Erzielungen iwwer Reesen ubelaangt, literaresch developpéiert
huet, a sou Autobiographesches mat fiktionalen Elementer verbonnen huet. Nodeem
e laang am Ausland gelieft hat, huet de Frisch sech, nodeem en a seng Heemecht
Schwäiz hannescht goung, kritesch mat hir auserneegesat.



https://lb.wikipedia.org/wiki/Mass_(Zeremonie)

Eng Mass ass eng Liturgie, d. h. eng gottesdéngschtlech Feier vun der
réimesch-kathoulescher Kierch. Si gëtt an der Theologie zugläich als
"Moolzechtfeier" wéi och als "Affer" gesinn. Mol gëtt méi deen een Aspekt, mol
méi deen aneren ënnerstrach. D'Eucharistie ass eng "Moolzechtfeier" an deem
Sënn, datt et eng Erënnerung un déi lescht Owesmoolzecht vum Jesus mat senge
Jünger op Gréngen Donneschdeg ass, déi hie gläichzäiteg present mécht: Do wou
Leit sech a sengem Numm versammelen, ass hie matzen ënner hinnen. D'Massfeier
ass en "Affer" an deem Sënn, datt et eng Vergéigewäertegung vum Affer vu
Christus deemools duerstellt.

(O) dës Deeler gehéieren zum Ordinarium Missae, d. h. et handelt sech ëm Texter,
déi an all Mass déiselwecht sinn, all déi aner Texter variéieren jee nom Dag vum
Kierchejoer, dës gehéieren zum Proprium Missae.

†dës Deeler sinn just op Sonndeger a Festdeeg an der Mass; de Gloria entfält
awer während dem Advent an der Faaschtenzäit.

††Sequenze gëtt et der (nach) 5: jee eng fir Ouschteren, Päischten,
Erläichendag, Doudemassen an Notre Dame des Douleurs (15. September).



https://lb.wikipedia.org/wiki/Marshallinselen

D'Republik vun de Marshallinselen ass en Inselstaat am westleche Pazifeschen
Ozean. De Staat begräift d'Inselgrupp mat demselwechten Numm, déi zu Mikronesien
gehéiert.

D'Marshallinsele bestinn aus zwou bal paralleel ausgeriichten Insel-
beziehungsweis Atollketten: d'Ratak-Ketten am Osten wéi d'Ralik-Ketten am
Westen, déi aus enger vill Atollen an e puer isoléierten Insele bestinn.

De Klima ass fiicht a waarm mat enger Reendauer vu Mee bis November. D'Insele si
geleeëntlech engem Taifun ausgesat.

Zwéin Drëttel vun der Bevëlkerung liewen op den Insele vum Majuro-Atoll an op
Ebeye. Déi aner Insele si wéinst dem Mangel u Beschäftegungs- an
Entwécklungsméiglechkeeten nëmmen dënn besidelt oder net bewunnt. Haaptstad ass
d'Gemeng Majuro am Südosten um Atoll mat demselwechten Numm.

90 Prozent vu der Bevëlkerung gehéieren zur Onofhängeger Protestantescher Kierch
vun de Marshallinselen, 8,5 Prozent si réimesch-kathoulesch. Op den Insele
liewen 221 neiapostolesch Chrëschten. Offiziell Sprooche sinn Englesch a
Marshallesesch.



https://lb.wikipedia.org/wiki/Marie_Curie

D'Marie Skłodowska-Curie, gebuer de 7. November 1867 zu Warschau, a gestuerwen
de 4. Juli 1934 zu Sancellemoz, an der Haute-Savoie, gebuere Maria Skłodowska,
war eng polnesch-franséisch Chemikerin a Physikerin.

Si huet zwéin Nobelpräisser kritt. 1903 den Nobelpräis an der Physik an 1911 den
Nobelpräis an der Chimie. Si war domat och deen éischte Fuerscher, deen zwéin
Nobelpräisser krut.

Si huet sech 1865 mam Pierre Curie bestuet, a krut zwee Meedercher, d'Irène an
d'Ève.

Am Joer 1896 hunn déi zwee e Phenomen erfuerscht, den den Henri Becquerel
entdeckt hat. Et war eng Stralung, déi d'Schwéiermetall Uran vu sech ginn huet.
1898 hu si nach aner Substanze fonnt déi déiselwecht Stralung opweisen. Si
goufen der Stralung den Numm Radioaktivitéit. Am selwechte Joer hu si déi
radioaktiv Elementer Polonium a Radium entdeckt.

1903 hunn d'Marie an de Pierre, zesumme mam Antoine Henri Becquerel, den
Nobelpräis an der Physik kritt.

Nom Doud vun hirem Mann 1906 huet d'Marie him säi Posten als Professer op der
Sorbonne iwwerholl a war domat déi éischt Fra mat sou enger Positioun. Si krut
1911 den Nobelpräis an der Chimie.

1934 ass d'Marie u Leukämie gestuerwen, aller Wahrscheinlechkeet no duerch
d'Folge vun hirer joerzéngtelaanger Aarbecht mat radioaktiver Stralung.



https://lb.wikipedia.org/wiki/Marc_Girardelli

De Marc Girardelli, gebuer den 18. Juli 1963 zu Lustenau an Éisträich, ass e
lëtzebuergesche Schileefer.

Mat fënnef Joer huet e mam Schi ugefaangen a mat siwen ass e schonn éischt
Coursse gefuer, deemools nach fir Éisträich. 1976 ass en awer wéinst Differenze
mam Trainer vun der éisträichescher Equipe (e wollt exklusiv vu sengem Papp
gecoacht ginn) op Lëtzebuerg gewiesselt, wou e sech an der Lëtzebuerger
Schifederatioun (FLS) ageschriwwen huet. No senge Succèsen Enn der 80er Joren
huet sech d'Fro vun der Participatioun un den Olympesche Spiller gestallt. Well
ee muss d'Nationalitéit vun deem Land hunn, fir dat ee matmécht, huet missen
d'Gesetz iwwer d'Optioun vun der Lëtzebuerger Nationalitéit geännert ginn, fir
datt de Marc Girardelli sech mat Zäit konnt umellen (wat deemools ironesch Lex
Girardelli genannt gouf).

Bei den Olympesche Wanterspiller 1992 zu Albertville huet en dann och zwou
Sëlwermedaile fir Lëtzebuerg gewonnen. A bei den Alpine
Schiweltmeeschterschaften huet en a senger Carrière ganzer véier Goldmedaillen,
véier Sëlwermedaillen an dräi Bronzemedaile mat heem bruecht. Do derbäi kommen
nach 43 Victoiren a Coursse vum Weltcup a fënnef am Gesamt-Weltcup - e Rekord,
deen nach ëmmer net gebrach ass.

1997 huet de Marc Girardelli wéinst enger schwéierer Bless um Knéi seng aktiv
Zäit hanner sech misse loossen. Hien huet am Januar 2001 zu Bottrop am däitsche
Ruhrgebitt den Alpin Centers opgemaach, mat 640 m déi längst Schihal vun der
Welt. Mëttlerweil huet e se zwar un déi hollännesch Hotelsgrupp Van-der-Valk
verkaaft, mä en ass do nach ëmmer fir d'Marketing- an Ëffentlechkeetsaarbecht
zoustänneg.

Mëtt 2005 ass de Marc Girardelli mat der Andrea Palenov (geb. Donat) bestuet
ginn. Zesumme wunne se an Däitschland.



https://lb.wikipedia.org/wiki/MS_Princesse_Marie-Astrid

MS Princesse-Marie-Astrid ass den Numm vu bis ewell fënnef Touristeschëffer, déi
haaptsächlech op der Lëtzebuerger Musel, mä och mol um Rhäin oder op der Saar
fueren, respektiv gefuer sinn. Gefuer gëtt vun der Musel bis op de Rhäin, méi
genee vu Sierck-les-Bains iwwer Schengen, Réimech, Waasserbëlleg bis op
Bernkastel oder iwwer d'Saar bis op Mettlach. Se goufen alleguer an der
“Lux-Werft” zu Mondorf bei Bonn gebaut.

Op der MS Princesse Marie-Astrid 2 gouf de 14. Juni 1985 d'Schengener Ofkommes
ënnerschriwwen.

Déi 1. "Marie-Astrid" gouf den 28. Mee 1966 zu Waasserbëlleg gedeeft a war 36,80
m laang a 6,50 m breet. Si war zougelooss fir 350 Passagéier. Den 21. Juli 1984
huet e Brand d'Schëff zu Gréiwemaacher staark beschiedegt. D'Schëff ass no der
Reparatur awer weider op der Musel ënner dem Numm MS Musel III gefuer. Haut
fiert et als MS Le Sax zu Dinant.

D'"Marie-Astrid 2" gouf de 6. Abrëll 1985 gedeeft an a Betrib geholl. D'Schëff
ass fir 250 Persounen zougelooss, huet 1 Haaptdeck mat enger Danzpiste an 150
Plazen an e Sonnendeck och mat 150 Plazen. Dat Schëff, op deem d'Schengener
Ofkommes ënnerschriwwe gouf, fiert elo ënner dem Numm MS Regensburg op der Donau
a gehéiert zur Klingerflotte .

Déi 3. "Marie-Astrid" gouf den 10. Abrëll 1993 a Betrib geholl. D'Schëff war am
Géigesaz zu sengen zwéi Virgänger méi luxuriéis gebaut an hat domat och e vill
méi grousse kommerziellen Erfolleg. Et war an enger spezieller Bauweis als
"Galerieschëff" gebaut, dat éischt vun där Bauweis an Däitschland an op der
Musel. Mat enger Längt vun 48,5 m an enger Breet vun 10,5 m hat et Plaz fir 350
Passagéier. Et ass haut zu Hamburg ënner dem Numm MS River Star am Asaz.

Déi 4. "Marie-Astrid" gouf de 25. Mäerz 2000 a Betrib geholl. Mat enger Längt vu
60 m an enger Breet vun 11,2 m hat et Plaz fir bis zu 500 Passagéier. Operetten
a Musicale goufen drop opgefouert. D'Schëff fiert elo ënner dem Numm MS
Rheinprinzessin bei der Bonner Personen Schiffahrt um Rhäin.

Dat fënneft Marie-Astrid Schëff gouf den 10. Abrëll 2010 zu Gréiwemaacher vun
der Prinzessin Marie-Astrid vu Lëtzebuerg a Presenz vun hirem Mann, dem
Äerzherzog Carl Christian vun Éisträich an de Ministesche Françoise Hetto an
Octavie Modert gedeeft. D'Schëff huet déiselwecht Längt wéi dat virdrun (60
Meter), ass awer 20 Zentimeter méi breet, also 11,40 Meter. Et huet Sëtzplaze
fir 200 Persounen, et kënnen awer bis zu 500 Leit transportéiert ginn. Et huet,
par Rapport zu sengem Virgänger, méi grouss Fënsteren an en eenheetleche Stil.
Et gëtt keng fest montéiert Bänken, fir méi Plaz ze hu fir ze feieren.

D'MS Princesse Marie-Astrid 5 huet 6 Milliounen Euro kascht, dovu goufen 1,7
Millioune vun e puer Muselgemenge finanzéiert an de Rescht vun der Entente
touristique de la Moselle a vum Tourismusministère.

Fir Ouschteren 2007 gouf zu Gréiwemaacher e 36 m laangen an 2.591.664,8 Euro,
deiere Quai fir d'MS Princesse Marie-Astrid fäerdeg. E besteet aus engem grousse
Ponton an erlaabt et de Passagéier, einfach a bei all Pegelstand u Bord ze goen.

De Ponton gouf vu Mëtt Februar 2016 bis den 9. Mäerz 2016 zu Gréiwemaacher
ofmontéiert an zu Tréier an enger Werft inspizéiert a renovéiert.

De 16. Abrêll 2016 gouf a Presenz vun der Prinzessin Marie-Astrid vu Lëtzebuerg
de 50. Anniversaire vun der Aweiung vun der éischter MS Princesse Marie Astrid
gefeiert. D'Prinzessin war bis elo och bei all Daf vun de Schëffer mam Numm
Princesse Marie-Astrid dobäi.



https://lb.wikipedia.org/wiki/Loutrengen

Loutrengen (fr.: Lorraine) ass eng fréier Regioun am Nord-Osten vu Frankräich.
D'Awunner sinn d'Loutrenger (fr.: Lorrains a Lorraines).

Am Kader vun enger territorialer Reform goufen déi dräi franséisch Regiounen,
Loutrengen, Elsass a Champagne-Ardenne den 1. Januar 2016 zesummegeluecht fir
eng nei Regioun mam Numm Grand Est ze bilden.

Loutrengen war déi eenzeg franséisch Regioun déi eng Grenz mat dräi Länner hat,
nämlech mat der Belsch, Lëtzebuerg an Däitschland. Ausserdeem war Loutrengen
d'Nopeschregioun vun de fréiere Regiounen Elsass, Champagne-Ardenne a
Franche-Comté.

Den Ursprong huet Loutrengen am karolengesche Kinnekräich Lotharingie. Wéi
d'Kinnekräich verschwënnt, gëtt vu béide Säiten u Loutrengen gerappt, vum
Hellege Réimesche Räich a vu Frankräich. Obwuel d'Räich ufanks nach d'Nues fir
huet, verléieren d'Keeseren awer am Laf vun der Zäit ëmmer méi d'Kontroll iwwer
Loutrengen, zugonschte vu Frankräich. Trotz de méi rezenten däitsche Versich vun
1871 an 1940 gehéiert Loutrengen haut zu Frankräich. Eng etlech Leit un der
elsässescher an däitscher Grenz (Departement Moselle) schwätzen haut nach, nieft
franséisch, en däitschen Dialekt.

Mat 44 Milliarden Euro produzéiert Loutrengen 3,4 % vum franséische BIP, wat
d'Regioun op déi 8. Plaz vun den 22 Regioune bréngt. D'Servicer fir Entreprisen
an d'Logistik sinn déi zwéi Secteuren, wou een déi stäerkst Progressioun
feststelle kann. Parallel dozou verschlechtert sech d'Situatioun vun den
traditionellen Industrien (Textil, Metallurgie). Konsequenz dovun ass en héije
Chômage-Taux.

Duerch seng geographesch Lag war a Loutrengen zu allen Zäiten en Austausch
tëscht franséischer a germanescher Kultur. Sou hu vill Saache sech mol als
éischt a Loutrengen verbreet, éier de Rescht vu Frankräich eppes dovu matkritt
huet. Aus Loutrengen kommen och vill kulturell Tendenzen, wouvun déi bekanntst
wuel den Art nouveau ass, deen a Frankräich vun der École de Nancy verbreet
gouf.



https://lb.wikipedia.org/wiki/Louis-Ferdinand_C%C3%A9line

De Louis-Ferdinand Destouches, méi bekannt ënner sengem Schreiwernumm
Louis-Ferdinand Céline, oder einfach Céline, gebuer de 27. Mee 1894 zu
Courbevoie a Frankräich a gestuerwen den 1. Juli 1961 zu Meudon war e
franséische Schrëftsteller an Dokter.

De 5. Oktober 1932 kënnt de Voyage au bout de la nuit an enger éischter Oplo vun
2000 eraus. Den 10. gëtt den Auteur säin éischten Interview a schonn den Dag
drop ass den Anonymat gelëfft. De Céline gëtt vun e puer Membere vun der
Académie Concourt empfaangen, a gëtt doropshin als séchere Kanditat gehandelt.
Mee, de Guy Mazeline kritt de Präis fir säi Les Louips. De Voyge kritt de Prix
Renaudaot, mä d'Streidereien en dem Céline säi Roman sinn déck am Gaang. De 14.
Mäerz stierft dem Céline säi Papp.

Dem Céline seng Pamphleter gehéieren zu den ëmstriddenste Schrëfte vum 20.
Joerhonnert.

Céline, Voyage au bout de la nuit op 16 CD-Audioen liest den Denis Podalydès den
integralen Text, bei Frémeaux & Associés, ISBN : 2 844680437



https://lb.wikipedia.org/wiki/Laurent_Menager

De Laurent (oder Lorenz) Menager, gebuer den 10. Januar 1835 am Pafendall,
gestuerwen och do de 7. Februar 1902, war e lëtzebuergesche Musekspedagog,
Dirigent, Komponist an Organist.

Wéi de Laurent Menager den 10. Februar 1902 um Kierfecht um Sichenhaff begruewe
gouf, hu 6000-7000 Leit, dorënner d'Vertrieder vu 45 Veräiner, hien um leschte
Gang begleet. De Staatsminister Eyschen huet d'Grafried gehalen. Am Volksbote
huet de Jean-Nicolas Moes doropshi vum verstuerwenen Nationalkomponist
geschriwwen. Och am Noruff am Luxemburger Wort gouf him d'Recht op deen Titel
zougesprach.

Placke mam Titel Nationalkomponist fënnt een op sengem Grafmonument vun 1905 um
Sichenhaff, um Gebai vum Sang a Klang an op der Fassad vun der Pafendaller
Kierch.

Den 18. September 1863 hat de Laurent Menager sech mat der 24 Joer aler
Catherine Reinartz bestuet, déi awer schonn de 25. September 1865 gestuerwen
ass.

Fënnef Joer duerno den 20. Juli 1871 huet hie sech eng zweet Kéier bestuet, an
zwar mat der Elisabeth Buren aus dem Pafendall. Aus deem Bestietnes koume sechs
Kanner, véier Bouwen an zwee Meedercher. Den eelste vun de Jongen, de Max, huet
Musek studéiert a gouf och e landbekannte Komponist an Organist.



https://lb.wikipedia.org/wiki/La_Clef_du_cabinet_des_princes_de_l%27Europe

La Clef du cabinet des princes de l'Europe ou recuëil historique & politique sur
les matieres du tems war déi éischt Zeitung, déi zu Lëtzebuerg erauskomm ass.
Déi éischt Nummer koum den 1. Juli 1704 op de Maart. Se ass vun do un all Mount
erauskomm, ouni Ënnerbriechung, bis am Juli 1794.

Hanner där Entreprise stoungen am Ufank de Libraire, Drocker a Journalist Claude
Jordan (ëm 1659-?) vu Valence an den Drécker André Chevalier (1660-1747), e
Fransous vu Bourg-en-Bresse, deen zu Lëtzebuerg eng Dréckerei hat. De Jordan hat
scho virdrun, zu Leyden an zu Amsterdam, Gazettes de Hollande drécke gelooss.

Déi zwéin hu sech 1704 zesummegedoen, fir, nom Beispill vun de Gazettes de
Hollande, vu Lëtzebuerg aus, eng Zeitung fir Loutrengen (dat deemools vu
Frankräich onofhängeg war) an de franséische Marché ze produzéieren. E
Lëtzebuerger Maart war deemools quasi inexistent.

Den Titel La Clef du cabinet des princes de l’Europe ou recuëil historique &
politique sur les matieres du tems war e ganze Programm: d'Zeitung sollt Abléck
ginn hanner d'Kulisse vun de Regierungscabineten, wou iwwer Krich a Fridden an
Europa decidéiert gouf (et war grad Spueneschen Ierffollegkrich). D'Struktur war
ëmmer déiselwecht: International Nouvellen, klasséiert no de Kinnekräicher. Da
gouf et eng Rubrik Klatsch an Aktuelles (Zeremonien, Klappjuegten, wou de Kinnek
matgemaach huet, d'Gebuert vu Prënzekanner, asw.), an eng iwwer d'Kritik vun
neie Bicher. No an no sinn awer och ëmmer méi Noriichten aus regionale
Parlamenter, oder Artikelen iwwer opgekläerte Philosophen, déi den Absolutismus
bekämpft hunn, dra gedréckt ginn.

Déi 12 éischt Joer koum d'Zeitung ouni Numm vum Editeur, nach Editiounsplaz
eraus. Well s'a Frankräich kee Privilège royal hat, war se net géint onerlaabten
Nodréck geschützt, a se huet misse méi en héije Porto bezuelen.

1716 sinn de Jourdan an de Chevalier am Sträit ëm Honorairen auserneegangen. De
Jourdan ass op Paräis gaangen an huet do eng Suite de la clef, ou Journal
historique sur les matieres du tems erausginn, déi bis 1776 bestanen huet. De
Chevalier krut vum Keeser Karl VI. vun Habsburg, deen elo zu Lëtzebuerg Här a
Meeschter war, de Privileg, La clef du Cabinet des princes erauszeginn. Et ass
net gewosst, wien de Redakter war, wéi de Jordan bis fort war. No 1730 war dat e
gewësse Pierre Bourgeois.

Vun 1750 un ass dee strenge Regime, deen d'Erausgi vun den Zeitungen a
Frankräich betrëfft, no an no gelabbert ginn; ëmmer méi Zeitunge sinn erauskomm,
an den Interessi un der Gazette de Hollande, an och un der Clef du Cabinet, huet
deementspriechend ofgeholl.

Dobäi koum, datt d'Clef du Cabinet des Princes 1769 verbuede gouf, ë. a. well
kritesch Artikelen iwwer Hongersnéit drastoungen. 1794 gouf definitiv dermat
opgehalen.



https://lb.wikipedia.org/wiki/L%C3%ABtzebuerger_Kantonen

D'Kantone sinn eng Kreatioun vun der napoleonescher Herrschaft. Duerch e
Beschloss vum 31. August 1795 si 37 Kantonen entstanen, dovun der 24 op d'mannst
deelweis um haitege Staatsgebitt. Den 11. September 1795 koum awer schonn eng
Reduktioun op 27 Kantonen, dovun der 12 op deem haitege Staatsterritoire. Den
22. Oktober 1796 an de 6. Mäerz 1802 koume weider Ännerungen, déi dunn awer scho
relativ no bei deenen haitege louchen. No 1839 hunn déi zu Lëtzebuerg geschloe
Gemenge vum Kanton Arel mat deene vum Kanton Käerjeng zum Kanton Kapellen
fusionéiert, de Kanton Beetebuerg gouf mat Deeler vum Kanton Messancy mä ouns
d'Gemeng Dippech zum Kanton Esch-Uelzecht, de Kanton vu Rued respektiv Betzder
gouf vum Kanton Gréiwemaacher absorbéiert, an aus dem Kanton Osper gouf de
Kanton Réiden.

Vun 1857 bis 1867 hunn d'Kantone Miersch a Réiden zum Distrikt Miersch gehéiert,
deen 1867 ofgeschaaft gouf.

Dat war awer net ëmmer sou. Vum 11. September 1795 bis zum Akraaftriede vum
Gesetz vum 12. Abrëll 1972 war all Kanton de Kompetenzberäich vun engem
Friddensgeriicht. Donieft gouf et nach Milizkantonen, déi zanter dem 25. Juli
1846 mat de Justizkantonen iwwereneegestëmmt hunn, an déi an hirem Chef-lieu
d'Louszéien an d'Musterung vun de Milizionären z'organiséieren haten.



https://lb.wikipedia.org/wiki/L%C3%ABscht_vun_de_kathoulesche_Peepst

An dëser Lëscht vun de Peepst ginn all Peepst vun 33 bis haut opgezielt mat hire
biergerlechen Nimm a mat hirer Amtszäit.

Et ass net sécher, ob d'Kierch vu Roum an den éischten 100 Joer wierklech vun
engem eenzege Bëschof, dem Poopst, oder vun engem Kollegium vu Geeschtleche
gefouert gouf. Mä scho beim Clemens I. ass et erwisen datt ee vun hinne
besonnesch Funktiounen ausgefouert huet. Dofir ass dës Lëscht, wat déi éischt
100 Joer ubelaangt, cum grano salis ze genéissen.

Den Titel Poopst (papa) ass fir d'éischt vum Siricius (384-399) selwer ugewannt
ginn. Zanter dem Gregor I. (590-604) gouf den Titel fir de Bëschof vu Roum
gesetzlech festgeschriwwen. Traditionell ginn déi Bëscheef vu Roum vu virun där
Zäit och als Poopst bezeechent.

Bis zum Konzil vu Konstanz (1414-1418) koum et ëmmer erëm zu Streidereie wie
rechtméissege Poopst a wie sougenannte Géigepoopst war. Déi jeeweileg Situatioun
ass bis haut nach net kloer a léisst sech wuel och ni méi klären. Och dat soll
beim Liese vun dëser Lëscht berücksichtegt ginn. Duerch dës Onkloerheeten ergëtt
et sech, datt eng fortlafent Numerotatioun net méiglech ass.



https://lb.wikipedia.org/wiki/Kontrakt

E Kontrakt ass eng juristesch Verbindung tëscht 2 oder méi Persounen duerch déi
fir jiddwer Partei Obligatiounen entstinn.

De Wäert vun engem Kontrakt fir déi, déi e geschloss hunn, ass am Artikel 1134
vum Code Civil festgeluecht. E Kontrakt huet deemno fir d'Parteien déi e
geschloss hunn, déi nämmlecht Valeur wéi e Gesetz a si sinn verflicht de
Kontrakt no beschtem Kënnen an Wëssen z'erfëllen.

Ass eng vun dëse Konditiounen net erfëllt, schwätzt de Jurist vun der nullité
vum Kontrakt. Dës suergt dofir datt de Kontrakt sou betruecht gëtt, wéi wann et
en ni ginn hätt.

Et ass e wäitverbreeten Iertum, datt e Kontrakt eppes Schrëftleches muss sinn.
Reng rechtlech existéiert e Kontrakt vun deem Moment u wou sech d'Parteien iwwer
d'Modalitéiten eens sinn, de Jurist schwätzt vun enger rencontre de volontés.

De Grond firwat effektiv vill Kontrakter eng schrëftlech Form hunn, ass fir en
einfach kënnen ze beweisen. Den Artikel 1341 vum Code Civil schreift vir datt
Kontrakter an deenen et ëm méi wéi 2.500€ geet, duerch en Schrëftstéck mussen
bewisen ginn. Net dovu betraff si Kontrakter tëscht engem Commerçant an engem
Net-Commerçant andeems de Commerçant eppes verkeeft.



https://lb.wikipedia.org/wiki/Keeserthermen_(Tr%C3%A9ier)

D'Keeserthermen zu Tréier sinn déi jéngst vun den dräi réimeschen Therme vun
Tréier. Ufanks vum 4. Joerhonnert gebaut, huet déi haut androcksvoll Ruin, zu de
gréissten Therme vum réimesche Räich gehéiert.

Iwwereg ass haut nach de Caldarium, de Sall fir waarm ze bueden, iwwer deen ee
bei déi ënnerierdesch Steiergäng, déi fir d'Hëtzen an Entwässere vun der Anlag
do waren, an dat kaalt Bad Frigidarium kënnt. A sechs Kesselraim, vun deenen der
haut nach véier ze gesi sinn, konnt dat kaalt Waasser erhëtzt ginn. D'Zil vum
Ëmbau an der zweeter Hallschent vum 4. Joerhonnert war wahrscheinlech
d'Konstruktioun vun engem Keeserforum.

Wéi all réimesch Bauten aus der Stad, goufen och d'Keeserthermen am Mëttelalter
als Steebroch benotzt. Gläichzäiteg huet de Rescht vum Gemaier als Deel vun der
mëttelalterecher Stadmauer gedéngt. Haut gehéiert déi Anlag zu der UNESCO-Lëscht
vun der Weltierfschaft a bitt mat 650 Sëtzplaze genuch Plaz fir am Summer
Theaterstécker opzeféieren.



https://lb.wikipedia.org/wiki/Katsushika_Hokusai

De Katsushika Hokusai (Japanesch: 葛飾北斎 ), gebuer wahrscheinlech den 31. Oktober
1760 zu Edo (haut Tokyo) a gestuerwen den 10. Mee 1849, war e japanesche
Kënschtler.

Den Hokusai huet virun allem Ukiyo-e (japanesch Xylographië) gemaach, am Ganzen
eng 30.000 Wierker. Hien huet an alle Genrë vun Ukiyo-e geschafft, mä am
bekanntste vun him si seng Landschaftsbiller. Dozou zielen och 36 Vuen op de
Bierg Fuji .

Mat 18 Joer huet hien ugefaangen, am Atelier vum Ukiyo-e-Kënschtler Katsugawa
Shunso ze schaffen, deen op Portraite vu Schauspiller spezialiséiert war. 1785
ass hie wéinst artistesche Meenungsverschiddenheeten aus dem Atelier
fortgaangen. Duerno huet hie sech missen duerchschloen, huet awer och
niewelaanscht Konscht studéiert. Den Hokusai huet Illustratioune fir Bicher an
Holzschnëttdrocker kreéiert, meeschtens Zeenen aus dem Alldag, an och japanesch
Legenden an Traditiounen.

Den Hokusai huet säi bekanntste Wierk Fugaku Sanjûrokkei ("36 Vuen op der Bierg
Fuji") no sengem 60. Gebuertsdag geschaaft. Dat bekanntst aus där Serie ass "Déi
grouss Well vu Kanagawa", wou een zwee Booter gesäit, déi um Mier géint eng
Risewell kämpfen. Am Hannergrond ass de Bierg Fuji ze gesinn.



https://lb.wikipedia.org/wiki/Kast

De Begrëff Kast staamt aus der portugisecher Sprooch: "casto", heescht souvill
wéi "réng" oder "keusch". D'Portugisen, déi fréier Kolonialhären an Indien
waren, hu probéiert mat dësem Begrëff e Phenomen vun Ofgrenzung an
hierarchescher Uerdnung vu Gruppen ze bezeechnen, dee si aus der eegener Kultur
net kannt hunn. Déi Andeelung betrëfft virun allem d'Bestietnes an
d'Aarbechtsdeelung. De Begrëff Kast bezitt sech op ähnlech indesch Kategorien:
yati a varna.

Yati kann ee mat de Begrëffer "Art", "Gattung" oder "Wuerzel" iwwersetzen. Datt
Wuert gëtt an Indien fir d'Klassifikatioun vun de Menschen a Gruppe gebraucht,
mä och fir d'Klassifikatioun vun Déieren a Steng benotzt. D'Haaptbedeitung vu
Yati ass: "Gebuertsgrupp". Yati kann en am Sënn vu Groussfamilljen oder Clanen
verstoen. D'Yatie sinn also déi sozial a familiär Dimensioune vum Kastesystem.
Bis haut gëtt et nach ongeféier 3000 Yatien. D'Yatie garantéieren eng
berufflech, ethnesch, sozioeconomesch a kulturell Differenzéierung. Eng Yati
regroupéiert d'Leit déi e bestëmmte Beruff hunn. Am Idealfall muss eng Persoun
sech bannent dem selwechte Yati bestueden. D'Kastekonzept gëtt haut am
praktesche Liewe gelieft, awer all Benodelegungen, déi doduerch entstinn si
gesetzlech verbueden. Eng Persoun bleift hir d'Liewen an derselwechter Yati, de
sozialen Opstig an eng nächst Yati ass onméiglech. Et ass awer méiglech, datt de
Sozialstatus vun enger ganzer Yati klëmmt. Sou en Opstieg vu ganze Yatis,
bezeechent de Soziolog M.N. Srinivas als "Sanskritéierung". Bei deem Prozess
iwwerhuelen déi Yatis mat manner héijem Rang d'Ritualer, de Liewensstil an
d'Symboler vu Yatie mat méi héijem Rang. Sou kënnt ee laangfristeg zu engem
sozialen Opstig.

Varna, iwwersat aus dem Sanskrit, bedeit "Klass, Faarf, Stand". Et existéiere 4
Varnaen:

D'Entstoe vun de Kasten ass mythologesch begrënnt. Aus dem Urmënsch Purusha si 4
Varnaen entsprongen:

Sou wéi d'Kierperdeeler iwwerenee leie stinn déi 4 Varnaen och hierarchesch
iwwereneen. D'Priister stinn un der Spëtzt vun der Hierarchie, iwwer den
Zaldoten, déi hirersaits nees iwwer den Händler stinn. Ënner de Shudras stinn
just nach déi "Onberéierbar" oder och "Paria" genannt. Si si fir "knaschteg"
Aarbechte wéi Toilettebotzen oder Stroossekieren zoustänneg. Et gëtt ungeholl
datt mam Begreff Varna d'Hautfaarf gemengt ass: wat d'Kast méi héich ass, wat
d'Hautfaarf méi hell ass. Dës Theorie ass ëmstridden, well se um Rasseschema vun
Eruewerer an Auswanderer baséiert. De System vun de Varnas ass eng theoretsch
Uerdnung, et ass déi ideologesch Legitiméirung fir gesellschaftlech
Hierarchiséirung. Den Ursponk vum Varna-System ass geschichlech onkloer.
Wahrscheinlech awer ass den Kastesystem duerch Zesummewuessen vu verschiddene
Vëlker entstanen. Rischt am Buch vu Manu (=Mensch), dat op de Stammpapp vun alle
Mënschen zréckgefouert gëtt, ginn d'Regele vum Kastesystem formuléiert. Eréischt
am Mëttelalter setzt sech de strenge Klasserigorismus duerch, den beset, datt
Sexualverkéier, gemeinsamt Iessen an souguer Beréirung vu Membren vun anere
Kasten "onréng" mécht. All Kast huet enn ennerschiddlech reliéis a kultsch
Virschreftgen. Duerchféieren vun desen Virschreften ass eng onbedéngen Pflicht.

Déi traditionell Beruffszouuerdnungen an den Yatis hu just nach theoretesche
Wäert, praktesch gesinn, kann all Persoun hire Beruff fräi wielen. Nëmmen 1 Deel
vun den Brahmanen ass Priister. Nëmmen e puer Kshatriyas sinn Zaldoten. De
Staatspresident vun 1997 bis 2002, Den K.R. Narayanan gehéiert souguer zu der
Kast vun den Parias, den Onberéierbaren

Am modernen Indien existéiert eng staark Tendenz zum Bestietnes aus Léift, a
souguer arrangéiert Bestietnesser setze sech deelweis iwwer d'Kastegesetzer
ewech. Dacks beschränke sech Subjatis bei der Partnersich op bestëmmten aner
Subjatis. Fir Inzucht z'evitéiere gi Bestietnesser tëscht Subjatis mat engem
geméinsame Virpapp vermidden.

Richteg Kastenlose, also Pariaen, gëtt et kaum. Déi sou bezeechnet
"Onberéierbar" si meeschtens Menmren vun den niddregste Kasten. Vun den
Indescher Onofhängegket un s, gëtt et Quoten fir Verdeelung vu Plazen an der
Verwaltung an der Educatioun fir d'Membre vun onberéierbare Kasten.



https://lb.wikipedia.org/wiki/Karlsruhe

Karlsruhe ass eng kreesfräi Stad a Baden-Württemberg. Historesch ass Karlsruhe
Haapt- a Residenzstad vum fréiere Land Baden. D'Stad gëtt am Norden, Osten a
Süde vum Landkrees Karlsruhe an am Weste vum Rhäin begrenzt, deen hei d'Grenz
mat Rheinland-Pfalz mécht. Karlsruhe ass no Stuttgart (zirka 80 km ëstlech) a
Mannheim (zirka 60 km nërdlech) déi drëttgréisst Stad vum Land Baden-Württemberg
an huet eng Fläch von ongeféier 173 km². Zanter 1950 ass Karlsruhe Sëtz vum
Bundesgerichtshof an zanter 1951 vum Bundesverfassungsgericht, dowéinst huet
d'Stad de Bäinumm Residenz des Rechts.

Als relativ jonk Stad feelen zu Karlsruhe déi mëttelalterlech Gaassen, wéi a
villen aneren däitsche Grousstied. D'Bannestad gouf bei der Stadgrënnung 1715
geplangt. Am Zentrum steet den Tuerm vum Karlsruher Schlass am Schlassgaart.
Dësen huet d'Form vun engem Krees an eng Strooss, den „Zirkel“ geet ronderëm.
Historesch goufe Gebaier eréischt vun do un opgeriicht. Fir ze baue goufen et
streng Direktiven, besonnesch, wat d' Bauhéicht ugeet, fir de Gesamtandrock vun
der Stad méi eenheetlech ze maachen. D'Gebaier méi no beim Schlass sinn net sou
al a gehéieren op der ëstlecher Säit zu der Universität Karlsruhe, op der
westlecher Säit zum Bundesverfassungsgeriicht.

Baussent dem Zirkel lafen 32 Stroosse riicht vum Schlasstuerm ewech. Des Zuel
entsprécht exakt der Kompassrous vun der deemoleger Zäit. Deemools war
d'Kompassrous net an 360 Grad agedeelt, mä an 32 Strécher. Schonn
d'Éischtbebauung huet sech op d'Südsäit vum Schlass konzentréiert, sou datt
d'Bannestad manner der Sonn gläicht, wéi engem Fächer, deen no Süden op ass. Am
Schlass ass haut d'Badisches Landesmuseum ënnerbruecht.

Et ass eng jonk Stad, dei de 17. Juni 1715 vum Markgrof Karl Wilhelm vu
Baden-Durlach gegrënnt gouf. Dëst as den Datum wéi de Grondstee vu sengem neie
Residenzschlass geluecht gouf. D'Schlass war no Süden ausgeriicht ginn, grad sou
wéi déi 9 Alleen, déi dem Karlsruher Stadplang säi charakteristescht Bild a säi
Bäinumm "Fächerstadt" abruecht hunn.

D'Stad war relativ séier gewuess an zielt am Joer 1719 schonn 2.000 Awunner.
Grond dofir ware grousszügeg Opnambedingunge fir nei Bierger, déi ënner anerem
Reliounsfräiheet, biirgerlech Geriichtsbarkeet, eng Bauplaz a Baumaterial
garantéiert kruten. Festgehale gouf dëst an engem sougenannte
“Privilegienbrief”, deen och baussent dem Räich publizéiert gi war. Dat huet mat
sech bruecht, datt d'Hallschent vun den Neibierger aus Géigende komm waren, déi
iwwer 100 Kilometer vu Karlsruhe ewech louchen. Vu 1746 bis 1811 huet dunn de
Markgrof Karl Friedrich - e grousse, fortschrëttleche Vertrieder vum
opgekläerten Absolutismus an Nofolger vum Karl Wilhelm – iwwer d'Stad regéiert.
D'Unterrechtswiese gouf ënnerstëtzt, grad sou d'Emanzipatioun vun de Judden.
Folter a Leifeegeschaft goufen ofgeschaft. Landstroossen a Kanäl goufe gebaut
fir d' Verbesserung vun der wirtschaftlecher Leeschtungsfäegkeet. De
Fürstenhaff, dee sech an engem Klima vu geeschtescher Fräiheet e Ruff als
“Musenhof” eraarbecht hat, konnt Leit wéi de Voltaire, de Johann Herder, de
Goethe, de Gluck oder de Klopstock zu senge Gäscht zielen.

1803 gouf aus der Markgrafschaft e Kurfürstentum an 1806 e Groussherzogtum,
dobäi huet Karlsruhe als Residenzstad vu beträchtleche Gebiddserweideronge
profitéiert. Baden huet als Verbündete vum Napoléon säin Territoire
vervéierfacht. Dee Gewënn war um Wiener Kongress vun 1815 bestätegt ginn, nodeem
Baden zum richtegen Zäitpunkt op d'Säit vun de Géigner vum Napoléon gewiesselt
war. Dee Moment hat Karlsruhe 15.000 Awunner. Den Opstieg vum Land huet sech
natierlech och an der Stad manifestéiert a schonn zanter 1801 huet de
“Karlsruher Zimmermannssohn” Friedrich Weinbrenner Karlsruhe méi zu deem
gemaach, wéi mir et haut kennen. Hie war de Schöpfer vun der zentraler Achs, déi
vum Schlass iwwer d'Maartplaz an iwwer d'Rondellplaz bis bei d'Ettlinger Tor
geet. Zu de Gebaier, déi vun him geschaaft goufen, gehéieren d'Rathaus an
d'evangelesch Stadkierch bei der Maartplaz, grad sou wéi d'Pyramid, déi hien
iwwer der Gruft vum Karl Wilhelm opgeriicht huet an déi zum Symbol vun der Stad
ginn ass.

Sou war d'19. Joerhonnert duerch de weideren Ausbau vun de staatlechen
Institutiounen a representative Gebaier zu Karlsruhe geprägt. 1818 gouf - zwar
net déi éischt, mä – déi fortschrëttlechst Konstitutioun fir Bade vum Karl
Friedrich Nebenius ausgeschafft an 1822 war d'Parlament an den éischten
eegestännege Parlamentsbau an Däitschland, d'Ständehaus, agezunn. Karlsruhe war
heimat zum Ursprong vun der däitscher Demokratie ginn a politesch Matsprooch,
Pressefräiheet, d'Trennung vu Justiz a Verwaltung sinn hei méi leidenschaftlech
diskutéiert a méi véhément vertruede gi wéi soss anzwousch an Däitschland. Kee
Wonner, datt speziell hei d'Revolutioun vun 1848/49 ee fruuchtbare Buedem fonnt
huet. Zu Karlsruhe hat dunn 1849 och déi éischt däitsch Republik bestanen, déi
allerdéngs séier vu preiseschen Truppen néiergeschloe gouf.

1825 as déi éischt technesch Héichschoul op däitschem Buedem zu Karlsruhe
entstanen. De Johann Gottfried Tulla, deen d'Rheinbegradigung geplangt hat, war
ee vun de Grënnungsmemberen an zu de Geléierten, déi hei am 19. Joerhonnert
enseignéiert hunn, gehéieren ënner anerem de Redtenbacher, den Engler, de Bunte,
de Grashof oder de Weltzien. Och den Heinrich Hertz, Entdecker vun den
elektromagnéitesche Wellen, huet hei gefuerscht. De Ruff als virbildlech
Ausbildungsplaz gesäit d'Héichschoul doduerch bestätegt, datt zu hiren
Absolventen de Robert Gerwig, de Carl Benz a bedeitend Karlsruher Industrieller
gehéieren. D'Konschtakademie (1854), d'Pedagogesch Héichschoul (1875),
d'Héichschoul fir Technik (1878) an d'Musekhéichschoul (1884) kompletéieren
d'Gesamtbild vun engem bildungspolitesch duerchduechtem Encadrement. An de 60er
Jore vum 19. Joerhonnert huet d'Industrie sech ëmmer méi zu Karlsruhe ugesidelt
a mat der Héichindustrialiséierong no der Reichsgründung 1871 war d'badesch
Residenzstad vun enger staarker gesellschaftlecher a wirtschaftlecher Dynamik
matgerappt ginn. Den 21. Januar 1877 ass den éischten Tram an der Fächerstad
gefuer. No engem explosiounsaartege Wuesstem war Karlsruhe am Joer 1901 mat
100.000 Awunner Groussstad ginn.

Karlsruhe hat sech zu enger Industriestad mat de Schwéierpunkte
Metallveraarbechtung a Maschinnebau entwéckelt. Doduerch koume schwéier Zäiten
op d'Stad duer, well nom Éischte Weltkrich an de Versailler Vertreeg festgehale
gouf, datt Karlsruhe an der entmilitariséierter Zon géif leien. A vun enger net
onbedeitender Krichsindustrie op eng Friddensindustrie ëmzeklammen, ass der Stad
net liicht gefall. Den Elsass huet missen u Frankräich zréckgoen, an an de Joren
nom Krich hat Karlsruhe domat net nëmmen e wichtege Marché verluer, mä war och
nach haart getraff ginn doduerch, datt et an der Grenzregioun zu Frankräich fir
Investisseuren net méi immens attraktiv war. D'Stad ass trotz alledem weider
gewuess an 1933 zielt si 155.000 Awunner. Dëst ass och dorop zréckzeféieren,
datt verschidden Nopeschdierfer - vu Mühlburg 1886 bis Bulach 1929 - a Karlsruhe
agegliddert goufen. Politesch gesinn huet d'Weimarer Koalitioun den Toun zu
Karlsruhe uginn, bis zum Ausbroch vun der Weltwirtschaftskris. Karlsruhe ass
séier brong ginn. Schonn 1930 war d'NSDAP déi stäerkst politesch Kraaft an aus
der Landeshauptstadt ass d'Gauhauptstadt ginn.

Wéi fir ganz Däitschland hat den Zweete Weltkrich och fir Karlsruhe katastrophal
Folgen, d'Stad war nom Krich zu engem groussen Deel zerstéiert ginn an hat seng
Haaptstadfonctioun verluer. Si konnt awer séier erëm opgebaut ginn an no der
Währungsreform war et zu engem laang unhalende Bauboom komm, woubäi historesch
Gebaier, wéi d'Weinbrennerbauten, erhale konnte ginn an den Opbau vun der Stad
no an no zu engem Ausbau ginn ass. D'Grenz vun de Besatzungszonen ass matzen
duerch Bade verlaf, domat louch Karlsruhe zwar souzesoen an engem “doudege
Wénkel”, mä virun der Bedeitunglosegkeet konnt d'Stad sech doduerch retten, datt
hei nach emmer wichteg Institutiounen a Verwaltungsdengschtleeschtunge fir
d'Land a fir de Bund erhale blouwen. Mam Bundesgerichtshof an dem
Bundesverfassungsgericht war Karlsruhe d' “Residenz des Rechts” ginn. A mam
Kernforschungszentrum war d'Fuerschungspotenzial vun der technescher Héichschoul
gewuess. No der Stagnatioun an Zäite vun der Weimarer Republik war et ab 1946/47
erëm zu engem industriellen Opschwong komm, deen an der Usiedlung vun zwou
Uelegraffinerien nërdlech vu Maxau säin Héichpunkt fonnt hat. No der
europäescher Vereenegung ass de fréieren Nodeel vun der Proximitéit zur
franséischer Grenz zu engem Virdeel ginn, well Karlsruhe am Zentrum vu wichtegen
europäesche Verkéiersweeër louch. Um Enn vun den 1960er Joren ass amplaz vum
Ausbau vun der Stad éischter op den Ëmbau vun der Bannestad gesat ginn.
Gréngfläche si geschaaft ginn an deen een oder anere Quartier gouf ganz
erneiert. D'Zil heivu war, d'Liewensqualitéit an der Stad z'erhéijen an ze
verhënneren, datt d'Bierger mat engem héijen Akommes an d'Ëmland ofwanderen.

D'Karlsruher Uni huet am Joer 1984 déi éischt E-mail empfaangen, déi an
Däitschland geschéckt ginn ass. Vun 1984 bis 1998 sinn och all däitsch
Domainnimm zu Karlsruhe verwalt ginn. Ronn 2.500 Internet- an
Telekommunikatiounsfirme si ronderëm d'Uni entstanen, och dowéinst war Karlsruhe
2003 zur "Internethaaptstad vun Däitschland" gewielt ginn.



https://lb.wikipedia.org/wiki/Karel_VI._(HRR)

De Karl VI., gedeeft Franz Joseph Wenzel Balthasar Johann Anton Ignaz, gebuer
den 1. Oktober 1685 zu Wien an och do gestuerwen den 20. Oktober 1740, war vun
1711 bis 1740 réimesch-däitsche Keeser, Kinnek vun Ungarn (als Karl III.),
Kinnek vu Béimen (als Karl II.) an och vun 1714 bis 1740 Herzog vu Lëtzebuerg.

Hie gouf den 1. Oktober 1685 als zweete Jong vum Keeser Leopold I. aus dem Haus
Habsburg mat senger 3. Fra Eleonora Magdalena vun der Pfalz-Neuburg zu Wien
gebuer. Säi Brudder war de Joseph I. Hie gouf vum Anton Florian vu Liechtenstein
erzunn a wéi all Habsburger hat hien en Handwierk misse léieren an hien hatsech
fir eng Ausbildung als Béchsemeeschter entscheet. Nom Doud vum Karl II., de
leschte spueneschen Habsburger, huet de Karl VI. Spuenien geierft a vun 1700 un
do regéiert.

Als Karl III. war hie virgesinn fir de spueneschen Troun, sou hat et op d'mannst
de Carlos II. virgesinn. En anere méiglechen Ierwen war de Philippe, Enkel vum
Louis XIV. Dëst konnt nees nëmmen zu Streidereie féieren, a sou huet et och net
laang gedauert bis de Spueneschen Ierffollegkrich ausgebrach ass. Nom fréien
Doud vu sengem Brudder Joseph gouf hien den 12. Oktober 1711 zu Frankfurt zum
Keeser vum Hellege Réimesche Räich gekréint.

1708 den 1. August huet hien zu Barcelona d'Elisabeth Christine vu Braunschweig
bestuet. Si krute keng männlech Nokommen, awer 2 Meedercher: d'Maria Teresia,
déi spéider Keeserin, an d'Maria Anna. D'Akraaftsetze vun der Pragmatescher
Sanktioun vum Karl VI. huet dofir gesuergt, datt seng Meedercher seng Nofolger
konnte ginn.

Bei der Juegd, déi zu sengen Hobbye gezielt huet, hat hie sech erkaalt an ass
dorun den 20. Oktober 1740 am Schlass Favorita (haut Theresianum) gestuerwen.

Ënner senger Herrschaft hat d'Habsburgerräich seng gréisst Ausdehnung, wat awer
virun allem dem Prënz Eugen vu Savoyen ze verdanke war, dee grouss militäresch
Kenntnesser hat. De Karel VI. huet, grad wéi säi Papp, d'Kultur staark
ënnerstëtzt. Seng Regéierungszäit war den Héichpunkt vum Barock fir Éisträich.
Sou huet hien ënner anerem zu Wien d'Spuenesch Haffreitschoul baue gelooss, de
Michaelertrakt an der Hofburg an déi haiteg Nationalbibliothéik, an zu Sopron
déi Westungaresch Universitéit gegrënnt.

Zu Lëtzebuerg huet hien - op Basis vum Vauban senge Pläng - besonnesch de
mëttelsten a baussenzechte Festungsrank verstäerke gelooss.

Fir un de Karel VI. z'erënneren ass am Garer Quartier an der Stad eng Strooss no
him benannt: d'rue Charles VI verbënnt d'rue du Fort Wallis mat der rue du Fort
Neipperg.



https://lb.wikipedia.org/wiki/Kar_(Planz)

Kar (Secale cereale; de: Roggen; fr: seigle), eng vun de Kar-Aarten (Secale),
ass eng Fruucht-Aart, déi an den temperéierten Zone wiisst. Et gëtt Summer- a
Wanterkar, woubäi a Mëtteleuropa bal nëmme Wanterkar ugebaut gëtt.

Kar ass besser un e killt an dréchent Klima ugepasst wéi Weess. Kar ass keng
klassesch Fruuchtaart, déi et schonn an der Antiquitéit gouf. Villméi gëtt
ugeholl, datt e virun 2000 bis 3000 Joer als "Onkraut" an de Weessfelder vu
Klengasien opkoum a mat rekoltéiert gouf.

Kar gëtt a Mëttel- an Osteuropa geholl, fir Brout aus sengem Miel ze maachen.
Soss doruechter gëtt et och als Déierefudder geholl. Kar kann och zu Alkohol
verschafft ("gebrannt") ginn (Kardrëpp), vereenzelt gëtt et geholl, fir
Bio-Ethanol ze produzéieren.

Am 19. Joerhonnert gouf de Kar nëmmen op liichte (sandege) Bieden a Rengkultur
geséit. Wou de Buedem fir reng Weesskultur net gutt genuch war, ass bewosst eng
Mëschung vu Kar a Weess geséit ginn.

Waasser 9 % Protein 12 % Fett 2,5 % Kuelenhydrater 65 % Ballaststoffer 9,5 %
Mineralstoffer 2 %

Calcium 33 mg Eisen 2,67 mg Magnesium 121 mg Phosphor 374 mg Kalium 264 mg
Natrium 6 mg Zénk 3,73 mg Koffer 0,450 mg Mangan 2,680 mg Selen 0,035 mg

Thiamin 0,316 mg Riboflavin 0,251 mg Niacin 4,270 mg Pantothensaier 1,456 mg
Vitamin B6 0,294 mg Folsaier 0,060 mg Vitamin E 1,870 mg Alpha-Tocopherol
1,280 mg

Tryptophan 0,154 g Threonin 0,532 g Isoleucin 0,549 g Leucin 0,980 g Lysin 0,605
g Methionin 0,248 g Cystin 0,329 g Phenylalanin 0,674 g Tyrosin 0,339 g Valin
0,747 g Arginin 0,813 g Histidin 0,367 g Alanin 0,711 g Asparagin 1,177 g
Glutamin 3,661 g Glycin 0,701 g Prolin 1,491 g Serin 0,681 g

Et gëtt eng modern Kräizung tëscht Kar a Weess, Triticale, déi d'Proprietéite
vun deenen zwou Aarte vereenegt.

No der FAO goufen 2005 weltwäit 15,5 Mio. t Kar rekoltéiert. Der Rei no sinn
dat, no Land:

Zu Lëtzebuerg louch d'Produktioun 1990 bei 2.366 Tonnen. Dës goung bis 2006 op
8.727 Tonnen erop, fir dann nees, bis 2011 op 4.189 Tonnen erofzegoen.



https://lb.wikipedia.org/wiki/Kallisto_(Mound)

De Kallisto (vum algriicheschen Numm Kálliste "déi Schéinst" = Kallisto, eng Fra
vum Zeus) (och Jupiter IV oder Callisto genannt) ass mat engem Duerchmiesser vu
4.821 km den zweetgréissten a baussenzegste vun de véier grousse Mounde vum
Planéit Jupiter an den drëttgréisste Mound am Sonnesystem.

D'Entdeckung vum Kallisto gëtt dem italienesche Geléierte Galileo Galilei
zougeschriwwen, deen am Joer 1610 säin einfacht Teleskop op de Jupiter geriicht
hat. Déi véier grouss Mounden Io, Europa, Ganymed a Kallisto ginn och als
Galiléiesch Mounde bezeechent.

Den Numm Kallisto gouf vum Simon Marius scho kuerz no senger Entdeckung
virgeschloen, konnt sech awer iwwer laang Zäit net duerchsetzen. Eréischt an der
Mëtt vum 20. Joerhonnert koum den Numm nees a Gebrauch. Virdru goufen d'Mounden
nëmme mat réimeschen Zifferen nummeréiert an de Kallisto mat Jupitermound IV
bezeechent, well d'Nummeréierung ufanks no der Gréisst vun der Ëmlafbunn gemaach
gouf.

Déi Galiléiesch Mounde si sou hell, datt ee se scho mat engem klengen Teleskop
ka gesinn.

De Mound Kallisto kreest ëm de Jupiter op enger mëttlerer Distanz vun
1.833.000 km a 16 Deeg 16 Stonnen an 32,2 Minutten. D'Bunn weist eng
Exzentrizitéit vun 0,007 op an ass 0,51° géigeniwwer dem Equatorplang vum
Jupiter gebéit.

Als de baussenzegste Galiléiesche Mound ass de Kallisto vun der Ëmlafbunn vum
nächstbannenzegen a méi grousse Ganymed iwwer 800.000 km ewech. Am Verhältnes zu
der Ëmlafzäit vum Ganymed beweegt sech Kallisto an enger 3:7 Bunnresonanz, am
Ënnerscheed zu den 1:2 Resonanzen tëscht den dräi bannenzege grousse
Nopeschmounden.

De Mound Kallisto rotéiert och a 16 Deeg 16 Stonnen a 32,2 Minutten ëm déi eegen
Achs an huet domat, wéi den Äerdmound an déi aner bannenzeg Jupitermounden, eng
gebonne Rotatioun.

De Kallisto huet e mëttleren Duerchmiesser vu 4.821 km an ass domat bal genee
sou grouss wéi de Planéit Merkur (4.878 km). Seng Dicht ass mat ongeféier
1,83 g/cm3 eppes méi kleng wéi déi vum Ganymed, awer däitlech méi kleng wéi déi
vun de béiden anere Galiléiesche Mounden Europa an Io.

De Mound huet eng ganz donkel Uewerfläch mat enger Albedo vun 0,2. Dat heescht
nëmmen 20 % vum agestraalte Sonneliicht gi reflektéiert.
D'Uewerflächentemperatur ass am Schnëtt -139 Grad Celsius.

De Kallisto huet déi héchst Dicht vun Impaktkrateren am ganze Sonnesystem.
Krater a rankfërmeg Strukture sinn iwwer d'ganz Uewerfläch; gréisser Biergzich
sinn net observéiert ginn. Dat léisst drop schléissen, datt d'Uewerfläch vum
Kallisto meeschtens aus Waasseräis zesummegesat ass. D'Äiskuuscht huet iwwer
geologesch Zäitraim ewech noginn.

Zwéi riseg Aschlagkratere mat hire Rankbierger, sinn déi opfällegst Strukturen
um Kallisto. De gréisste Krater, Valhalla, huet en Duerchmiesser vu 600 km, eng
hell Zentralregioun a Réng, déi sech iwwer 3.000 km ausdeenen. De Krater Asgard
deent sech am Ganzen iwwer 1.600 km aus. Eng aner interessant Struktur ass
d'Gipul Catena, eng Kette vun Impaktkrateren, déi als riicht Linn iwwer
d'Uewerfläch verleeft. Verursaacht gouf d'Struktur méiglecherweis vun engem
Koméit.

D'Uewerfläch vum Kallisto gëtt op 4 Milliarde Joer datéiert. Si war zanter der
Fréizäit vum Entstoe vum Sonnesystem kenge gréissere Verännerungen ënnerworf,
wat bedeit, datt de Mound zanter där Zäit geologesch net méi aktiv war. Anescht
wéi de Ganymed mat senger opfälleger Uewerfläch weist de Kallisto keng Unzeeche
vu Plackentektonik op. Hir geologesch Entwécklung war wahrscheinlech wiesentlech
méi einfach verlaf, respektiv no relativ kuerzer Zäit ofgeschloss, während an
den iwwerege Galileiesche Mounde méi komplex Virgäng geschitt waren.

Déi siichtbar Uewerfläch läit op enger Äisschicht, déi eng geschaten Déckt vun
200 km huet. Dorënner ass méiglecherweis en 10 km déiwen Ozean aus flëssegem
Salzwaasser, wourop magnetesch Miessunge vun der Raumsond Galileo hiweisen. E
weidert Indiz fir flëssegt Waasser ass d'Tatsaach, datt op der
géigeniwwerleiender Säit vum Krater Valhalla keng Bréch a Verwerfungen ze gesi
sinn, wéi si op massive Kierper, wéi dem Äerdmound oder dem Planéit Merkur
observéiert konnte ginn. Eng flësseg Waasserschicht hat wahrscheinlech
d'seismesch Schockwelle amortisséiert, ier se sech duerch de Mondkär beweegt
hunn.

Dat Bannenzegt vum Kallisto ass deemno aus ronn 60 % silikateschem Gestengs a
40 % Waasseräis opgebaut, woubäi mat zouhuelender Déift de Silikatundeel klëmmt.
Vun der Zesummesetzung hier gläicht de Kallisto dem Saturnmound Titan an dem
Neptunmound Triton. Seng Mass ass trotz senger Gréisst nëmme knapps en Drëttel
vun der Merkurmass an ass ongeféier 30 % méi grouss wéi d'Mass vum Äerdmound.

Aktuell Observatioune weisen drop hin, datt de Kallisto eng ganz dënn Atmosphär
aus Kuelestoffdioxid huet.

D'Sond Galileo hat bei hire Laanschtflich e schwaacht Magnéitfeld beim Kallisto
gemooss, deem seng Stäerkt variéiert, während sech de Mound duerch déi extreem
staark Magnetosphär vum Jupiter beweegt. Dat deit op d'Existenz vun enger
elektresch leedender Flëssegkeet, wéi Salzwaasser, ënner der Äiskuuscht vum
Kallisto hin.

D'Erfuerschung vum Kallisto duerch Raumsonden hat an de Joren 1973 an 1974 mat
de Jupiter-Laanschtflich vu Pioneer 10 a Pioneer 11 ugefaangen. 1979 konnte
Voyager 1 a Voyager 2 fir d'éischt genee Observatioune vum Mound maachen. De
gréissten Deel vun eisem Wëssen iwwer de Kallisto staamt awer vum
Galileo-Orbiter, deen 1995 d'Jupitersystem erreecht hat a während den aacht Joer
duerno en etlech Laanschtflich beim Jupitermound gemaach hat. Fir d'Joer 2020
hunn d'Raumfaartagenturen NASA an ESA déi kollektiv Europa Jupiter System
Missioun/Laplace virgeschloen, déi op d'mannst zwéin Orbiter virgesinn huet, déi
jee an en Orbit ëm d'Mounden Europa a Ganymed antrieden an dat ganzt
Jupitersystem erfuersche sollen.

D'NASA, déi de JEO baue wollt, ass aus dem Projet erausgeklomm. D'ESA
verwierklecht awer de JGO mat liicht geännerter Missioun wéi JUICE. JUICE soll
no hirem Zil beim Jupiter am Joer 2030 an zwéi Laanschtflich bei Europa an 12
Laanschtflich bei Kallisto 2032 an en Orbit ëm de Ganymed aschwenken. Well
d'NASA Sond entfällt, goufen déi béid Europa Laanschtflich an de Missiounsplang
fir JUICE opgeholl.

Spéidestens zanter den 1980er Jore gëllt de Kallisto als méiglecht Zil vun der
bemannter Raumfaart fir déi Zät no engem bemannte Marsfluch, well e baussenzeg
vun der Jupiterstralenceinture läit.



https://lb.wikipedia.org/wiki/K%C3%A4schtebeem

D'Käschtebeem (Aesculus) si Beem aus der Famill vun de Seefebamplanzen
(Sapindaceae) mat ronn 15 Aarten an Nordamerika, Europa an Asien.

Wéinst hirem séiere Wuesstem, hirer dichter Kroun déi vill Schiet garantéiert,
an der grousser opfälleger Bléi, si s'als Park- an Alleebeem beléift.
D'Friichten, déi Käschte genannt ginn an de Maroune gläichen, si batter a kënne
just vun Hirsche, Réi a Wëllschwäin als Fudder opgeholl ginn. En
Entbatterungsprozess mécht et méiglech datt se och un Hausvéi verfiddert kënne
ginn.

Den däitschen Numm Rosskastanie kënnt dohier datt se fréier bei Päerd als
Medezin géint den Houscht gebraucht goufen.

Wann am Hierscht d'Blieder vum Bam fale bleift eng houfeisefërmeg Bless um
Aascht. Op där Bless sëtzt de Knapp, dee sech am Summer an der Achsel vum Blat
gebilt hunn. Wa mer sou e Kapp opmaachen, musse mer fir d'éischt e puer
schuppefërmeg Blieder ewechhuele vun deenen déi baussenzeg haart a brong sinn.
All déi Schuppe vum Knapp si mat enger haarzfërmeger Mass verpecht. Si sinn ëm e
jonken Schotz, d. h. e ganz klengen Aascht mat Blieder (Blatknapp) oder mat
Blieder a Bléien (Bléieknapp). Déi eenzel Deeler si mat seidegen Hoer bedeckt.
Am Fréijoer gëtt de Knapp lues a lues méi grouss, an den Haarz drëpst eraus. Déi
bannenzeg gréng Schuppe vum Knapp strecke sech mat deem jonken Aascht, deen
ufänkt mat wuessen, an d'Längt a protegéieren e weider bis se zum Schluss ganz
opginn, an den Aascht fräiginn. Duerno fale s'erof.

All Blat besteet aus 7 reng gerëppten Eenzelblieder déi um Wutz vun engem Laange
Still sëtzen, sou wéi d'Fangeren op enger Hand. Si sinn eefërmeg a ginn no ënne
spatz zesummen, sou datt keent dat anert iwwerdeckt. Op vertikalen Äscht sti
sech all Kéier zwee Blieder vis-à-vis a bilde mat der Koppel déi duerno kënnt e
Kräiz. Se si kräizstänneg. Op den horizontalen Äscht si se och kräizstänneg, et
fält awer manner op well d'Blieder d'Tendenz hunn, fir sech an engem horizontale
Plang ze verdeelen, woubäi déi bannenzeg méi laang Stiller maachen, a sou net am
Schiet vun de baussenzege sinn.

Well d'Bléie schonn am Knapp fäerdeg ausgebilt sinn, falen se sech kuerz nodeem
d'Blieder do sinn auserneen. Si bilde grouss Bouqueten, déi, wat se méi no
bausse vun der Kroun stinn, och méi grouss sinn. All Bléi huet e Kielech mat 5
Wutzen, deen awer relativ séier eroffält, a 5 wäiss Blummeblieder déi e gielen,
a méi spéit e roude Fleck kréien. Nieft de siwe Stëpsblieder fënnt een nëmmen an
e Puer Bléien e Stempel. Déi onfruchtbar Bléien hunn awer och hiren Zweck. Si
produzéiere Bléiestëps, a maachen Bléi méi grouss a méi opfälleg. Am Ufank kuckt
de laange Griffel aus der Bléi eraus, gëtt awer duerno vun de Stëpsblieder
iwwerdeckt. D'Befruchtung geschitt doduerch datt d'Beien de Bléiestëps vun alle
Bléien op méi Jonker schleefen.

D'Fruucht huet e grénge Mantel mat Stachele ronderëm. Wa se zeideg ass fält se
vum Still, de Mantel fiert auserneen an dee grousse bronge Somkär, d'Käscht,
gëtt doduerch fräi.



https://lb.wikipedia.org/wiki/Julianesche_Kalenner

De Julianesche Kalenner war vum Julius Caesar agefouert ginn a war a munnechen
Deeler vun der Welt bis wäit an d'20. Joerhonnert gëlteg. Am kierchleche Beräich
ass hien deelweis haut nach aktuell. Hie gëtt haut an der Wëssenschaft
réckwierkend och nach fir d'Jore virum Julius Cäsar gebraucht. Am 16.
Joerhonnert gouf hien duerch de Gregorianesche Kalenner ofgeléist.

De Julianesche Kalenner däerf net mat dem Julianeschen Datum verwiesselt ginn.
z. B.: Den 1. Januar 2000 12:00 Auer TDT entsprécht dem Julianeschen Datum
2451545,0.

Den ale Réimesche Kalenner war e griichesche Moundkalenner, dee vun de Réimer
iwwerholl gouf. Dëse gouf jee no Bedarf an onregelméissegen Ofstänn un
d'Sonnejoer ugepasst. Dat huet zu grousse Schwieregkeete gefouert, sou datt de
Julius Caesar en neie Kalenner vum egypteschen Astronom Sosigenes maache gelooss
huet. Den Ustouss dozou huet de Sonnekalenner geliwwert, deen den Caesar 48 v.
Chr. an Egypten wahrscheinlech duerch den Acoreus méi no kenne geléiert hat.
Dësen neien, méi spéit zu sengen Éieren „julianesch“ genannte Kalenner ass am
Joer 46 v. Chr. a Kraaft getrueden. Hie bestoung aus 12 Méint mat jee 30 oder 31
Deeg (wéi haut nach), déi d'Bezeechnungen aus dem réimesche Kalenner virleefeg
behalen hunn.

Eenzeg dat onkloert Joer 46 v. Chr. gouf op 15 Méint (445 Deeg) verlängert, fir
den neie Kalenner mat dem Sonnestand ze synchroniséieren. Am ale réimesche
Kalenner gouf an de Schaltjoeren de Februar op 23 Deeg verkierzt an e
Schaltmount agesat. Dësen Zäitpunkt vu Schaltung huet den Caesar bäigehalen, sou
datt all véiert Joer (Schaltjoer) de 24. Februar (ante diem sextum kalendas
martias d. h. sechsten Dag virun de Kalende vum Mäerz) verduebelt gouf, dat
heescht, et gouf een neie 24. Dag (ante diem bis sextum calendas martias d. h.
zweete sechsten Dag virun de Kalende vum Mäerz) agesat.

De bis elo 24. gouf zum 25. Februar (ante diem sextum kalendas martias d. h.
sechsten Dag virun de Kalende vum Mäerz). Awer déi Regel gouf nom Doud vum Cäsar
vum Pontifex falsch ugewennt. Et gouf schonn all dräi Joer e Schaltjoer
ageluecht.

Dat éischt Schaltjoer war 45 v. Chr., duerno all dräi Joer bis d'Joer 9 v. Chr.
Déi Schaltjoren déi doduerch zevill goufen, goufe vum Keeser Augustus
korrigéiert, andeems eréischt am Joer 8 n. Chr erëm e Schaltjoer agesat an de
Véierelsjoerzyklus agefouert gouf.

Am Joer 44 v. Chr. gouf de Quintilis (am Ufank de „fënnefte Mount“, zanter 153
v. Chr. de siwenten) dem Julius Caesar zu Éieren an Julius ëmgedeeft (Lex
Antonia de mense Quintili („iwwer de Mount Quintilis“) vum Konsul Marcus
Antonius)). Spéider gouf de Sextilis (am Ufank de „sechste Mount“, zanter 153 v.
Chr. den aachten) zu Éiere vum Keeser Augustus no dësem genannt. Ob gläichzäiteg
den August vun 30 op 31 Deeg verlängert ginn ass, fir datt kee benodeelegt (Juli
an August) wier, ass ëmstridden

Well elo awer dräi Méint hannerenee mat 31 Deeg do waren, huet hien Deeg vu
September mat Oktober vertosch an och vun November mat Dezember. Awer och aner
Méint goufen no réimeschen Herscher genannt. Keng vun dësen Ännerungen huet
hiren Doud iwwerlieft. De Caligula hat de September [siwente Mount] Germanicus
genannt. De Nero hat den Aprilis [véierte Mount] Neroneus ëmgedeeft, de Maius
[fënnefte Mount] Claudius an de Iunius [Juni] Germanicus; den Domitian huet de
September Germanicus an den Oktober [aachte Mount] Domitianus genannt. De
September gouf och an Antoninus an Tacticus ëmgedeeft, de November [Néngte
Mount] krut den Numm Faustina a Romanus.De Commodus war an dëser Hisiicht
eenzegaarteg, datt hien all zwielef Méint no sengen ugehollenen Nimm genannt
huet (Januar bis Dezember): Amazonius, Invictus, Felix, Pius, Lucius, Aelius,
Aurelius, Commodus, Augustus, Herculeus, Romanus an Exsuperatorius. Méi
bestänneg wéi déi réimesch Nimm fir d'Méint nom Augustus waren d'Nimm déi de
Karl de Groussen agefouert huet..

De julianesche Kalenner un sech war am ganze réimesche Räich unerkannt,
d'Joresufäng goufen zwar vu Regioun zu Regioun anescht applizéiert. De
Joresufank war an Egypten den 29. August, zu Konstantinopel a méi spéit och a
Russland den 1. September, am westleche Mëttelmier meeschtens de 25. Dezember,
an an anere Länner nach op aneren Deeg. Eréischt vum 13. Joerhonnert un huet
sech den 1. Januar am Weste méi oder wéineger duerchgesat, den Osten huet méi
spéit nogezunn.

Och d'Joreszielung war a verschiddenen Deeler vum réimesche Räich anescht; am
Weste gouf meeschtens guer net duerchgezielt, mä d'Jore goufen no den zwee
jeeweils fir e Joer regéirende Konsule genannt. Donieft gouf och d'Zielung "vun
der Grënnung Roum" a méi spéit d'diokletianesch Ära benotzt. Am Oste war
d'Seleukidesch Epoch aktuell, déi 312 v. Chr. als Joer 1 gezielt hunn. Spéider
huet sech am Westen déi bis haut modern chrëschtlech Zäitrechnung duerchgesat.
Am Oste war nach laang déi Zäitrechnung "zanter der Welterschaffung" am
Gebrauch; déi gouf vun de Byzantiner op d'Joer 5500 v. Chr. ugesat.

D'julianescht Joer ass géintiwwer dem Sonnejoer ëm 11 Minutten a 14 Sekonnen ze
laang. Dëst féiert zu enger zouhuelenden Ofwäichung vum Sonnelaf, déi am 14.
Joerhonnert scho méi wéi siwen Deeg bedroen huet. Dofir huet de Poopst Gregor
XIII. am Joer 1582 de Gregorianesche Kalenner mat verbesserte Schaltregelen
agefouert. Hien huet bestëmmt, datt op de 4. Oktober 1582 (julianesch) direkt de
15. Oktober 1582 (gregorianesch) nokomm ass, womat 10 Deeg iwwersprong goufen.
Well den neie Kalenner vum Poopst agefouert gouf, gouf hien am Ufank nëmme vun
de réimesch-kathoulesche Staate benotzt. Déi meescht protestantesch Staaten hunn
de Julianesche Kalenner bis an d'18. Joerhonnert bäigehalen (wat virun allem a
konfessionell gemëschte Regiounen zu engem Kalennerchaos gefouert huet).< !--
Russland huet de Gregorianesche Kalenner eréischt no der Grënnung vun der
Sowjetunioun am 20. Joerhonnert akzeptéiert. -- >

Den Ouschterdatum an déi aner beweglech Fester ginn an allen orthodoxe Kierchen
(ausser der finnescher) nom julianesche Fréijoersufank an no enger aler
Moundformel berechent; si falen dofir nëmme geleeëntlech mat de westleche
Kierchen zesummen, meeschtens sinn si 1 Woch oder ongeféier 1 Mount méi spéit.



https://lb.wikipedia.org/wiki/Juegd

D'Juegd bezeechent d'Aktioun vun engem Jeeër, déi doraus besteet, en Déier ze
fannen, ze verfollegen, an et entweder lieweg oder doudeg a säi Besëtz ze
bréngen. Do wou d'Juegd gesetzlech geregelt oder bestëmmt Leit virenthalen ass,
gëtt déi onerlaabt Juegd mat Braconnage an de Jeeër mat Braconnier bezeechent.

Méi allgemeng ass Juegd oder Joen eng Handlung vu bestëmmte Liewewiesen, déi
dora besteet, aner Liewewiesen ze fänken an doutzemaachen, fir se selwer
z'iessen oder hir Nozuucht domat ze fidderen. A verschidde Géigende mécht de
Mënsch dat haut nach aus där Ursaach.

Am iwwerdroene Sënn bezitt sech de Begrëff Juegd och op e Juegdrevéier oder eng
Juegdgesellschaft, oder allgemeng op eng grouss ugeluechte Verfolgung respektiv
Sich. An dësem Artikel gëtt d'Juegd beschriwwen, déi de Mënsch mécht, fir Wëld
z'erleeën.

Déi opgezielt Motiver existéieren dacks niefteneen. Bei der Juegd spillt d'Heeg
eng grouss Roll. Dozou zielt déi allerdéngs ëmstridde Wëldfidderung an den Ubau
vu Wëldakeren, mat deenen ursprénglech d'Wëld sollt gehollef kréien, besser
iwwer de Wanter ze kommen oder vun anere landwirtschaftleche Flächen ofgeleet
sollt ginn. Am Kader vun der Heeg ginn och Moossname geholl, déi allgemeng den
Ziler vum Naturschutz déngen, z. B. Schutz a Verbesserung vu Biotopen,
Renaturéierungen, Heckeplanzungen. D'Ernierung ass e wichtegt Motiv fir d'Juegd
well d'Fleeschqualitéit vum Wëld besser ass wéi déi vun Hausdéieren.

Schonn an der Alsteenzäit ass de Mënsch op d'Juegd gaangen, Jeeër a Sammler ass
déi gängeg Bezeechnung fir Mënschen aus där Zäit. D'Juegd gouf haaptsächlech fir
d'Beschafe vu Liewensmëttele bedriwwen an huet nieft Fleesch och wäertvoll
Nieweprodukter geliwwert wéi Schanke fir Geschir, Fluten oder Konschtwierker a
Pelzer fir Gezei, Schong, Decken, Zelter oder Täschen, Sehne fir ze bitzen a fir
Béi.

Jeeër leeë Wäert op d'Feststellung, datt se hautdesdaags aner Missiounen hätten,
déi méi wichteg wieren, wéi onbedingt eppes erschéissen ze mussen. Si féieren
aus, vill Jeeër wieren an Naturschutzveräiner, an ënnersträichen, datt dacks
Jeeër mat Grënnungsmembere vu ville Veräiner a Sektiounen (z. B. vu verschiddene
Vulleclibb) waren.



https://lb.wikipedia.org/wiki/Jimmy_Carter

Den James Earl "Jimmy" Carter, Jr., gebuer den 1. Oktober 1924 zu Plains, an
Georgia, ass en US-amerikanesche Politiker (Democratic Party) an Auteur. Hie war
tëscht 1977 an 1981 den 39. President vun de Vereenegte Staaten. 2002 krut hien
de Friddensnobelpräis fir seng Aarbecht mam Carter Center.

De Carter ass um Land, an Georgia, opgewuess a war e Kakuette-Bauer. Hie war vun
1963 bis 1967 Senator vun Georgia, a vun 1971 bis 1975 Gouverneur vun deem
Staat. 1976 huet hien d'Presidentewale géint den deemolege President, de
Republikaner Gerald Ford, gewonnen.

De zweeten Dag am Amt huet hien d'Refractairen aus dem Vietnamkrich begnodegt.
Aussepolitesch huet hien d'Camp David Accorden, d'Vertreeg iwwer de Panamakanal,
déi de Kanal u Panama hanneschtginn hunn, an den zweeten Tour vun de SALT
II-Verhandlungen iwwer Ofrëschtung vu strategesche Waffen ausgehandelt.

D'Enn vu senger Amtszäit war 1979–1981 markéiert vun der Iranescher Geiselkris,
dem Accident an der Atomzentral vun Three Mile Island, an der sowjetescher
Invasioun vun Afghanistan, déi de Kale Krich eskaléiere gedoen an ë.a. zum
Boykott vun den Olympesche Spiller 1980 zu Moskau gefouert huet.

Innepolitesch war war hie virun allem an der Energie-, Bildungs- an
Ëmweltpolitik engagéiert, huet et allerdéngs net gepackt, d'USA aus hirer
Wirtschafts- a Gesellschaftskris erauszeféieren, firwat en no engem Mandat 1981
vum Republikaner Ronald Reagan ofgeléist gouf. Dem Carter säi Vizepresident war
de Walter Mondale.

1982 huet de Jimmy Carter de Carter Center opgebaut, fir d'Mënscherechter
doruechter virunzebréngen, a sech an de Joren dono an humanitären Aktiounen
engagéiert.



https://lb.wikipedia.org/wiki/Jeannot_Bewing

De Jeannot Bewing, gebuer den 28. Mäerz 1931 zu Esch-Uelzecht a gestuerwen de 4.
Juni 2005, war e lëtzebuergesche Sculpteur.

De Jeannot Bewing war e Schmelzaarbechter deen 1968 éischt Kontakter mat der
Konscht krut. An deem Joer huet hien och zu Paräis um Salon de la jeune
sculpture ausgestallt. 1975 war hien an der Cité internationale des arts zu
Paräis. 1986 huet hien um Internationalen Bildhauer-Symposium zu Merzig (D)
deelgeholl.

De Roger Manderscheid huet säi Roman kasch. e genie verschwënnt an der
landschaft dem Jeannot Bewing dediéiert.

1954 gouf hie mat der Mim Biltgen bestuet. 1955 koum säin eenzegt Meedchen
Eliane op d'Welt.

An der Nuecht vum 3. Juni op de 4. Juni 2005 stierft de Jeannot Bewing onerwaart
am Alter vu 74 Joer a sengem Haus zu Esch-Uelzecht.

De Jeannot Bewing huet haaptsächlech Skulpturen aus eisene a stolene
Schrottdeeler gemaach. Hien huet awer och verschidde Sklupturen am Holz an am
Stee realiséiert. Donieft huet hien och gezeechent a gemoolt.



https://lb.wikipedia.org/wiki/Jean-Pierre_Nuel

De Jean-Pierre Nuel, gebuer de 27. Februar 1847 zu Téiteng a gestuerwen den 21.
August 1920 zu Léck, war e lëtzebuergeschen Dokter an der Medezin,
spezialiséiert als Ophtalmolog (Aendokter) a Physiolog.

De Jean-Pierre Nuel huet 1870 säi Studium op der Universitéit vu Gent mat engem
Doktertitel ofgeschloss. Duerno huet hien och zu Lëtzebuerg (1870-1871) déi
noutwendeg Examen gemaach, fir do kënnen ze praktizéieren. Duerno huet hien zu
Bonn, Wien an Utrecht weiderstudéiert a sech spezialiséiert, zu Utrecht beim
Aendokter Franciscus Cornélius Donders (1818 - 1889), dee säi Virbild gouf an
deen hie virun orientéiert huet.

Zréck am Land, huet hie sech zu Eech (haut Stad Lëtzebuerg) etabléiert a war
dräi Joer laang Hausdokter (Omnipracticien). Gläichzäiteg ass hie mat senge
Publikatioune virugefuer.

Seng Artikele goufe virun allem am Dictionnaire encyclopédique des sciences
médicales vum Dechambre publizéiert,an hu sech ë. a. mat dem Wimpermuskel
(anatomie comparée), der Netzhaut (Anatomie a Physiologie), dem A (Anatomie,
Physiologie an Embryogénie), der Ophtalmie sympathique befaasst.

Nom fréien Doud vum Léon Noël am Joer 1877 huet d'Universitéit vu Léiwen Appel
un hie gemaach an e mat der Direktioun vun hirer Aeklinik an der Klinik fir
Syphilis- an Hautkrankheete chargéiert. Well hien awer zu Léiwen keng
Méiglechkeet hat, fir mat senge Recherchë virunzefueren, huet en dräi Joer
duerno demissionéiert, an zu Gent de vakante Poste vu Professer an der
Physiologie besat.

1885 ass hien dunn an d'Successioun vum Ophtalmolog Fuchs zu Léck agetratt.
Zousätzlech huet hien, um Héichpunkt vu senger Carrière, de Physiologie-Cours an
Zesummenaarbecht mat dem bedeitende Léon Fredericq iwwerholl.

Fir un hien z'erënnere gouf zu Téiteng, no der Restauration 2011, d'Primärschoul
op den Numm École Jean-Pierre Nuel gedeeft.



https://lb.wikipedia.org/wiki/JHWH

JHWH (hebräesch ‏יהוה‎; engl. och YHWH) ass den Numm vum jiddesche Gott am
Tanach.

An de meeschten däitschen Iwwersetzunge gëtt JHWH mat "Herr" iwwersat, mä ville
Gleewegen ass och den Numm Jehova bekannt a wäertvoll. Nach anerer sinn der
Meenung datt ee JHWH einfach mat Jahwe iwwersetze soll, oder mat enger
Iwwersetzung wéi "den Éiwegen". Et ass schwéier eng "richteg" Iwwersetzung fir
den Numm JHWH ze fannen, well d'Aalt Testament op Hebräesch geschriwwen ass an
an där Sprooch nëmmen d'Konsonante geschriwwe ginn; d'Vokaler musse beim Liesen
ergänzt ginn. Dowéinst huet all geschriwwent Wuert e puer Bedeitungen an et ass
ëmmer ee klenge Spillraum bei der Iwwersetzung méiglech.

Den Numm Jehova gëtt vu ville Gleewegen ofgeleent, well eng gewësse reliéis
Grupp (d'Zeie vu Jehova) deen Numm als „Kennzeechen“ benotzt. Wéinst der
Virschrëft aus dem drëtte Gebot am 2. Mose 20,7: "Du solls den Numm JHWH vun
dengem Gott net ouni Grond ausschwätzen", gëtt deen Numm nëmmen nach ganz seele
benotzt. No ale jiddeschen Aussoe gëtt deen Numm nëmmen nach vun de Paschtéier
gebraucht.

Zënter dem 4. Joerhonnert v. Chr gëtt den Numm JHWH vun de Judden aus helleger
Angscht iwwerhaapt net méi benotzt, obwuel dat drëtt Gebot sech net géint de
Gebrauch, mee géint de Mëssbrauch vun dësem Gottesnumm ausschwätzt. Bei der
Virliesung vun der helleger Schrëft gëtt JHWH duerch dat hebräescht Wuert
"Adonaj" ersat, dat sou vill bedeit wei "(mäin) Här". Wéi am 3. bis 2.
Joerhonnert viru Christus an der egyptescher Stad Alexandria eng Iwwersetzung
vum hebräeschen Alen Testament an d'griichescht gemaach ginn ass, ass net den
Numm JHWH, mä dat hebräescht Wuert "Adonaj" mam griichesche Wuert "kyrios
(κύριοϛ)" ersat ginn.

Den Numm JHWH kënnt vum hebräesche Verb "haja" oder "hawa". Gott gëtt dem Moses
d'Erklärung fir säin Numm am 2. Mose 3, 13-15: De Moses seet zu Gott: Wann ech
bei d'Kanner vun Israel kommen an hinne soen: Gott huet mech bei iech geschéckt
a si mir soen: Wat ass säin Numm?, wat soll ech hinnen da soen? Du sot Gott zu
Moses: "Ech sinn, deen ech sinn" (hebr. ehjeh ascher ehjeh). An hie sot: Also
solls du zu de Kanner vun Israel soen: "Ech sinn" (hebr. ehjeh) huet mech bei
iech geschéckt.[...] Dat ass mäin Numm fir éiweg. Mat dëse Wieder gëtt
ënnerstrach, datt Gott den Onverwandelbaren, Onverännerlechen ass an datt hien
deen Eenzegen ass, dee vu sech behaapte kann: "Ech sinn". D'Existenz vun all
deenen anere Wiesen ass vun him ofgeleent ginn; hien eleng ass den Éiwegen.



https://lb.wikipedia.org/wiki/J%C3%A9iner

D'Jéine sinn en eegestännegt Vollek mat eegener Sprooch (Jéinesch), Kultur a
Geschicht, déi haaptsächlech an Däitschland (Jenische), der Schwäiz (Fecker,
Kessler, Spengler), Éisträich (Karrner, Dörcher, Laninger) a Frankräich
(yéniche), awer och zu Lëtzebuerg, an der Belsch, an Holland, Italien, England
(Yenish) a vereenzelt an anere Länner liewen. Si ginn dacks mat de Roma
verwiesselt. Hir Originne sinn net kloer. Verschidden Deeler vun der jéinescher
Sprooch weisen op eng ganz laang Geschicht hin. Eng wäitverbreet Theorie deit
drophin, datt d'Jéinen eng Volleksgrupp mat eegener Sprooch sinn, déi während de
Bauerekricher (1520 - 1525) aus der Schwäiz ausgewandert sinn. Wahrscheinlech
geet hir Geschicht méi wäit zréck.

Onkloer ass och de Begrëff jéinesch. E staamt vläicht vum indogermaneschen
"Janah" of, wat den Ageweite bedeit. Déi meescht Jéinen iwwersetzen et mat
"gescheit, schlau, wëssend".

Deelweis gi s'als wäiss Zigeiner ugesi well s'am Géigesaz zu de Roma, eng hell
Hautfaarf hunn. Datt et iwwerhaapt zu engem Verglach mat de Roma koum, läit
dorun datt d'Jéinen, als Randgrupp vun der Gesellschaft, dacks déiselwecht
Beruffer (Schéierschlëffer, Kierfmécher, Hauséirer, Schrott- an
Antiquitéitenhändler an Artisten) haten an datt se Nomade waren. Haut sinn déi
meescht Jéinen an Europa hallef oder ganz sesshaft. An der Schwäiz gëtt et
50.000 Jéinen, wouvun der 3.500 ëmmer op der "Rees" sinn (sans domicile fixe).
An Däitschland liewen 200.000 Jéinen, (déi meescht a Bayern, Saarland a
Baden-Württemberg), 29.000 dovu sinn net sesshaft. An Éisträich (haaptsächlech
am Mühlviertel, Waldviertel an am Burgenland) ginn der 35.000 geschat, 3.500 als
ganzjährig ënnerwee. Fir Lëtzebuerg an déi aner europäesch Länner gëtt et keng
Donnéeën.

Obschonn datt d'Rassentheoretiker vum Nationalsozialismus behaapt hunn, d'Jéine
wieren ethnesch net Famill mat de Roma an de Sinti, sinn s'als
Zigeunermischlinge an Asozialer verfollegt, a Konzentratiounslageren deportéiert
an dacks ermuert ginn.

Virun allem an der Schwäiz ass d'Geschicht vun de Jéinen e vill diskutéiert
Thema. Schliisslech sinn hei am Zäitraum vu den 1920er bis 1970er Jore jéinesch
Kanner (~ 1.000) zwangsweis vun den Eltere getrennt an an Anstalten oder bei
Fleegefamillen ënnerbruecht ginn fir d'Jéinescht ze bekämpfen a s'am Sënn vum
Staat ze disziplinéieren (Stëftung Pro Juventute oder Hilfswerk für die Kinder
der Landstrasse). Vill Jéine si souguer zwangssteriliséiert ginn. D'jéinesch
Schrëftstellerin Mariella Mehr huet e puer Bicher zu deem Thema geschriwwen.

Haut gëllen d'Jéinen an der Schwäiz als national Minoritéit an an Éisträich als
Volleksgrupp. Ähnlech Gruppe gëtt et och an anere Länner, wéi z. B. d'Quinqui a
Spuenien, déi ethnesch mat de Jéine Famill sinn an d'Tinker an Irland, déi hinne
soziologesch gläichen.



https://lb.wikipedia.org/wiki/Irland

Irland (Iresch: Éire), och bekannt als Republik Irland (Poblacht na hÉireann),
ass en europäesche Staat. E läit am Atlantik, westlech vu Groussbritannien.

Irland ass eng gréng Fielsinsel an dofir wuessen do net vill Beem a Bësch.
Irland as haaptsächlech vun Hecken, Gestrëpp an aneren niddrege Planze bewues,
déi net vill Nierstoffer brauchen. Laanscht d'Südküst - wou de Golfstrom
laanscht kënnt - wuesse kleng Palmen a verschidden aner verkrëppelt tropesch
Planzen. An där Regioun sti mat déi meescht Beem, mä si wuesse kaum iwwer
Maansgréisst eraus.

Op der Insel gëtt et vill Séien. Dee bekanntsten ass de Lough Neagh. De Floss
Shannon ass mat 370 Kilometer dee längste Floss an Irland. Hien entspréngt am
Norden tëscht den Uertschafte Belleek a Kesch aus dem Lough Erne (Erneséi) an e
fléisst zu Limerick (Grofschaft Munster) an den Atlantik. Tëscht der Quell an
der Mëndung leeft en duerch e sëlleche kleng an e puer grouss Séien, ë. a. de
Lough Ree an de Lough Derg.

Zu de gréisste politsche Parteien an Irland zielen: Fine Gael, Fianna Fáil, Sinn
Féin, Socialist Party, People Before Profit Alliance, Anti-Austerity Alliance,
Labour Party, Social Democrats, Workers and Unemployed Action Group a Green
Party.

D'iresch Wirtschaft huet sech zënter den 1980er vun enger haaptsächlech
landwirtschaftlecher Economie zu enger moderner Economie entwéckelt, déi op
héich technologesch Industrien an Zerwisser spezialiséiert ass. Mat deemools 11
anere Staaten huet Irland 2002 den Euro als offiziell Währung agefouert. D'Land
ass stark vun Auslänneschen Direktinvestitiounen ofhängeg an huet wéinst senger
gutt forméierten Aarbechtskräft an niddrege Steieren op Entreprisen kënnen e
puer multinational Gesellschaften unzéien.

Entreprise wéi Intel hunn an Irland an de spéiden 1980er investéiert; spéider
sinn nach Microsoft a Google dobäikomm. Irland läit op Plaz 8 (2016) vun de
wirtschaftlech fräiste Länner op der Welt vum (dem Index of Economic Freedom
no).

2015 hat Irland no Lëtzebuerg den zweethéchste PIB pro Awunner an der EU (49.300
Euro per capita).

D'Réimesch-Kathoulesch Kierch ass mat 91,6 % vertrueden, d'Church of Ireland mat
2,5 %, aner Glawensrichtunge kommen op 5,9 % (1998).



https://lb.wikipedia.org/wiki/Impakt

Een Impakt (Aschlag, Opprall, vu lat. impactus = ageschloen) oder Aschlag ass
d'Optreffe vun engem Himmelskierper (Impakter) op der Uewerfläch vun engem méi
grousse Kierper. Sou si beispillsweis Klengkierper (Meteoroiden, Asteroiden a
Koméiten) op der Äerd ageschloen. Um dem Festland formt sech en Aschlagkrater
(Impaktkrater). D'Gestengsreschter vum ageschloene Klengkierper sinn
d'Meteoritten.

Déi ronn 4,6 Milliarde Joer al Äerdgeschicht ass wiesentlech duerch Awierkung vu
Meteorittenaschléi geformt. D'Genesis vun eisem Planéit, wéi mer en haut kennen,
ass ouni déi fortwährend Kollisioune mat Asteroide vun alle Gréissten net
denkbar, well dës Evenementer hunn net nëmme méiglecherweis fir Waasser a Form
vun den Ozeane gesuergt, mä hu bis viru ronn 3,9 Milliarde Joer – duerch déi
„Late Heavy Bombardement“ genannt Phase – och d'Bildung vun enger stabiler
Äerdkuuscht verhënnert

E Groussdeel vun der Matière vun eisem Sonnesystem ass schonn an dä Zäit duerch
d'Gravitatiounskraaft vun der Äerd oder aneren Himmelskierper agefange ginn. All
Joer falen nach ronn 20.000 Meteoritten op d'Äerd, meeschtens ouni an der
Landschaft däitlech Spuren ze hannerloossen. Déi vun de grousse Meteoritten
ausgeléist Naturkatastrophe vun der Vergaangenheet loosse sech dacks nëmmen nach
indirekt, zum Beispill duerch eent vun hinnen ausgeléist Massenausstierwen oder
e globale Klimawandel noweisen.

Global geféierlech sinn Objete mat engem Duerchmiesser vu méi wéi 500 m.
Wëssenschaftler an New Mexico (USA) hu méi wéi 1.100 Asteroide mat engem
Duerchmiesser vu méi wéi 1 km gezielt, déi op enger Ëmlafbunn sinn, déi si der
Äerd geféierlech no brénge kéint. Aschléi vu Kierper mat sou engem Duerchmiesser
géife verheerend Folgen hunn: Millioune vu Mënsche kéinten Affer vu
Flutkatastrophen a globale Klimaverännerungen („Impaktwanter“, vergläichbar mat
engem nukleare Wanter) ginn. D'Wahrscheinlechkeet, datt sou ee Meteorit am Mier
aschléit, wier relativ grouss, well 71 % vun der Äerduewerfläch si vu Waasser
bedeckt. D'Folleg wier e Mega-Tsunami, dee ganz Küstelandschaften iwwerschwemme
géif. En Impakt kënnt och Afloss op d'Ionosphär an d'Magnéitosphär vum Planéit
hunn.

Reng statistesch gesi muss ee mat sou engem Aschlag all 500.000 bis 10 Millioune
Joer rechnen. Evenementer wéi deen op der Grenz tëscht Kräidzäit a Paleogen
(Tertiär), de sougenannte KT-Impakt sollen all 100 Millioune Joer virkommen.
Vergläichswäis méi kleng Aschléi geschéie méi dacks. Sou hat z. B. en Aschlag am
Nördlinger Ries, begleet vun engem zweeten Aschlag am Steinheimer Becken, viru
15 Millioune Joer wäit Deeler vun Europa verwüst.

Awer och nach kleng Meteoritte kënne lokal oder regional immense Schued
uriichten. Sou sollen no historesche Berichter am Joer 1490 a China bei engem
Meteorittenaschlag méi wéi 10.000 Mënschen ëmkomm sinn. Och
d'Tunguska-Evenement, bei deem 1908 eng Fläch vu ronn 2.000 km² a Sibirien
verwüst gouf, war vläicht e Meteorit, deen an der Atmosphär explodéiert war. Et
gëtt ugeholl, datt déi nordamerikanesch Clovis-Kultur duerch d'Explosioun vun
engem Himmelskierper ënnergoung.

Kratere vu grousse Meteoritte ginn am Verlaf vu wéinege Joerzéngte bis
Joerhonnerten duerch Planzebewuesss onkenntlech gemaach an duerch atmosphäresch
bedéngte Verwitterung a Joerdausenden (geologesch eng kuerz Zäit) bis zur
Onkenntlechkeet verformt. Am Verlaf vu ville Joermillioune bis -milliarden
duerno bewierken tektonesch Prozesser eng Erneierung vu bal der ganzer
Äerduewerfläch. Och terrassenaarteg Ofsenkungen, wéi si bei verschiddenen
Ofbrochbecken optrieden, kënnen Impaktspure verwëschen.

Nëmmen d'Aschlagkrater vun de gréissten und domat folgeschwéieren Aschléi vun de
leschte Joermillioune sinn haut nach am Landschaftsbild ze gesinn. Als
Fauschtregel fir d'Verhältnes vum Duerchmiesser vun engem Aschlagkierper zum
Duerchmiesser vum resultéierende Krater gëllt 1:20 fir Steemeteoriten an 1:40
fir Eisemeteoritten (fir grouss bekannt Aschlagkratere kuckt den Artikel iwwer
Aschlagkrater).

D'US-Raumfaartagentur NASA huet am Summer 2007 verlaude gelooss, datt ee mat
enger spezieller Raumsond Asteroiden aus hirer Bunn dirigéiere kéint. Déi Sond
hätt e grousst Sonneseegel, dat Sonnestralung op e klenge Beräich vum Asteroid
konzentréiere géif. D'Hëtzt déi doduerch entsteet géif d'Matière vum Asteroid
verdämpen an e Réckstouss bewierken, deen den Asteroid vu senger Bunn ofleede
géif. D'NASA schätzt, datt dës Method fir Asteroide bis 500 m Duerchmiesser
gëeegent ass.

D'ESA schafft un engem Ofwierprojet genannt "Don Quijote". Déi zwou Sonden
"Sancho" an "Hidalgo" kéinte bei den Asteroid fléien, deen den "Hidalgo" als
véier Tonne schwéieren Impakter ramme géif, während "Sancho" am Orbit vum
Asteroid Daten iwwer seng Vitess, Zesummesetzung an Erfolleg vum "Hidalgo"
sammelt. Och wa véier Tonnen am Verglach zu engem Asteroid wéineg erschéngen,
kënne scho wéineg Bousekonnen duergoen, fir den Asteroid vu sengem
Kollisiounskurs ofzebréngen. No Donnéeë vun der ESA ass déi Method fir Objete
bis 1 km Duerchmiesser wierkungsvoll an d'Missioun géif gestart ginn, wann
d'Aschlagswahrscheinlechkeet vun engem Asteroid wéi den (99942) Apophis iwwer
1 % eropgeet.

Am Januar 2012 gouf den internationale Fuerschungsprojet „NEOShield“ gegrënnt,
dat sech och mat Méiglechkeete zu der planetarer Verdeedegung auseneesetzt.



https://lb.wikipedia.org/wiki/Humphrey_Bogart

Den Humphrey Bogart gebuer als Humphrey DeForest Bogart de 25. Dezember 1899 zu
New York, a gestuerwen de 14. Januar 1957 zu Hollywood, war en US-amerikanesche
Schauspiller.

Seng Carrière huet an den 30er Jore mat der Interpretatioun vu Gangsterbossen a
Boxeren ugefaangen. 1941 kritt hie vum John Huston d'Chance, zu engem neie
Filmtypus bäizedroen: mat senger Interpretatioun vum Sam Spade am The Maltese
Falcon prägt hien den Typ vum Eenzelgänger. De Film noir ass gebuer. 1942 spillt
e sech an de Filmklassikerhimmel. Am Film Casablanca spillt hien den zynischen
Nightclub-Besëtzer Rick. Bei den Dréiaarbechten zu To Have and Have not 1945
léiert de Bogart d'Lauren Bacall kennen, déi Fra, déi hien nach am selwechte
Joer bestuede wäert a mat där hie bis zu sengem Doud zesummenbleiwt. 1946 dréint
hie The Big Sleep an 1947 Dead Reckoning; zweemol e Succès. 1948 spillt de
Bogart am The Treasure of the Sierra Madre ee vun den dräi erfolleglose
Goldsicher.

1951 spillt hie seng wuel schéinst Roll: Als Charlie Alnutt am African Queen
spillt hien den net méi ganz jonke Kapitän deen et net nëmme mat Bluttsëffer an
Nazie mä och nach mat der Katharine Hepburn ze di kritt. Dës Roll bréngt him den
Oscar als beschten Haaptduersteller. 1954 hat hie bal nach en zweete vun deene
Giele mat heemhuele kënnen: am Edward Dmytryk sengem The Caine Mutiny
begeeschtert hien d'Kritiker. Nach am selwechte Joer dréint hien The Barefoot
Contessa mat der Ava Gardner a Sabrina. Dëse Film ass wuel Schold drun datt den
Humphrey Bogart ni méi e Film mam Billy Wilder zesumme gedréit huet; den Bogart
huet d'Roll akzeptéiert well him versprach gouf, datt d'Lauren Bacall géif
matspillen. Mä amplaz kréien d'Audrey Hepburn an de William Holden d'Rollen. Am
We're No Angels spillt hien e Gefaangenen, zesumme mam Peter Ustinov. Vum Kriibs
gezeechent gëtt him seng lescht Roll am The Harder They Fall (1956) nach eng
lescht Kéier d'Méiglechkeet, säi ganzt Kënnen ze weisen.



https://lb.wikipedia.org/wiki/Hoplit

En Hoplit (algr.: ὁπλίτης / hoplítês, vun ὅπλον / hóplon « Waff ») war am Ale
Griicheland e schwéier bewaffenten Zaldot, am Géigesaz zum γυμνής / gumnếs an
dem ψιλός / psilós, déi liicht bewaffent waren. D'Hoplite waren traditionell de
Schwéierpunkt vun der griichescher Arméi.

D'Hopliten hunn an enger zouener Formatioun gekämpft, der Phalanx. De Kampf a
Phalanxe war awer och scho virun den Hopliten am Brauch, doriwwer erzielt och
den Homer. Duerch d'Verbreedung vum charakteristeschen Hopliteschëld huet sech
d'Kampfweis lues awer sécher verännert. Beim Homer war d'Schluecht nach e
flexibelt Hin an Hir. Wann eng Arméi an d'Flucht geschloë gouf, sou konnt si
sech nees sammelen, an e Géigenugrëff starten.

Mam Hopliteschëld ass de Kampf méi statesch ginn. Wann eng Säit an d'Flucht
gedriwwe gouf, sou war d'Schluecht entscheet, well vill Kämpfer op der Flucht
hiert schwéiert Schëld ewechgehäit hunn. En neie Kampf ouni Schëld war net
méiglech. D'Schluechte goufen doduerch méi rau, mä och méi séier an et gouf och
meeschtens en eendeitege Gewënner. D'Dauer vun enger Hopliteschluecht léisst
sech awer net ausrechnen. Antik Quelle schwätzen zwar dacks vun enger "laanger
Dauer", mä dëst ass schwéier ze deiten.

„Erfonnt“ gouf d'Phalanx vun den Hopliten duerch d'Spartaner am Zweete
Messenesche Krich ëm 640 v. Chr. Och déi fréisten Duerstellung vun der Phalanx
vun den Hopliten, déi sougenannt Chigi-Kan, staamt aus dëser Zäit.

Hoplite waren urspréngéech och d'Zaldote vun de réimesche Legiounen bis dës am
4. Joerhonnert virun allem de Pilum benotzt hunn. Och d'Etrusker an d'Karthager
hunn dem Staat als Hoplit no griicheschem Virbild gedéngt, d'Perser haten eng
ähnlech Trupp. Déi fréi Triarii hunn och eng hoplitenähnlech Ausrëschtung
ugedoen.

Déi komplett Bewaffnung vun engem Hoplit gouf Panhoplie (algr.: panhoplia)
genannt, wat souvill heescht wéi Allbewaffnung (pan = all, hoplon = Waff). Déi
wichtegst Waff vun engem Hoplit war säi grousst ronnt Schëld, wat Aspis genannt
gouf, an de ganzen Uewerkierper bedeckt huet. D'Schëld gouf aus Holz gemaach, an
üblecherweis mat Bronze iwwerzunn, an hat ongeféier 1 Meter am Duerchmiesser.
D'Ugrëffswaffe waren eng Stousslanz (δόρυ / dóry) mat enger Spëtzt aus Stol (am
7. an am 6. Joerhonnert gouf dës zum Deel duerch e méi kuerze Speer ergänzt) an
e Schwäert (ξίφος / xíphos) fir de Fall, datt d'Lanz am Nokampf gebrach ass.
D'Lanz war ëm déi 2 Meter laang, de Speer ëm déi 1,5 Meter. Bei de Schwäerter
koumen e puer Modeller zum Asaz. Nieft engem Kuerzschwäert war och en
Hiebschwäert (kopis, machaira) am Gebrauch, bei deem d'Spëtzt no vir ofgewénkelt
war.

Dobäi koume Schutzwaffe wéi den Helm (κράνος / krános), Beeschützer (κνημῖδες /
knêmĩdes) aus Bronze souwéi e Broschtpanzer (θώραξ / thốrax) – dëse war
ursprénglech aus Bronze oder Lieder, zanter dem 5. Joerhonnert war et e
Léngepanzer. Zousätzlech Bewaffnunge wéi Uewer- an Ënneraarmschinnen,
Uewerschenkel- a Foussschutz koume virun allem am 6. Joerhonnert bei grousse
Kämpf zum Asaz. Spéider goufe si ewech gelooss, fir méi beweglech ze sinn.
Zanter dem 4. Joerhonnert goufen d'Beeschinnen och dacks durch eng Zort
"Stiwwel" aus Lieder ersat. Well dës Ausrëschtung deier war, konnte sech
natierlech nëmmen déi räich Bierger sou Rëschtunge leeschten. Bei den Hopliten,
déi net zum Adel gehéiert hunn, schénge méi einfach Ausstattungen üblech
gewiescht ze sinn. Op Relieffer op Griewer vum 5. a 4. Joerhonnert si méi
einfach Bewaffnungen och duergestallt. Dës Hopliten haten en Helm, deen souguer
duerch en décke Filzhutt (pilos) konnt ersat ginn, e Schëld an eng Lanz. De
Wäert vun enger Hopliterëschtung léisst sech kaum a Relatioun zu moderne
Suewäerter setzen, well zum wirtschaftlechen Opwand ze wéineg Notizen an der
antiker Literatur ze fanne sinn.

Et war üblech, charakteristesch Zeechen op d'Schëlder ze maachen, déi sech vu
Polis zu Polis ënnerscheet hunn. D'Schëlder vun den Atheneschen Hopliten haten
zum Beispill eng Eil, bei den Thebaner war et eng Sphinx a bei de Spartaner en
Λ, de griichesche Buschtaf Lambda (fir Lakedaimon). Wéi vill Kämpfer vun enger
Phalanx d'Zeechen op hire Schëlter haten, a wéiwäit dës Zeechen uniform waren,
ass net kloer. Op athenesche Vasebiller gesäit een eng ganz Bandbreed vun
Zeechen, déi och net ëmmer e Bezuch zu der Stad selwer haten. Och bei anere
Waffe gouf et éischter Individualitéit.

Zanter dem Iphikrates goufen d'Speerer méi laang, an oval Theuros-Schëlder
koumen zum Asaz. Schwéier Hopliten hunn e Kettenhiem ugedoen.

No der Reform vum Solon kruten d'Hopliten zu Athen en direkte politeschen
Afloss. An der Staatsform, déi hien op d'Bee gestallt hat, déi sougenanntn
Timokratie, war net méi den Adel eng Viraussetzung fir politesch Ämter ze
bekleeden, mä d'Verméigen. Well prinzipiell jiddweree genuch Sue konnt
zesummebréngen, fir sech d'Ausrëschtung vun engem Hoplit ze leeschten, stoung
domat och prinzipiell jiddwerengem den Opstig an déi politesch aktiv Klass op.

An demokrateschen Zäiten, wou de Status als Hoplit net méi d'Deelhuelen un der
Politik no "ënne" beschränkt huet, konnten Athener ouni Besëtz eng Ausrëschtung
am Zeughaus an der Stad kréien. Well all Phyle hir Kampfeenheet (500 v. Chr.
zirka 1000 Hopliten) gestallt huet, hat all Bierger d'Wiel, op hien op enger
Triere oder an der Phalanx dinge wollt.



https://lb.wikipedia.org/wiki/Hollerech

Hollerech ass e Quartier am Südweste vun der Stad Lëtzebuerg an eng fréier
Gemeng.

Et gëtt ugeholl, datt déi éischt Uertschaft do tëscht dem 5. an dem 10.
Joerhonnert entstanen ass. D'Par Hollerech gouf et schonn ëm 980. Deemools
goufen Nimm wéi Holdrig oder Holrich gebraucht. Eng méiglech Erklärung vum Numm
kéint och déi grënnesch St-Ulrichs-Kierch sinn. De Stadgronn huet deemools zur
Par Hollerech gehéiert an aus "Ulrich" kéint iwwer "Ullerich" an "Hullerich"
schlussendlech "Hollerech" entstane sinn.

Hollerech war eng Zäit eng kleng, eegestänneg Gemeng, d'Gemeng duerch déi
d'Péitruss goung, d'Gemeng vum Péitrussdall.

Laang Zäit war Hollerech en industrielle Site. D'Hollerecher Schmelz
(Servais-Schmelz) huet mat hiren dräi Héichiewen am Joer 1883 de
Produktiounsmaximum vun 19.270 Tonne Stol erreecht. 1886 ass d'Schmelz definitiv
zougemaach ginn an 1898 huet sech op deem Site e Gaswierk etabléiert,
d'Hollericher Gaswerk A.G..

Am Zweete Weltkrich krut déi Hollerecher Gare eng traureg Reputatioun. Vun do
aus sinn d'Zwangsrekrutéiert fortgefuer a Famille vu politesche Prisonéier an
Nazi-Däitschland ëmgesidelt ginn. Nach haut erënneren den Deportatiounsmemorial
an e Monument nieft der fréierer Gare un déi däischter Zäit aus der Lëtzebuerger
Geschicht.

Haut ass Hollerech bekannt als Paart vun der Escher Autobunn (A4) an d'Stad
eran, als de Quartier mam neien Tramsschapp (Busgarage vun der Stad Lëtzebuerg),
mam Sëtz vun der Banque internationale à Luxembourg (fréier Dexia-BIL), vun der
Vereenegung vun de Krankekeesen, vun eeleren industrielle Siten (Paul Wurth an
Heintz Van Landewyck), awer och als Treffpunkt am Stater Nuetsliewen.

Enn 2010 hunn zu Hollerech 5.961 Leit gewunnt. Op den 31.12.2016 waren et der
6.886. Den Undeel vun de Lëtzebuerger louch bei 24,55 % géintiwwer 75,45 %
Auslänner.



https://lb.wikipedia.org/wiki/Hip-Hop

Hip-Hop [ɦip ̟ɦɑp] ass e Musekgenre bei deem de Schwéierpunkt op engem
rhytmesche Beat a Rap läit, amplaz vun harmonesche Melodien a Gesank. En ass an
den 1970er Joren zu New York entstanen, wou e bei Afro-Amerikaner beléift war.
D'Beater vu populäre Musekgenrë wéi Funk oder Soul goufen dofir isoléiert, eng
Technik, déi an der kontemporärer jamaikanescher Musek geleefeg war. Immigrante
vu Jamaika an anere Karibikstaaten, dorënner den DJ Kool Herc, den Afrika
Bambaataa, de Grandmaster Flash an de Grand Wizzard Theodore déi als Pappe vum
Hip-Hop gëllen, hate se zu New York agefouert. De Genre huet sech séier un der
Ostküst vun den USA, duerno am ganze Land a spéider an den 1980er an 1990er an
der ganzer Welt verbreet.

Zu Lëtzebuerg gëtt et och eng kleng Hip-Hop-Zeen, déi sech haaptsächlech duerch
déi grouss Diversitéit vu Sproochen auszeechent. Nieft Produzenten déi
intrumentalen Hip-Hop maachen (zum Beispill CHI oder StA) ginn et Rapper a
Gruppen, déi Hip-Hop mat lëtzebuergeschen (De Läb, T the Boss, Freshdax),
franséischen (A.L.S., Bossmen), däitschen (Toby, Exemo), italieneschen (Cico,
Uranami) oder portugiseschen Texter maachen.

Franséischsproochegen Hip-Hop (op Franséisch: rap français) ass géint Enn der
1980er an Ufank der 1990er Joren a francophone Länner ëmmer méi beléift ginn,
mat engersäits Gruppen wéi de belschen Duo Benny B & DJ Daddy K mat liichten
Texter a Pop-orientéierte Beater, an anerersäits kommerziell genee sou
erfollegräichen a vun de Kritiken héichgeluefte Kënschtler wéi IAM, MC Solaar,
Oxmo Puccino oder déi provokativ NTM. Obwuel Frankräich an der Tëschenzäit no
den USA zum zweetgréissten Hip-Hop-Maart op der Welt gewuess ass, limitéiert säi
Succès sech net nëmmen op ee Land.

Global gesinn huet de franséischen Hip-Hop e puer Charakteristiken déi e vum
"generellen" Hip-Hop ënnerscheeden. Vill Kënschtler si vun afrikanescher oder
nordafrikanescher/arabescher Ofstamung, wat sech souwuel an den Texter wéi och
musikalesch ausdréckt. Musikalesch Aflëss vu Chanson bis Raï sinn net seelen an
Islam ass en Thema dat ëmmer erëm ze fannen ass, grad sou wéi Problemer am
Zesummenhang mat Immigratioun, Integratioun a Rassismus. Am allgemengen spillen
déi politesch a sozial Aspekter eng vill méi grouss Roll an den Texter wéi zum
Beispill am amerikaneschen oder däitschen Hip-Hop.



https://lb.wikipedia.org/wiki/Heterosexualit%C3%A9it

Heterosexualitéit setzt sech aus zwéi Begrëffer aus dem Griicheschen a
Laténgeschen zesummen: hetero (friem, anescht, veschidden) sexus (Sexualitéit,
Sex, Geschlecht) an ass d'Bezeechnung fir eng vun esëllechen, wann och
statistesch déi heefegst sexuell Orientéierung vum Mënsch.

Heterosexuell sinn, heescht, seng eege sexuell Orientéierung a seng libidinéis
Intressien op dat konträert, heteromorpht Geschlecht auszeriichten. Déi sexuell
Orientéierung ass déi heefegst a gëtt weltwäit statistesch vun zirka 94-96
Prozent vun de Mënsche gelieft. De Prozentsaz gëtt awer zanter zirka 20 Joer méi
relativ bewäert, well duerch d'allgemeng Liberaliséierung vun der Sexualitéit
ëmmer méi Mënsche sech trauen, hir Tendenz zu enger anerer Richtung zouginn, a
sech z. B. zu der Homosexualitéit, oder der Transsexualitéit bekennen.

Duerch seng grouss Verbreedung gëllt d'Heterosexualitéit als normal, well dëse
geschlechtlechte Gefillsspektrum an dat relatiivt Rolleverhalen dem sexuelle
Verhale vun der Majoritéit vun de Mënschen entsprécht a quasi d'Norm duerstellt.
Norm ass an dësem Zesummenhank als wäertfräi Kategorie ze verstoen an net als
Qualitéitspredikat z'interpretéieren: z. B.: "normal ass richteg, resp.
natierlech" an/oder "anormal ass falsch, resp. onnatierlech", och wann dee
Standpunkt vu verschidde Reliounen a reliésen Institutiounen an hire
moralesch-etheschen, mä net normative Prescriptiounen dacks sou duergestallt
gëtt.

D'Heterosexualitéit gëtt an de meeschte Kulturen als sexuell Identitéit
erzéieresch ënnerstëtzt a jee no politesch-sakralem Regime deelweis souguer per
Dekret gefuerdert, ënner anerem, well d'Heterosexualitéit an der
Mënschheetsgeschicht traditionell als Prokreatiounsmethod verankert ass an
d'Weiderexistenz vun der Mënschheet garantéiert. Datt d'Heterosexualitéit awer
zanter jeehier net déi eenzeg sexuell gelieften Identitéit as, léiert eis
d'soziologesch Mënschheetsgeschicht an hir spezifesch kulturell bedéngt
Traditiounen, Riten a pseudo-reliéis Praktiken.

A bestëmmten isoléierte Liewenssituatiounen an entspriechende -bedéngungen, an
deenen d'heterosexuellt Erliewe vun der Libido net méiglech ass, kënne sech
Impulser a Besoinen manifestéieren, déi beispillsweis an der Homosexualitéit, an
enger Variant vum Narzissmus oder a pathologesche Paraphilien (mat Kanner,
Déieren oder Géigestänn) en Ersatz fannen.

Déi Ersatzpraktike sinn, wann et sech nëmmen ëm zäitbedéngten Isolatioune vum
heteromorphe Geschlecht handelt, (Prisongsopenthalt, Aarbechtskolonie,
Militärzäit, Internatsliewen), an der Regel net dauerhaft an déi betraffe
Persoune fannen ënner normalen Ëmstänn erëm zu hirer ursrpénglecher Identitéit
zréck. An dauerhaften Isolatioune vum konträre Geschlecht (Kléischter, laang
Prisongsopenthalter, Eremitagen ...) ka sech jee no mentaler Stabilitéit an/oder
Hygiene déi eng oder aner definitiv Alternatividentitéit oder Deviatioun
entwéckelen. Déi Quasi-Zwangsleefegkeet ass op de Geschlechtsdriff
zréckzeféieren, deen a jiddwerengem Mënsch aktiv ass, an nëmmen duerch
konträr-natierlech Ënnerdréckung oder sougenannte spirituell Methoden deelsweis
neutraliséiert ka ginn.

D'Erkenne vun der eegener Sexualitéit ass net de facto altersbedéngt
(manifestéiert sech z. B. net onbedéngt an ëmmer während der Pubertéit) an hänkt
vu ville Facteuren of: vum erzéiereschen, sozialen a kulturellen Ëmfeld, vu
moralesch an ethesch bedéngten Aflëss oder ugeléierten Usiichten a
konditionnéierte Prägungen.

Nieft der Heterosexualitéit als Identitéit gëtt et nach d'Homosexualitéit,
d'Transsexualitéit a verschidde Paraphilien, alleguer souwuel bei de Frae wéi
och bei de Männer. Ausser der Rei gëtt et nach d'Intersexualitéit, déi u sech am
Prinzip déi zwee (physesch a psychesch) Geschlechter a sech vereent.



https://lb.wikipedia.org/wiki/Hertz_(Eenheet)

Hertz, symboliséiert Hz, ass am Internationalen Eenheetesystem d'Unitéit fir
d'Frequenz. Si gëtt d'Zuel vun de Schwéngunge pro Sekonn un, allgemeng och
d'Zuel vu Virgäng déi sech pro Sekonn widderhuelen.

D'Eenheet gouf 1935 nom däitsche Physiker Heinrich Rudolf Hertz genannt. Si ass
op regelméisseg Virgäng déi sech widderhuelen – besonnesch Schwéngungen –
limitéiert. D'Schwéngungsform ass dogéint net limitéiert, och d'Frequenze vun
net sinusfërmege Schwéngunge ginn an Hertz uginn.

Fir d'Wénkelvitesse, déi och an der Eenheet s−1 ugi gëtt (normgerecht wier
d'Eenheet rad/s), gëtt Hz net gebraucht. Datselwecht gëllt fir d'Dréizuel oder
Ëmdréiungsfrequenz (DIN 1301-2). Fir Virgäng déi sech onregelméisseg
widderhuelen gëtt et eegen Eenheeten (wéi beispillsweis beim Becquerel, bei deem
et ëm statistesch variabel radioaktiv Zerfallevenementer geet, fir déi een
nëmmen eng Duerchschnëttsquot uginn kann).

An der Schwéngungsmoosstechnik gëtt d'Dréizuel vun enger Maschinn an Hertz
uginn, et schwätzt een da vun Dréifrequenz. Soss gëtt bei Dréizuele meeschtens
d'Zuel vun den Ëmdréiunge pro Minutt uginn, also net an Hz mä an der Eenheet
U/min.

D'Moosseenheet „Hertz“ gouf 1960 vun der CGPM (Conférence Générale des Poids et
Mesures) vun engleschsproochege Länner iwwerholl an huet do den Numm cycles per
second = cps (Zykle pro Sekonn) ersat. Dofir fënnt een an der
engleschsproocheger Literatur vu virun 1960 amplaz vun Hertz nach Bezeechnungen
cps oder c/sec.



https://lb.wikipedia.org/wiki/Handball

Handball, oder Halenhandball, zielt zu engen vun deene Sportaarten mat deem
meeschte Kierperkontakt. Déi zwou Equippe musse probéieren, de Ball am Géigner
säi Gol ze schéissen.

Den Handball gouf soss um Feld (Feldhandball) gespillt, haut awer haaptsächlech
an der Hal. Ëmmer méi beléift ass hautdesdaags de Beachhandball fir op der
Plage. An Amerika gëtt och nach e Cityhandball fir an der Stad.

Handball-ähnlech Spiller gouf et schonn an der Antiquitéit. An der Odyssee vum
Homer goufen d'Spiller vun Urania beschriwen. Bei de Réimer gouf et Harpaston
genannt. Béid Spiller hate verschidden Eegenschafte vum Handball. De Walther von
der Vogelweide huet och vun engem Fangballspiel geschriwwen.

1906 eréischt huet den dänesche Schoulmeeschter Holger Nielson déi éischt Regele
geschriwwen a Matcher organiséiert. Nom Krich, 1946, gouf d'International
Handballfederatioun (kuerz IHF) gegrënnt. 1991 gouf och déi Europäesch
Handballfederatioun (kuerz EHF) gegrënnt. A béide Fäll war eis national
Federatioun, d'FLH, Grënnungsmember.

huet eng rechteckeg Form vu 40 op 20 Meter. Eng Mëttellinn trennt dëst Feld an
zwou gleichgrouss Hallschenten.

Op de Säite stinn d'Goler. Virun all Gol sinn zwéin Hallefkreeser gezeechnet.
Dee méi klengen huet en Duerchmiesser vu 6 Meter an trennt dem Golkipp säi Raum
vum Rescht vum Terrain of. Et ass kengem Feldspiller erlaabt an dee Krees
dranzetrëppelen. Deen zweeten Hallefkrees, bekannt als 9-Meter-Linn, ass
gestréchelt.

Riicht virum Gol gëtt et och nach d'7 Meter-Linn, dei ähnlech wéi beim Foussball
d'11 Meter-Linn, fir Stroofwërf ass.

All Equipe besteet aus 6 Feldspiller an engem Golkipp. Bis zu 7 Spiller däerfen
op der Bänk sëtzen.

D'Längt vun engem Match hänkt vum Alter vun den Equippen of. D'Häre spillen 2x
30 Minutten. Méi Jonker spillen 3x 10 Minutten.

De Ball däerf net mam Fouss a Kontakt sinn. All anere Kierperdeel, de Knéi mat
abegraff, däerfen de Ball awer beréieren. Mam Ball am Grapp däerf ee maximal
dräi Schrëtt virum Dribbelen an dräi Schrëtt nom Dribbele maachen, soss gëtt et
Marché. Bei engem Ballbesëtz däerf nëmmen eng Kéier gedribbelt ginn oder de
Arbitter päift duebelen Dribbel (oder einfach Duebelen). Bei Marché oder
Duebelen kritt de Géigner de Ball.

Gepaff gëtt vun engem bis zwee Arbitteren um Feld an engem Offiziellen op der
Auerbänk.

Jiddwer Equipe däerf pro Hallschent eng Kéier en Time-out vun enger Minutt
ufroen. Dës Auszäit kann nëmme vum Arbitter geneemegt ginn, wann dës Equipe am
Ballbesëtz ass.

D'Informatiounen iwwer d'Lëtzebuerger Handballfederatioun F.L.H. an iwwer
d'Veräiner zu Lëtzebuerg stinn am Artikel Fédération luxembourgeoise de
handball.



https://lb.wikipedia.org/wiki/Habsburg

D'Haus Habsburg oder d'Habsburger sinn e grousst europäescht Adelsgeschlecht,
den Numm kënnt vun der Buerg Habsburg am Aargau (Schwäiz).

D'Membere vun dëser Dynastie hunn iwwer Joerhonnerte laang iwwer Éisträich,
Béimen an Ungarn geherrscht. Vu 1438 bis 1740 koumen all d'Keeser vum Hellege
Réimesche Räich aus dem Haus Habsburg. Am 16. a 17. Joerhonnert huet
d'Adelsgeschlecht och iwwer d'Kinnekräicher vu Spuenien a Portugal mat hire
Besëtzer an Amerika, Afrika an Asien regéiert.

Nom Doud vum leschte männlechen Habsburger, dem Keeser Karl VI., huet seng
Duechter Maria Theresia zesumme mat hirem Mann François III. vu Loutrengen
d'Nofolleg iwwerholl, dëst war den Ufank vun der Dynastie vun
Habsburg-Loutrengen. Weider Keeser koume vu 1745 bis zum Ënnergang vum Hellege
Réimesche Räich 1806 nees aus dësem Haus; de leschte réimesch-däitsche Keeser,
de Franz II., huet 1804 d'ierflecht Keesertum Éisträich gegrënnt, wat bis 1918
Bestand hat. Niewelinne vun der Dynastie Habsburg-Loutrengen hunn an der
Toskana, Modena a Parma souwéi kuerzzäiteg a Mexiko regéiert. Ëmgangssproochlech
steet den Numm "Habsburg" och nach haut fir d'Dynastie Habsburg-Loutrengen.

Déi fréi Generatioune vun den Habsburger loosse sech engersäits nëmmen op Grond
vu genealogeschen Opzeechnunge rekonstruéieren, déi 1160 erstallt goufen, an
anerersäits op Grond vun engem gefälschten Testament vun engem Werner I.
(1030-1096). Gefälscht ass d'Testament doduerch, datt d'Testament op 1027
datéiert ass, wahrscheinlech awer eréischt ëm 1085 geschriwwe ginn ass.
Habsburgesch Stammbamfuerscher hu schonn ëm 1500 komplett Stammbeem vun hirem
Geschlecht ausgeschafft. Dës fréi Genealogie féieren ë. a. réimesch Adeleger, de
Priamos vun Troja (Jong vum Jupiter) an de Kinnek Artus als direkt Virfahren un.
Historesch fundéiert Resultater iwwer d'Stammbamverhältnisser gëtt et keng.
Eenzeg an eleng d'Nimm loosse sech beleeën.

De Guntram de Räichen († 973) soll nom Stammbam vun der Acta Murensia aus dem
Joer 1160 de Stammpapp sinn. Eng aner Quell ernimmt e Guntram, dee Grof um
Uewerrhäin gewiescht soll sinn. Wann et déiselwecht Persoun ass, da kéinten
d'Habsburger aus dem elsässeschen Herzogsgeschlecht vun den Etichonen mat
Besëtzer am Elsass an am Breisgau kommen.

Vum Guntram dem Räichen ass dokumentéiert, datt hien e Jong mam Numm Lanzelin
oder Kanzelin hat, dee Grof vun Altenburg (am haitege Kanton Aargau) war. Hie
gëtt mat engem Landolt, Grof am Thurgau, a Verbindung gesat. A leschter Zäit
gëtt awer ëmmer méi gezweiwelt, op dëst déiselwecht Persoun ass.

Ëm 1027 huet en Enkel vum Guntram, de Radbot (985-1045) d'Benediktinerklouschter
Muri gegrënnt, a säi Brudder Rudolf d'Klouschter Ottmarsheim am Uewerelsass. Als
Herrschaftsmëttelpunkt gouf ëm 1020 vum Radbot d'Buerg Habsburg baue gelooss,
déi haut an der Schwäizer Gemeng Habsburg am Aargau steet. D'Habsburger hunn
nach weider Buerge baue gelooss. Den Otto vun Habsburg († 1111) war den éischten
aus der Famill, dee sech vun Habsburg genannt huet. Am 11. an 12. Joerhonnert
hunn d'Habsburger hiren Territoire weider ausgebaut, Vogteien a
Grofschaftsrechter kaaft. Si goufen zu Landgrofen am Uewerelsass, a Vogte vum
Stroossbuerger Héichstëft. Si hunn och Usproch op d'Ierfschaft vun de Kyburger
erhuewen, sou datt si Lännereien am Zürigau, an der Schwyz, Unterwalden, am
Aargau an am Uri eruewere konnten.

Zu enger éischter Deelung vum Haus koum et am fréien 13. Joerhonnert. Den
Albrecht IV. war de Grënner vun der eelerer Linn an de Rudolf III. vun der Linn
Habsburg-Laufenburg. Duerch d'Konkurrenz ass eng raimlech Trennung entstanen.
Obschonn de Rudolf III. net zu enger Nieweroll verdaamt gi war, ass et him net
gelongen, en eegent Herrschaftszentrum an der Zentralschwäiz opzebauen. Spéider
Versich goufen heefeg vun der eelerer Linn duerchkräizt.

De Jong vum Albrechts IV., de Rudolf IV. dogéint, konnt säi Räich systematesch
ausbauen. Hie konnt seng Herrschaft op de Schwarzwald ausdehnen. Duerch
d'Kyburger Ierfschaft konnt hien ausserdeem d'Ost- an d'Nordostschwäiz fir sech
beusprochen. Hie gouf zu engem mächtegen Här a Südschwaben. Seng Wiel zum
réimesch-däitsche Kinnek 1273 als Rudolf I. war d'Kréinung vu sengem Erfolleg.

No der Wiel vum Rudolf I. zum réimesch-däitsche Kinnek hu sech d'Habsburger mat
dem Kaf vun den Herzogtümer Éisträich a Steiermark zu enger wichteger Hausmuecht
entwéckelt. Mat weidere Gebidder am Osten an dem Verloscht vum alhabsburgesche
Besëtz an der Schwäiz am 14. a 15. Joerhonnert huet sech d'Muechtzentrum
entgülteg an d'Ostalpegebitt verlagert. D'Habsburg selwer ass 1415 un
d'Eidgenosse gaangen. D'Bezéiunge vun den Habsburger zu hirem fréiere Käerland
sinn awer enk bliwwen. Dëst huet sech ënner anerem um Klouschter Muri an un der
Abtei Königsfelden gewisen.

Well d'Habsburger an der Gëllener Bulle net am Krees vun de Kurfürste
berécksichteg goufen, huet den Herzog Rudolf IV. 1358/59 eng Fälschung an Optrag
ginn, de Privilegium Maius, an deem hien den Äerzherzogstitel, dee spéider fir
d'Habsburger charakteristesch gouf, fir sech beusprocht huet.

No der Wal vum Albrecht II. 1438 hunn d'Habsburger - mat der Ausnam vum Keeser
Karl VII. (1742–1745) - all Keeser vum Hellege Réimesche Räich bis zum Enn 1806
gestallt.

Glécklech Familljeverbindungen an Doudesfäll hunn den Habsburger um Enn vum 15.
Joerhonnert d'Herzogtum Bourgogne an duerno d'Kroune vu Spuenien, Béimen an
Ungarn bruecht. Mat den Nofolger vum Keeser Karel V. hu sech d'Habsburger an eng
spuenesch an an eng éisträichesch Linn gedeelt. Nodeem d'spuenesch Linn op en
Enn gaange war, konnten d'éisträichesch Habsburger nëmmen e klengen Deel vun der
spuenescher Ierfschaft gewannen.

1740 sinn och d'éisträichesch Habsburger am Mannesstamm ausgestuerwen. Nodeem
d'Ierfduechter Maria Theresia, der hir Herrscherrechter de Karel VI. mat der
Pragmatescher Sanktioun geséchert hat, sech mam François III. vu Loutrengen
bestuet hat, huet sech d'Dynastie Habsburg-Loutrengen genannt. Si huet vu 1765
bis 1806 d'Keeser vum Hellege Réimesche Räich gestallt.

1806 huet de Franz II. am Kader vun de Napoleonesche Kricher ofgedankt, an
d'Hellegt Réimescht Räich ass op en Enn gaangen.

Am Joer 1804 hat de Keeser Franz II. dat ierflecht Keesertum Éisträich
proklaméiert, fir eng Ranggläichheet mam Napoléon oprecht z'erhalen, deen am
selwechte Joer zum Keeser vun de Fransouse proklaméiert gi war. D'Keesertum
Éisträich huet all habsburgesch Ierflänner ëmfaasst. 1867 gouf d'Räich zu der
Éisträichesch-Ungarescher Monarchie ëmgewandelt; dës ass um Enn vum Éischte
Weltkrich 1918 zerfall.

Den 11. November 1918 huet de leschte Keeser Karl I. op all Undeel un de
Staatsgeschäfter an Éisträich verzicht, den 13. November och an Ungarn.

Opgrond vum Habsburgergesetz vum 3. Abrëll 1919 goufen all Habsburger, déi net
op hir Zougehéieregkeet zum Haus Habsburg-Loutrengen (also zu der Dynastie mat
hiren Herrschaftsuspréch) verzichte wollten, a sech als "getreue Staatsbürger
der Republik" bekenne wollten, aus dem Land ausgewisen. Ausserdeem goufen
d'habsburgesch Familljefonge geplëmmt (net awer perséinlecht Privatverméigen).
D'Membere vum Haus hu sech zum Deel fir dat republikanescht Éisträich entscheet,
sinn zum Deel awer och an den Exil gaangen.

No zwéi Restauratiounsversich vum Kinnek Karl an Ungarn huet d'ungarescht
Parlament de 6. November 1921 d'Dethronisatioun vum Haus Habsburg-Loutrengen
gestëmmt. Ungarn ass bis 1944 e Kinnekräich ouni Kinnek bliwwen.

Familljechef ass zanter 2007 de Karl Habsburg-Lothringen, Jong vum Otto von
Habsburg.



https://lb.wikipedia.org/wiki/Gruidae

D'Kranichen (Gruidae) sinn eng Famill aus der Uerdnung vun de Gruiformes. A
Mëttel- an Nordeuropa ass de d'Hoergäns (oder Krukert) déi prominentst Aart aus
där Famill. Kranichen hunn e laangen Hals a laang Been an hunn deemno e Glach
mat de Stelzvigel wéi Stuerken oder Räeren.

Et gi 15 Aarten op der Welt, an et gëtt s'op alle Kontinenter, ausser an der
Antarktis an a Südamerika. Am dackste komme s'an in Asien an an Afrika vir.
Deene meeschten Aarten hire Liewensraum ass déi oppen, suppeg Gewan, wou et vill
Waasser gëtt (Tundra oder Savann).

Gruigae hunn e staark vergréisserte Loftrouer wat hinnen (ausser der Aart vun de
Krounekranichen) erméiglecht, haart ze jäizen.

Déi Kranichaarten, déi a méi waarme Klimazone liewen, sinn do d'ganzt Joer,
iwwerdeems déi, déi a méi kalen hiert doheem hunn, Zuchvulle sinn. Si fléien
dann an den opfällege "V-" oder "1-Formatiounen" a Gruppen duer wou et méi waarm
ass, an nees hannescht. Si fléien an engem Dag ronn 300 heiansdo souguer 800 km.
Hir Vitess ass 60–80 km/h.

Kraniche sinn Omnivoren a friessen souwuel Planzen (Som, Wuerzelen, Blieder,
Kraider, Grieser, Nëss, Bieren) wéi och Fleesch (Wierm, Mollusken, Insekten,
Kriibsdéieren, Fësch, Fräschen, Eidechsen, Knabberdéieren).

Den Numm "Kranich" ass Famill mat "Kran" a "Krunn" (vgl. fr: grue < grus, engl:
crane), déi allebéid wéinst hirer Form, ofgeleet sinn. Och dat franséischt Wuert
fir Stammbam, pédigré, kënnt vu "pied de grue", well d'Form vun de Linnen e
Glach hu mat den Zéiwe vun engem Kranich.



https://lb.wikipedia.org/wiki/Geow%C3%ABssenschaften

D'Geowëssenschaften ëmfaassen all d'Wëssenschaften, déi sech mat der Äerd
beschäftegen.

Bei der Geowëssenschaft ginn d'Kenntnesser an d'Methode vun de
Basiswëssenschafte Physik, Mathematik, Astronomie, Chimie a Biologie ugewennt.
D'Geowëssenschafte sinn zimlech fächeriwwergräifend a kënne ganz schwéier
agegrenzt ginn. Doduerch gëtt et keng eendeiteg Definitioun.

D'Economiegeologie benotzt op der Sich no economesch wäertvolle Réistoffer,
nieft klassesche geologeschen Techniken, wéi d'Andeelen a Prouwen huelen um
Terrain, och d'Methode vun der Geochimie, Geophysik a Fernerkennung. Zur Klärung
vun der Genese vu Lagerplazen ass besonnesch d'Virstellung iwwer de Floss vun
ënnerierdeschen, mineraliséierte Léisungen (Fluid) wichteg. D'Biergbaugeologie
benotzt bei der Sich an der Exploitatioun vun Äerzlageren Erkenntnesser vun der
Tektonik an der Strukturgeologie. Bei der Sich no fossilem Brennmaterial, wéi
och no netmetalleschem Réimaterial, brauch ee Kenntnesser aus der Paleontologie
(haaptsächlech Mikrofossilien) a Sedimentologie.

D'Geochimie befaasst sech mat dem Opbau an der Verdeelung vu chemeschen
Elementer an Isotopen op der Äerd, op anere Planéiten an am Weltraum
(Kosmochimie). Ausserdeem erfuerscht si d'Gesetzer vum Matièretransport a
-kreeslaf vun de Mineraler an dem Gestengs an der ganzer Äerd.

D'Geodesie befaasst sech mat der Bestëmmung vun der Figur vun der Äerd, hirer
Zeechnung a Kaarten a Pläng souwéi dem Vermoossen a Beschreiwung vun der Géigend
an de Géigestänn a Bedeitung op der Äerduewerfläch. Deelberäicher vun der
Geodesie sinn d'Äerdvermoossen, d'Landvermoossen, d'Kartographie,
d'Fotogrammetrie, d'Ingenieurvermoossen an d'Astrogeodesie, déi d'Kenntnesser,
d'Mëttel an d'Methode vun der Astronomie fir Vermoossenssaufgaben asetzt.

D'Geographie ënnersicht all Virgäng an op der Äerd. Deelberäicher vun der
Geographie sinn d'Physesch Geographie an der Anthropogeographie.

Deelgebidder sinn: Kulturgeographie, Verkéiersgeographie, Sozialgeographie,
Bevëlkerungsgeographie an Economiegeographie.

D'Geoinformatik setzt sech mam Wiesen an der Funktioun vun der Geoinformatioun,
mat hirer Bereetstellung a Form vu Geodaten a mat deenen dorop opbauenden
Uwennungen auserneen. Déi dobäi gewonnen Erkenntnesser endegen an der
Technologie vun de GEO-Informatiounssystemer.

D'Geologie ënnersicht den Opbau vun der Äerd, virun allem d'Gestengs an der
Äerdkuuscht. De wichtegste Prinzip vun der Geologie ass den Aktualismus. Am
Ufank vun de 60er Joren huet d'Wëssenschaft e risege Fortschrëtt duerch
d'Akzeptéiere vun der Theorie vun der Plattentektonik. D'Schwësterwëssenschafte
vun der Geologie sinn d'Paleontologie an déi historesch Geologie. En Deel vun
der Geologie ass d'Stratigraphie, déi versicht d'Gestengs chronologesch nom
Alter anzedeelen (geologesch Zäitskala). Jee nodeem wéi eng Kennzeechen e
Gestengs huet, ënnerscheet een=== d'Fossil- oder Biostratigraphie,
Lithostratigraphie, Magnetostratigraphie an d'Sequenzstratigraphie.

D'Geophysik ass eng Spart vun der Physik an hëlt physikalesch Prinzipie fir
d'Erfuerschung vun der Äerd. Deelberäicher vun der Geophysik sinn d'Seismik,
d'Seismologie, d'Gravimetrie, d'Geoelektrik, d'Geothermik (versicht d'Hëtzt aus
der Äerd als Energieressource auszenotzen ), d'Isotopengeophysik, d'Geomagnetik
an d'Buerlachgeophysik.

D'Geotechnik ass en Haaptbegrëff fir d'Disziplinnen am Bauingenieurswiesen, déi
sech mat der Grënnung vu Bauwierker am Ënnergrond befaassen.

D'Ingenieurgeologie ass deen Deel vun der Geologie deen d'geologesch
Verhältnesser am Sënn vum Bauingenieurswiesen ënnersicht. Si befaasst sech z. B.
mat der Standfestegkeet vum Ënnergrond vu Bauwierker an och mat der
Äerbiewesécherheet. Si spillt och eng Roll bei der Entsuergung an der Vermeidung
vun Ëmweltschied.

D'Kartographie ass d'Wëssenschaft, Konscht an Technik vun der Erstellung vu
geographesche Kaarte fir d'Duerstellung vun der Äerduewerfläch mat all hiren
topographeschen, siidlungsgeographeschen, territorialen, infrastrukturellen,
sozialen, politeschen, historeschen, geologeschen, tektoneschen an all aner
Aspekter.

D'Kristallographie ass eng Materialwëssenschaft a beschäftegt sech mat de
physikaleschen Eegenschafte vu Kristaller.

D'Limnologie erfuerscht d'Struktur an de Stoff- an Energiehaushalt vun de
Bannegewässer als Ecosystem.

D'Ozeanographie ënnersicht d'Stoff- an d'Energiekreesleef an de Weltmierer.
D'Planktologie ass eng Verbindung zur Biologie.

D'Paleontologie ass d'Wëssenschaft déi sech mat de Planzen (Paleobotanik) an
Déieren (Paleozoologie) aus der Virzäit beschäftegt. Quellematerial fir
d'Paleontologe sinn d'Fossilien.

D'Petrophysik befaasst sech mat der Bestëmmung vu physikaleschen Eegenschafte vu
Gestengsprouwen. Si huet eng besonnesch Bedeitung bei der Bewäertung vu Gestengs
fir Pëtrol an Äerdgas.

D'Tektonik befaasst sech mam aktuelle Opbau vun der Äerdkuuscht an mat hire
Bewegungen a Stäerkten.

D'Wëssenschaft vun der Vulkanologie ëmfaasst déi vulkanesch Phenomener op der
Äerd.



https://lb.wikipedia.org/wiki/Georges_Hellinghausen

De Georges Hellinghausen, gebuer den 12. August 1956 an der Stad Lëtzebuerg, ass
e lëtzebuergesche Geeschtlechen, Theolog a Kierchenhistoriker.

1975 ass hien an de Séminaire agetratt an de 4. Juli 1981 gouf hien zum Priister
geweit. Seng Studien huet hien 1985 mat engem Doktorat a Kierchegeschicht an
Theologie ofgeschloss.

De Georges Hellinghausen ass Bëschofsvikar an zanter 1988 Professer um Grand
Séminaire de Luxembourg Centre Jean-XXIII zu Lëtzebuerg, wou hien 1993 Direkter
(Präses) gouf.

Hien ass Member vum Bëschofsrot, theologesche Beroder vum Äerzbëschof
Jean-Claude Hollerich a vun November 2011 un Direkter fir reliéis a kierchlech
Affären an de Medie vu Saint-Paul Luxembourg. Am Dezember 2013 koum dunn awer
scho seng onerwaart Demissioun vun der Fonktioun.

Den 22. Mee 2012 gouf hie vum Doumkapitel vun der Kathedral zum Doumprobst
(Prévôt du Chapitre cathédral) gewielt.

De Georges Hellinghausen ass Membre effectif vun der Section historique vum
Institut grand-ducal.



https://lb.wikipedia.org/wiki/Gemeng_Kolmer-Bierg

D'Gemeng Kolmer-Bierg ass eng vun den 105 Gemengen am Groussherzogtum Lëtzebuerg
am Kanton Miersch.

D'Gemeng Kolmer-Bierg setzt sech aus den Uertschafte Bierg, Kolmer a Welsduerf
zesummen.

Duerch Gesetz vum 25. Mäerz 1991 gouf den Numm vun der Gemeng vu Berg op
Colmar-Berg geännert.

Am 16. Joerhonnert gouf et zu Bierg en etlech grouss Proprietéite mat Schlässer.
De gréissten Deel dovu war an den Hänn vun der Famill Von der Horst, déi ëm 1615
der Koppel Von Heisgen-Woordt alles verkaaft huet. Deenen hiert Kandskand de
Johann Gerhard von Heisgen huet nach en etlech Terrainen dobäikaaft. Him ass
d'Parkierch, déi 1744 gebaut gouf, ze verdanken. Déizäit huet Bierg zur Par
Biissen gehéiert, bis et 1803 eng eege Par gouf.

D'Maria Klara hat sech mat engem franséische Capitaine dem Antoine Leclerc de
Vrainville aus dem Herzogtum Bar a Loutrengen bestuet. Si hat d'Herrschaft Bierg
geierft, an d'Gisberta déi sech mat dem Jean-Baptiste Thierry de Saint-Baussant
bestuet huet, hat Folkendeng kritt hat.

Den de Vrainville huet op groussem Fouss gelieft, a lues a lues d'Verméige
verpolvert an nach e Pak Schold dobäi gemaach. Besonnesch vill Schold hat hie
bei der Maria Gisberta vu Blochausen der Besëtzerin vun der Kolmer Schmelz. 1764
koum sou déi ganz Proprietéit an d'Hänn vun der Famill vu Blochhausen.

Den amerikanesche Pneuefabrikant Goodyear gehéiert mat 3.300 Aarbechter zu de
gréisste Patronen zu Lëtzebuerg. Zanter 1957 huet d'Goodyear zu Kolmer-Bierg en
Technical Center, dee virun allem Pneue fir den europäesche Maart entwéckelt.
Donieft ginn zu Kolmer-Bierg och nach Camionspneuen a Sécherheetspneue
produzéiert.

Kolmer-Bierg ass un de Stroosseverkéier ugeschloss iwwer d'Autobunn A7,
d'Schnellstrooss B7, d'Nationalstroossen N7 an N22, an d'Chemin reprisen CR345
an CR123.

Et gëtt nach eng Eisebunnslinn vu Kolmer bis op Biissen, déi fréier zu der
Atertlinn gehéiert huet. Dës Linn gëtt nëmmen nach geleeëntlech fir
Giddertransport benotzt.

Kolmer gëtt vun den RGTR-Buslinne 400, 508, 510, 511, 515, 517, 518, 752, 800,
803, 805, 808, 810, 812, 815, 817, 819, 820, 822, 825, 834, 840, 842, 848 an 946
ugefuer.

Zanter 2004 ass Kolmer-Bierg d'Partnerstad vu Weilburg an Däitschland.
Kolmer-Bierg ass d'Residenz vum Lëtzebuerger Herrscherhaus, dat vu Weilburg
kënnt.



https://lb.wikipedia.org/wiki/G%C3%A9rard_Depardieu

De Gérard Xavier Marcel Depardieu, gebuer de 27. Dezember 1948 zu Châteauroux am
Departement Indre, ass e franséische Schauspiller deen zanter 2013 och
d'russesch Staatsbiergerschaft huet. A Russland ass hie bekannt als Jerar
Ksawije Depardjo (ru: Жерар Ксавие Депардьё).

Zanter sengem Duerchbroch 1974 a Les valseuses zielt hien zu de bekanntste
franséische Schauspiller. An iwwer 150 Filmer huet hie vu Comédien (z B.: als
Obélix an 3 Astérix-Verfilmungen) iwwer Historië-Filmer (wou en ë. a. den
Danton, de Kolumbus, Rodin oder de Balzac gespillt huet) a Literaturverfilmungen
(Cyrano de Bergerac, Germinal, Jean de Florette, ...) bis hin zu méi dramatesche
Rollen säin Talent gewisen. Hien huet virun allem a franséische Produktioune
matgespillt, ma och an internationale Filmer wéi Novecento vum Bernardo
Bertolucci, 1492: Conquest of Paradise vum Ridley Scott oder Green Card vum
Peter Weir.

Hie gouf bis ewell 16-mol fir de César nominéiert, a krut en zweemol, fir dem
François Truffaut säin Dernier métro an dem Jean-Jacques Rapenneau Cyrano de
Bergerac (fir dee leschtgenannte krut hien och 1991 den Interpretatiounspräis zu
Cannes.

An engem Reklammsspot fir Vinsmoselle huet hien, uganks vun den 2000er Joren,
zwee Sätz op Lëtzebuergesch geschwat.

Den Depardieu war vun 1970 bis 1996 mat der Schauspillerin Élisabeth Guignot
betuet, mat där en zwee Kanner krut, de Guillaume an d'Julie, déi allenzwee och
Schauspiller sinn, resp. waren. Duerno krut e mat zwou anere Fraen nach zwee
Kanner.



https://lb.wikipedia.org/wiki/Fritz_Hartmann_(Gestapo)

De Fritz Hartmann, gebuer de 7. Juni 1906 zu Rabenstein am Kinnekräich Sachsen a
gestuerwen den 19. Oktober 1974 zu Düsseldorf, war vum 8. Mäerz 1941 bis den 9.
Abrëll 1943 Chef vum Einsatzkommando der Sicherheitspolizei und des SD (Gestapo)
zu Lëtzebuerg.

Hie war an där Funktioun President vum Standgeriicht, dat nom Generalstreik vun
1942 (31. August bis 1. September 1942) aberuff gi war: 21 Lëtzebuerger goufen
zum Doud veruertelt an duerch Erschéissen higeriicht.

Vu senger Formatioun hier war de Fritz Hartmann Jurist, an hat den Titel
Oberregierungsrat.

Als SS-Obersturmführer huet hien den 8. Mäerz 1941 de Wilhelm Nölle als
Gestapochef zu Lëtzebuerg ofgeléist, well deen d'Pläng vum Gauleiter Gustav
Simon géint d'Judden zu Lëtzebuerg net wollt matdroen. De Fritz Hartmann awer
war bereet, dës Funktioun z'iwwerhuelen.

Den Hartmann war 35 Joer al, wéi hien zu Lëtzebuerg Gestapochef gouf. Seng
Aarbechtsplaz, an déi domat verbonne Folterplaz, waren an der Villa Pauly.
Gewunnt huet hien an enger Villa an der rue de Crécy.

Vu 1941 bis 1943 huet den Hartmann dausende Lëtzebuerger an der Villa Pauly
péngechen a foltere gelooss, an honnerte vu Resistenzler op Hinzert an an aner
Konzentratiounslager verschleefe gelooss.

Vum Gauleiter Simon gouf hien am September 1942, nom Generalstreik zu
Lëtzebuerg, zum President vum Standgeriicht nominéiert. An ëffentleche Sëtzungen
huet den Hartmann déi gefaange Streikleit beleidegt, an 21 vun hinnen a
Schäinprozesser zum Doud veruerteele gelooss: si goufen am Bësch bei Hinzert
erschoss. Dobäi hate si soss näischt gemaach wéi, ouni Gewalt ze gebrauchen,
géint d'Zwangsrekrutéierung zu Lëtzebuerg ze protestéieren.

Den Hartmann war wéinst sengem onziviliséierte Behuelen an der Ëffentlechkeet
bekannt. Am fréiere Casino Luxembourg an der Ënneschtgaass (rue Notre-Dame), an
deem d'Nazien hiert Kameradschaftshaus der NSDAP ageriicht haten, a wou
regelméisseg Partyowenter fir d'Parteibonzen organiséiert goufen, koum et den
30. Mäerz 1943 zu enger Kläpperei tëscht dem Gestapochef Hartmann an dräi anere
Nazimänner. Den Hartmann huet doropshin déi Dräi festhuele gelooss, wouno se an
der Villa Pauly maltraitéiert goufen.

Eng Woch drop, de 7. Abrëll 1943, gouf den Hartmann vum Chef vum Einsatzkommando
der Sipo und dem SD als Chef vun der Gestapo zu Lëtzebuerg ofgesat. No enger
Formatioun an enger SS-Führerschule koum hie bis zu Enn vum Krich un d'Ostfront.

Den 13. Juni 1946 gouf den Hartmann zu Aichbach (haut Gemeng St. Leonhard am
Forst an Nidderéisträich) festgeholl an zréck op Lëtzebuerg bruecht, wou him de
Prozess virum Krichsverbriechergeriicht gemaach gouf.

Den Hartmann gouf zum Doud veruerteelt, spéider awer, op Interventioun vum
Kanzler Konrad Adenauer, begnodegt.

Den 19. Dezember 1957 gouf den Hartmann als leschte Krichsverbriecher zu
Lëtzebuerg fréizäiteg aus dem Prisong entlooss an zu Waasserbëlleg iwwer d'Grenz
gesat. Gläich drop krut hien zu Düsseldorf eng Plaz an engem Affekotecabinet.



https://lb.wikipedia.org/wiki/Frigg

D'Frigg (südger. Frîja, ahd. Fria, nord. "Fra", "Freiesch") ass an der
nordescher Mythologie d'Fra vum Odin, d'Mammegëttin souwéi d'Schutzgëttin vum
Liewen a vum Bestietnes. Et besti vill Paralellen zu der Gëttin Freya a se gëtt
dowéinst och dacks mat hir verwiesselt.

D'Frigg hëlt eng speziell Roll an, well et d'Fra vum Odin ass, dem héchste vun
de Gëtter. S'erschéngt als Herrscherin iwwert d'Asen an Asinnen souwéi als
Weltemamm, déi och e iwwer zukünfteg Saache Bescheed weess an dowéinst beréit se
den Odin deen de Wafthrudni zu engem mëndlechen Duell vun de Weise wëll
erausfuerderen.

D'Frigg ass d'Duechter vum Fjörgynn an d'Schwëster vun der Fulla. S'ass d'Mamm
vum Baldr, dem blannen Hödur, dem Hermodur an dem Braggi souwéi vun all de
Valkyren.

Wann d'Frigg zesumme mam Odin, d'Mënschen op der Äerd besicht, da bréngt se
Gléck an d'Haiser. D'Frigg erschéngt als eng Gëttin déi spënnt a wieft.

No der Frigg ass iwwregens och de Freideg genannt ginn (Frijetag respektiv
frîatag - ahd. "Dag vum Fria"; eng. "Friday").

D'Planz Orchis maculata heescht nach haut an Island "Gras vun der Frigg" a gëtt
gär geholl fir senger Freiesch ze schenken.



https://lb.wikipedia.org/wiki/Freya

D'Freya och nach Frey oder Freyja genannt (al nordesch: Fra, Härin) ass Gëttin
vun der Léift, Fruchtbarkeet, vum Fréijoer a vum Gléck. Si bréngt den Asen och
Zauberkënscht vun de Wane bäi. D'Freya ass vum Gëttergeschlecht vun de Wanen a
koum nom Asen- a Wanekrich zesumme mat hirem Brudder dem Freyr op Asgard.

D'Freya wunnt an Folkwang zu Asgard zesumme mat hirem Mann dem Óðr. Mat him huet
se zwou Duechteren an zwar d'Hnoss an d'Gersimi (Synonym fir "Kostbarkeet").

Ier d'Freya op Asgard koum war se mat hirem Brudder dem Freyr zesummen. De
Mieresgott Njörd ass de Papp an d'Skadi d'Mamm. Well d'Freya Härin iwwer
d'Valkyren ass, déi d'Einherjer, déi um Schluechtfeld gefale sinn asammelen an
op Asgard bréngen, kritt d'Freya d'Halschent vun den Einherjer an den Odin déi
aner Halschent.

A schwéieren Zäite steet d'Freya ganz wéi d'Frigg de Mamme bäi, woubäi d'Freya
sech méi der opbléiender Léift unhëlt an och fir d'Leidenschaft an der Léift
steet. Se huet och e Kleed aus Fiederen, wat bewierkt, datt wann een et undeet,
ee sech an e Fallek verwandelt. Dat speziellt d'Kleed huet se dem Loki geléint,
fir datt hien nom Thor sengem Hummer ka siche goen, dee geklaut a verstoppt
gouf.

Weiderhin huet d'Freya eng Halsketten "Brisingamen" déi vun den Zwerge gemaach
gouf an et besëtzt e Won dee vu Kaze gezu gëtt.



https://lb.wikipedia.org/wiki/Frantz_Funck-Brentano

De Frantz Funck och nach bekannt ënner dem Numm Franz Funck-Brentano, gebuer de
15. Juni 1862 um Mënsbecher Schlass, gestuerwen den 13. Juni 1947 zu Le Raincy,
war e lëtzebuergeschen Historiker an Theaterauteur.

De Frantz Funck-Brentano goung zu Paräis, wou säi Papp den Théophile
Funck-Brentano Dokter an Dozent war, an d'Schoul, an huet do dann och do op der
École des Chartes studéiert - Geschicht an al Schrëften haten him et ugedoen.

Scho mat 22 Joer huet en eng Aarbecht iwwer den Doud vum Philipp dem Schéine
publizéiert. Hie krut geschwënn d'Manuskripter vun der Bibliothèque de l'Arsenal
uvertraut. De Frantz Funck-Brentano huet iwwer eng Hällewull Theme geschriwwen:
Iwwer d'Gréisst an d'Dekadenz vun der Aristokratie an de Mëttelklassen, iwwer
d'Schluecht vu Courtrai, iwwer d'Originne vum Honnertjärege Krich, iwwer
d'Originne vu Frankräich an iwwer d'Geschicht vun der Bastille. Vun den Archivë
vun der Bastille huet hien e Katalog erausginn. Hie war och e Spezialist vun de
Lettre de cachet, a seng gutt recherchéiert Bicher iwwer bekannt Fäll, wéi dee
vum Homme au Masque de Fer, wou sou Bréiwer zum Asaz koumen, haten e grousse
Succès.

Och als Theaterauteur huet hie geschafft; en etlech vun de Stécker déi en, zum
Deel zesumme mat anere geschriwwen huet, sinn am Théâtre de l'Athénée an am
Odéon opgefouert ginn. Véier Balletë vun him haten hir Première an der Paräisser
Opéra.

Säi Jong, de Christian Funck-Brentano (1894-1966) war ee vun de Grënner vun der
Zeitung Le Monde.



https://lb.wikipedia.org/wiki/Frans%C3%A9isch_Foussballnationalequipe

D'Franséisch Foussballnationalequipe vun de Männer, déi sougenannt Équipe
Tricolore (nom franséische Fändel) oder kuerz Les Bleus wéinst den traditionell
bloen Trikoten, ass eng vun deenen erfollegräichsten Nationalequippen am
Foussball. Frankräich huet eemol d'Foussball-Weltmeeschterschaft an zweemol
d'Foussball-Europameeschterschaft gewonnen.

De franséische Foussballdaachverband ass zanter 1919 d'Fédération Française de
Football (FFF) a war 1954 ee vun de Grënnungsmembere vun der UEFA. Frankräich
huet och fir d'éischt scho ganz fréi eng Weltmeeschterschaft ausgeriicht,
nämlech d'WM 1938.

En éischte groussen internationalen Titel huet d'franséisch Nationalequipe
allerdéngs eréischt an den 80er Jore gewonnen : Ënner der Féierung vum Michel
Platini gouf d'Equipe Tricolore op der EM 1984 am eegene Land Europameeschter,
an ass op der WM 1982 a Spuenien an op der WM 1986 a Mexiko all Kéier
d'Halleffinall komm. Nodeem de Kär vun dëse béiden Teams hir Carrière
ofgeschloss hat, gouf et zunächst mol keen Erfolleg méi, a si hu béid
Weltmeeschterschafts-Qualifikatiounen 1990 an 1994 verpasst.

Bei der WM 1998 am eegene Land gouf d'Equipe Weltmeeschter. Als beschte Spiller
vun dëser Zäit waren de Golkipper Fabien Barthez, Ofwierspiller a Kapitän
Laurent Blanc souwéi den onverkennbaren Regisseur Zinedine Zidane. An der Finall
huet Frankräich déi favoriséiert brasilianesch Eelef mat 3:0 geschloen.

Frankräich huet säin Erfolleg dunn zwee Joer méi spéit confirméiere kënnen. Bei
der EM 2000 an Holland an an der Belsch, hu si géint d'Italienesch
Foussballnationalequipe an der Finall mat 2:1 no Golden Goal gewonnen a sech den
Titel geholl.

Vu 1904 (1. offizielle Lännermatch) bis 1919 (Grënnung vum Daachverband FFF)
gouf d'Nationalequipe vum Comité Français Interfédéral opgestallt. Gemeinsamen
Training vun den Nationalspiller an domat d'Plaz vun engem Nationaltrainer waren
zu där Zäit net nëmmen a Frankräich onbekannt. Vun 1919 bis 1964 gouf et zwar
zäitweis Nationaltrainer am haitege Sënn, awer de Spill-Kader gouf fir all
Lännermatch vun engem Selektiouns-Komitee vun der FFF festgeluecht, dee sech aus
zwéin oder dräi "Techneschen Direkteren" zesummegesat huet an zu deenen zanter
1955 regelméisseg och den eigentlechen Trainer gehéiert huet. Dowéinst gëtt den
Nationaltrainer a Frankräich haut och nach als Selectionneur bezeechent.

A Klameren hanner dem Numm ass ëmmer d'Zuel vun den offizielle Lännermatcher
während senger Amtszäit uginn.



https://lb.wikipedia.org/wiki/Frank_Sinatra

De Francis Albert "Frank" Sinatra, gebuer den 12. Dezember 1915 zu Hoboken, New
Jersey a gestuerwen de 14. Mee 1998 zu Los Angeles, war en US-amerikanesche
Sänger, Schauspiller an Entertainer. Seng Stëmm war sou charakteristesch, datt
en de Spëtznumm The Voice kritt huet. Hien huet seng musikalesch Carrière an der
Swing-Epoch als Sänger an den Orchestere vum Harry James a vum Tommy Dorsey
uefaangen. No enger éischter Carrière als Jugendidol ("Frankie-Boy") war hien an
den 1950er/1960er Jore zesumme mat mat anere Sänger a Schauspiller, wéi dem Dean
Martin an dem Sammy Davis Jr. Member vum sougenannte Rat Pack.

De Sinatra ass weltbekannt fir Hitte wéi Strangers in the Night, My Way an New
York, New York. Seng Albume goufe méi wéi 150 milliounemol verkaaft. Bannent 54
Joer, tëscht 1939 an 1993 huet hie knapps 1300 Lidder am Studio opgeholl. Eleng
tëscht Januar 1961 an August 1963 huet hie 14 Alben erausbruecht, déi all bis op
zwéin an d'Top-30 vun de Billboard-Charts koumen. Tëscht 1940 an 2007 war all
Joer op d'mannst ee Sinatra-Titel an de Billboard-Charts. Säin Album Come Dance
with Me war vu Januar 1959 un 140 Wochen an de Billboard-LP-Charts, an néng
weider Alben hu sech do iwwer ee Joer gehalen.

Als Schauspiller krut de Sinatra den Oscar als bescht männlech Nieweroll am Film
From here to Eternity vum Fred Zinnemann, an huet a weider Filmer matgespillt,
wourënner The Man with the Golden Arm (Oscar-Nominéierung), Ocean's Eleven oder
The Manchurian Candidate. Ausserdeem ass hien a Musicals opgetrueden, wéi High
Society.

Hie krut 18-mol ee Grammy an ë. a. d'Presidential Medal of Freedom an d'Gëllen
Éieremedail vum Kongress.

Mat der Nancy Barbato, déi en 1939 bestuet hat, hat en 3 Kanner: d'Nancy Sinatra
(1940), déi selwer eng Carrière als Sängerin gemaach huet, de Frank Sinatra jr.
(1944), en Orchesterchef, an d'Tina Sinatra (1948), eng Filmproduzentin. Duerno
war hien ë. a. mat der Ava Gardener an der Mia Farrow bestuet.



https://lb.wikipedia.org/wiki/Frank_Gehry

De Frank Owen Gehry, gebuer den 28. Februar 1929 zu Toronto, Ontario als Ephraim
Goldberg, ass e kanadesch-US-amerikaneschen Architekt an Designer, deen zanter
1947 a Kalifornien lieft. HIen ass bekannt fir seng Entwërf am Stil vun der
dekonstruktivistescher Architektur an zielt zu deene bekanntsten amerikaneschen
Architekten.

De Gehry ass de Jong vun den Nokomme vu jiddeschen Emigranten aus Polen. Schonn
als Kand huet hie mat Material aus sengem Bop senger Quincaillerie Stied an
Haiser zesummegebastelt, Hien huet op der USC zu Los Angeles bis 1954
Architektur studiéiert. Duerno huet en op der Harvard Graduate School of Design
en Zweetstudium an Urbanismus gemaach. Zanter 1962 huet de Gehry säin eegenen
Architektebüro zu Los Angeles ënner dem Numm Gehry Partners, LLP.

Um Ufank vu senger Carrière huet de Gehry nach konventionell gebaut. Eréischt
géint der Enn vun den 1970er Joren huet e seng architektonesch Formesprooch
verännert, andeems e méi "schappech" Materialie wéi Wellblech odeer Sperrholz
mat verschafft huet (beim Miwweldesign alt emol Wellkartong). Charakteristesch
fir säi Baustil sinn zanterhier eng gebrache Geometrie, Linnen, däi ausernee
lafen, Formen, déi op d'Kopp gestallt goufen, an, wat typesch ass fir den
dekonstruktivistesche Stil, de Fait, datt Deeler vun de Gebaier wéi bei enger
Collage zesummegeprafft goufen.



https://lb.wikipedia.org/wiki/Foussball-Weltmeeschterschaft_2006

Déi 18. FIFA Foussball-Weltmeeschterschaft 2006 vun de Männer gouf vum 9. Juni
bis den 9. Juli 2006 an Däitschland ausgedroen a vun der italienscher
Nationalmannschaft gewonnen.

Bei der Kandidatur hat sech Däitschland de 6. Juli 2000 géint Brasilien,
Marokko, England an zulescht an der Finall mat zwielef zu eelef Stëmme géint
Südafrika duerchgesat. Méiglecherweis entscheedent fir d'Stëmmeverhältnis war
dobäi e Bestiechungsbréif vum däitsche Satir-Magazin Titanic, deen no der
eegener Ausso zur decisiver Stëmmenenthalung vum neiséilännesche FIFA-Vertrieder
Charles Dempsey gefouert huet.

D'Motto vun der Kandidatur an der Ennronn heescht: „Die Welt zu Gast bei
Freunden“ (A time to make friends) a soll d'Verbonnenheet vun den Däitsche mam
Sport an hir Gaaschtfrëndschaft ausdrécken.

Den 1. Februar 2005 huet de Kaartevirverkaf fir d'WM ugefaangen. D'offiziellt
Maskottche fir d'WM, e Léiw, gouf den 13. November 2004 virgestallt an heescht
Goleo VI. Weider WM-2006-Symboler, déi den Oranisatiounskomitee ëm de Franz
Beckenbauer virgestallt huet, sinn den offizielle Logo, deen aus faarwege
Gesiichter besteet, an dat offiziellt WM-Plakat (déifblo, mat winzege Stärecher,
déi sech zu engem Foussball verbannen).

De Konfederatioune-Pokal 2005, deen och an Däitschland war, huet als
Generalprouf fir dës Weltmeeschterschaft gegollt.

D'Matcher vun der WM 2006 wäerten op Wuess-Terrainen (Naturwuess) ofgehale ginn.
Fir soss all Turnéier- an Qualifikatiounsmatcher op FIFA-Niveau goufen och
Konschtwuesbeläg zougelooss, souwäit wéi se de Qualitéitscritère vun der FIFA
entspriechen. Gespillt gëtt mam offiziellen WM-Ball vum bekannte
Sportartikelhiersteller Adidas mam Numm +Teamgeist™.

Fir d'éischt Kéier bei enger Foussball-Weltmeeschterschaft dobäi sinn
Tschechien, d'Ukraine, Angola, d'Elfebeeküst, Ghana, Togo sou wéi Trinidad an
Tobago.

Aus enger Virauswiel vu 44 Schiedsriichter goufen der fir d'éischt emol 23 fir
d'Foussball Weltmeeschterschaft nominéiert. De Carlos Batres (Guatemala), de
Kyros Vassaras (Griicheland) an de Manuel Mejuto González (Spuenien) goufe
wéinst Blessuren oder wéinst ze wéineg Leeschtungen am Fitness vun der Lëscht
gestrach a goufen duerch de Roberto Rosetti (Italien), de Luis Medina Cantalejo
(Spuenien) an de Marco Rodriguez (Mexiko) ersat. De Massimo De Santis (Italien)
gouf wéinst engem Verdacht op Ofsprooch vu Resultater mat Juventus Turin während
der Saison 2005/2006 an der italienescher Serie A vun der Lëscht gestrach. Et
gouf keen Ersatz fir hien nominéiert. E puer Deeg nom Ufank vum Turnéier huet de
Peter Prendergast (Jamaika) sech um Knéi blesséiert an ass mat sengen
Assistenten erëm heem gefuer. 21 Schiidsriichter hunn d'Matcher op der WM
gepaff:

D'Qualifikatiounsspiller fir d'WM 2006 ware vum 6. September 2003 bis de 16.
November 2005. Insgesamt waren 200 Equippe gemellt.

Dës Tabell lëscht d'WM-Quartéier vun de qualifiziéierte Mannschafte vun der
Foussballweltmeeschterschaft 2006 op. Opfälleg ass, datt ausser am Groussraum
Berlin (Däitschland zu Berlin selwer an d'Ukraine zu Potsdam) soss keen Team an
engem ostdäitsche Bundesland säi Lager opschléit, awer och net an
Schleswig-Holstein oder am Saarland.

Déi offiziell Partner vun der FIFA fir d'Foussball-WM sinn: Anheuser-Busch,
adidas, Avaya, Coca-Cola, Continental, Deutsche Telekom, Emirates, Fujifilm,
Gillette, Hyundai, Mastercard, McDonald's, Philips, Toshiba anYahoo!. Donieft
sinn nach iwwer 60 Milliounen Euro vun nationale Sponsoren zur Verfügung
gestallt ginn.



https://lb.wikipedia.org/wiki/Fiicht

D'Fiicht oder Ficht (Picea abies) ass en Nolebam aus der Famill vun de Pinacea
vun der Gattung Picea (Fiichten).

Fiichte gi gewéinlech 35-40 Meter héich, méi seele bis zu 60 m. De Stamm huet en
Duerchmiesser vu gewéinlech net méi wéi 1.5 m. Si kënnen 300-400 Joer al ginn,
méi rar bis zu 500 Joer. 2008 gouf a Schweden allerdéngs eng Fiicht entdeckt,
déi ëm déi 8.000 Joer al ass.

D'Fiicht kënnt praktesch a ganz Europa vir, vun den Alpe bis a Lappland, am
Balkan, an a Russland. Am Oste geet se lues a lues an déi sibiresch Fiicht
(Picea obovata) iwwer.

Se wiisst als jonke Bam zimlech séier, dacks mat Schëtz vun iwwer engem Meter,
bis op eng Héicht vun ongeféier 20 Meter. Duerno geet de Wuesstem méi lues.
Wéinst hirer gudder Masseleeschtung, plazeweis dräimol mol méi wéi d'Bichen, a
well d'Holz fir vill Zwecker gebraucht ka ginn, gouf se am Laf vun der Zäit wäit
iwwer déi Gebidder, an deenen se natierlech virkënnt ugebaut. Dat ass de Fall
fir West- an Nordwestdäitschland, zu Lëtzebuerg virun allem am Éislek, an an der
Belsch an a Frankräich an den Ardennen. Do huet se op ville Plazen déi
Holzaarten, déi natierlech do wuesse verdriwwen.

D'iewescht Bamgrenz vun der Fiicht, läit am Schwarzwald bei 1.400 m, am
bayresche Wald bei 1.300, an an den Alpen tëscht 1.600 an 1.800 m.

Zu Lëtzebuerg goufen déi éischt Fiichten 1772 an der "Schälheck" (Gemeng
Biissen) ugeplanzt. Si goufen 1877 ëmgehaen. Aner fréi Uplanzunge gouf et zu
Holzem (1825), Reisduerf (1827) an Holz (1831.)

Eis Virfahren hunn d'Fiicht (op Däitsch: "Fichte") mat der "Tanne", déi hinne
grad sou onbekannt war wéi d'Fiicht, verwiesselt a si deemno op Lëtzebuergesch
"Dänn" oder "Dännebam" genannt. D'Fiicht dréit dann och logescherweis
"Dännenzapen".

D'Fiicht war an der Zäit den typesche lëtzebuergesche Chrëschtbeemchen.
Fiichtenholz ass an de Minettsgalerië fir ofzestäipe benotzt ginn, nieft anerem
"Dännenholz": katzeg Dänn (Kiefer), Wäissdänn oder Bichendänn (Weißtanne,
Edeltanne, Silbertanne), Meläs (Lärche).



https://lb.wikipedia.org/wiki/Fausti

De Faustino Cima, gebuer de 24. Juli 1940 an der Stad, besser bekannt als
Fausti, ass e lëtzebuergesche Museker an Entertainer.

De "Fausti" huet schonn als Kand Solfège, Gei a Klarinett geléiert, am Alter vun
12 Joer koum nach d'Harmonika, Gittar a Batterie mat dobäi. Scho mat 15 Joer
gouf e Beruffsmuseker an en ass mat dem Tango-Spezialist Rico Tuxillo zu Lugano
opgetrueden.

Vun do u gouf hie vun den deemolege populären Orchesterchefen wéi dem Jempi
Faust an dem Jean Roderes als Sänger oder Batteur engagéiert. Zäitweileg war hie
bei de Luxembourg Singers derbäi.

Du koumen 12 onroueg Joren. Den Allround-Artist Fausti ass "getourt". An der
Schwäiz, Belsch, an Däitschland, Holland an zu Lëtzebuerg, dovu véier Joer mat
enger eegener Band.

Wéi den Udo Jürgens 1966 beim Grand Prix Eurovision de la Chanson mat Merci
Chérie déi éischt Plaz gemaach huet, huet de Fausti am grousse Begleetorchester
op der Batterie ramouert.

An Däitschland hat de Fausti 1969 säin éischte Succès: seng däitschsproocheg
Parodie vum Chris Andrews sengem Hit Pretty Belinda huet sech ronn 55.000 Mol
verkaaft.

Dat war seng éischt Plack. 1973 huet en eng weider däitschsproocheg Single
erausbruecht, bei där d'B-Säit Ich bin 'ne kleine Maus bal méi Succès hat wéi
d'A-Säit, eng Parodie op den Hot Butter hiert Stéck Popcorn.

Seng éischt Plack op Lëtzebuergesch koum eréischt 1983 eraus, et war Fuesparty
mam Fausti. Domat war och fir dem Jang Linster seng Plackeproduktioun eng
Erfollegstory agelaut ginn.

Am Februar 2012 huet hien op d'Initiativ vun Eldoradio mam Joëlle Gelhausen vun
Angel at My Table, dem Ben Thommes vun Inborn, dem Pit Romersa vun Eternal Tango
an dem Jeff Poggi an dem René Macri vun De Läb d'Grupp Kowadiz forméiert. Hiert
d'Lidd Wou gees de? huet et bis op déi éischt Plaz an den iTunes Charts
Lëtzebuerg bruecht.

2015 koum en Dokumentarfilm vum Andy Bausch iwwer de Fausti eraus: Faustino One
Man Show



https://lb.wikipedia.org/wiki/E-Bass

En E-Bass, dacks och nëmme Bass genannt, ass e Säiteninstrument, dat um Prinzip
vun enger E-Gittar baséiert a vum Kontrabass ofstaamt.

E Bass huet normalerweis 4 oder 5 Säiten. Et gëtt awer e puer Ausname mat 3,6
oder souguer 7 Säiten. De Korpus ass flächeméisseg méi grouss wéi dee vun enger
E-Gittar, awer net onbedéngt méi déck. Den Hals ass e bëssche méi laang, wat mat
sech bréngt datt den Ofstand tëscht de Bënn méi grouss wéi bei enger Gittar ass.
Ausserdeem läit den Hals e bëssche méi héich, wat den Ofstand tëscht de Säiten
an dem Grëffbriet vergréissert. D'Säite si proportionell gesinn och méi laang a
méi déck wéi bei enger Gittar. Normalerweis variéiert d'Zuel vun de Bënn bei
engem Bass tëscht 20 an 24.

Fir déi déif Téin ze generéieren, mussen d'Säite vun engem Bass ganz déck sinn.
D'Tounabnehmer, déi an der Mëtt vum Korpus, ënner de Säiten, placéiert sinn,
huelen, wéi bei enger elektrescher Gittar, d'Schwéngunge vun den ugespillte
Säiten op. Dës ginn dann an elektresch Signaler ëmgewandelt. Dës Signaler sinn
als éischt mat Dräiregeler an duerno mat enger Buchs ënnen um Korpus verbonnen,
a fléissen duerch een an där Buchs agestachene Kabel an de Bass-Verstäerker,
deen da schlussendlech de gespillten Toun vu sech gëtt.

Meeschtens ginn d'Säite vum Bass mat de Fangere ugeschloen, dobäi entsteet en
zimlech déiwen Toun. Verschidde Bassiste spillen awer léiwer mat engem Plektrum,
dobäi komme méi déi héich Frequenzen eraus. Et gëtt awer och nach aner
Spilltechniken, wei d'Slap- a Pop-Technik. Heibäi ginn d'Säite mam Daum
ugeschloen, respektiv gerass, wat och e ganz aggressiven Toun mat héije
Frequenze vu sech gëtt. E bëssche méi seelen ass den Tapping, dee bal nëmme bei
Soloe benotzt gëtt.

En E-Bass ass normalerweis an E respektiv a B a Quarte gestëmmt. Dobäi ass déi
déck Säit am déifsten an déi dënn Säit am héchsten. Fir verschidden Zwecker
kënnen d'Säiten och, parallel oder eenzel, erof gestëmmt ginn. Verschidde
bekannte Bassisten hunn hir eege Stëmmung entworf, well et hinnen da méi liicht
fält hir Basslinnen ze spillen.

Deen éischten E-Bass war e Fender Precision Bass a gouf an de 50er Jore vum Leo
Fender produzéiert. Haut gëtt e vun enger ganzer Rei aneren Hiersteller
kopéiert. Et goufen awer och vill aner Modeller konstruéiert, vu Produzente wéi
Ibanez, Warwick oder Rickenbacker.

Nieft dem "normalen" E-Bass gëtt et och nach aner Bäss, wéi den akustesche Bass,
deen net elektronesch, mä mat enger Schallkescht verstäerkt gëtt oder de
Fretless-Bass, deen, wéi den Numm et schonn seet, keng Bënn huet. Et gëtt och
Bäss, déi speziell fir Lenkshänner konstruéiert sinn.



https://lb.wikipedia.org/wiki/Dschingis_Khan

Den Dschingis Khan, eigentlech Temujin gebuer 1155, 1162 oder 1167 a gestuerwen
den 18. August 1227) war den Herrscher vun alle Mongolestämm. Hien huet all
d'mongolesch Stämm vereenegt an duerno mat senger Arméi een eenzegaartegen
Imperium opgeriicht, dee vun der Mandschurei bis an Europa gaangen ass.

Deemools war d'Mongolei nach keng Natioun, mä den Numm vun enger Géigend wou eng
ganz Rei vun Nomadestämm vun enger Weed op déi nächst gezu sinn. D'Mongole waren
Nomaden, déi quasi autosuffisant waren an déi och net grad vill Respekt virun
der sougenannter Zivilisatioun haten, also virun deene Vëlker, déi siesshaft gi
sinn, a Stied gegrënnt haten.

Den Temujin war den eelste Bouf vum Yesugei a sollt eigentlech den nächste
Stammeshäuptling ginn, mä et sollt anescht kommen. Wat genee Temujin soll
heeschen ass net méi mat Sécherheet festzestellen, mä « de Mann aus Eisen » ass
zum Beipill eng Méiglechkeet (allerdéngs ass dat tataresch, a mat deenen haten
d'Mongolen net allze vill um Hutt). Leider ass de Yesugei vun engem anere Stamm
vergëft gi wéi den Temujin eréischt néng Joer hat, an domat ze jonk war fir den
Nofolger vu sengem Papp ze ginn. Déi nächst Jore gesinn hien, seng Mamm
(Hoelund) a seng fënnef Bridder a grousser Aarmut liewen.

Déi ganz Geschicht vum Temujin a wéi aus dem Ausgestoussenen e Khan ginn ass,
gouf nach zu senge Liefzäiten an der Geheimer Geschicht vun de Mongolen
niddergeschriwwen. Et kann ee sech virstelle wéi vill Wourecht a wéi vill
Dichtung een dora fënnt.

Wat een allerdéngs doraus ka behalen, a wat och duerch aner zäitgenëssesch
Wierker bestätegt gouf, sinn déi folgend Haaptgedanken oder Leitmotiver, déi den
Temujin zum Khan gemaach hunn, an duerno den Erfolleg beim Opbau vu sengem
Imperium zementéiert hunn:

De Gebuertsdatum ka just geschat ginn, wéi et an enger Gesellschaft ouni Schrëft
a Bürokratie nëmmen normal ass. Zum Beispill ass dat ee vun de Verdéngschter vum
Dschingis Khan: hien huet nämlech agefouert, datt et eng mongolesch Schrëft
sollt ginn, an hien huet och verstanen, datt eng gewësse Form vu Bürokratie
néideg ass. Geneesouwéineg ass d'Gebuertsplaz vum Temujin bekannt, mä mat
Sécherheet ass se net wäit ewech vum Floss Onon an der Mongolei.

Bis zu senger Ernennung zum Khan am Joer 1206 huet hie vill Héichten an Déiften
duerchlieft, déi zu senger Charakterbildung bäigedroen hunn.

Wéi den Temujin duerch diplomatescht Geschéck an duerch brutal
Muechtdemonstratioune schlussendlech sou vill Stämm ënner senger Herrschaft
versammelt hat, datt hien am Joer 1206 zu Augura (oder Avgura) zum Khan
(Herrscher) iwwer all Mongole gewielt ginn ass, ass mat villen Detailer an der
Geheimer Geschicht vun de Mongolen niddergeschriwwen.

Am Joer 1206 kritt den Temujin vun der Groussversammlung vun de Schamanen den
Titel Dschingis Khan. Khan heescht souvill wéi Herrscher. Et gëtt vill
Spekulatiounen doriwwer wat Dschingis soll heeschen, déi wahrscheinlechst
Bedeitung ass éiwegen Himmel. D'Relioun vun de Mongolen huet als quasi Gott, den
éiwegen Himmel unerkannt, de Wuertstamm vun Himmel op den éischte schrëftleche
mongoleschen Opzeechnunge gläicht dem Wuert Dschingis.

Den Dschingis Khan huet ee vu senge Grondprinzipien vun Ufank un duerchgesat, an
zwar huet keen e wichtege Posten a senger Regierung kritt, deen eben just
zoufälleg aus enger gudder Famill koum. Natierlech huet seng Famill gewësse
Virrechter gehat, mä ouni bewisen ze hunn datt ee wierdeg war, krut keen eng
responsabel Positioun.

Dat éischt Zil, wat dem Dschingis Khan an d'Ae gefall ass, war natierlech China.
China war deemools kee vereenegt Räich, mä et gouf dräi Kinnekräicher, déi
direkt un d'Mongolei gegrenzt hunn. Am äusserste Weste war dat Khara Kitai, am
grousse Bou vum Giele Floss Xi Xia (Tangut) a vu Beijing (Peking) bis
d'Mandschurei nach mat, Jin. Jin war dat mächtegst Räich, an dat räichst, mä
schonn eleng déi vill gutt befestegt Stied hunn den Dschingis Khan zum Nodenke
gezwongen. Wéi schonn den Sun-Tzu geschriwwen huet: den indirekte Wee ass
heiansdo dee beschten. Genee dat huet den Dschingis Khan och 1209 gemaach, a fir
d'éischt Xi Xia ugegraff a ganz séier besat. Gestäipt op der wirtschaftlecher
Stäerkt vun dëser Regioun konnt den Dschingis Khan am Joer 1211 et woen, d'Räich
vun de Jin z'attackéieren, 1215 Beijing (Peking), d'Haaptstad vu Jin,
z'erueweren a bis Korea ze kommen. Vun 1219 un huet Korea de Mongolen Tribut
bezuelt, ass also zum Vasall vum Dschingis Khan ginn.

1218 huet d'Enn vum Räich Kara Kitai gesinn. Tëscht 1219 an 1221 sinn déi
mongolesch Arméien duerch ganz Persie gezunn. Vun 1223 u sinn déi éischt
Schluechten an der Ukrain opgezeechent ginn, zum Beispill hunn d'Russen an der
Schluecht beim Floss Kalka verluer.

1224/25 ass de Khan an d'Mongolei zréckgaangen. Hien ass an enger neier Campagne
géint d'Tanguten den 18.August 1227 gestuerwen.

Wou den Dschingis Khan begruewe gouf, ass alt nees vum Schleier vun der Zäit
verbuergen. Vill Hiweiser deiten dorophin, datt hie beim Bierg Burhan Qaldun an
der Mongolei begruewe gouf, well dëse Bierg dacks eng wichteg Roll a sengem
Liewe gespillt huet.

Wéi den Dschingis Khan gestuerwen ass, hat säi Räich eng Ausdehnung vun 19
Milliounen km² (duebel sou grouss wéi d'Vereenegt Staate vun Amerika haut).

Wéi sou dacks an der Geschicht vun Imperien huet dat mongolescht Welträich säi
Grënner net laang iwwerlieft. D'Räich gouf opgedeelt op seng Jongen, déi dann
hir Deeler vum Räich och nees op hir eege Jongen opgedeelt hunn. Allerdéngs hunn
d'Ierwe vum Dschingis Khan nach relativ laang gutt zesummegeschafft an den
Araber an och den Europäer nach laang Kappzerbrieches gemaach.

Ëm 1260 huet dat mongolescht Räich, dat zu deem Moment sougudd organiséiert war
wéi keen anert, 33 Millioune km² ëmfaasst a war domat flächeméisseg dat gréisst
Imperium dat jeemools existéiert huet. Déi gutt Organisatioun koum och dovun,
datt den Dschingis Khan a senge leschte Joren ëmmer méi Beroder a Spezialisten
agesat hat.

Seng Grondprinzipien, Loyalitéit bis an den Doud a seng Astellung vis-à-vis vu
verierfte Privilegien, hunn him vill Respekt abruecht. Duerch säi Charisma huet
hien déi vill Stämm vun de Mongole vereenegt an duerch seng Wäitsiicht a seng
fortschrëttlech Astellung zur Relioun de gréissten Deel vun Asien eruewert. Hie
war ganz tolerant an huet fir all Glawensrichtung oder Staatsphilosophie een
oppent Ouer gehat. Och wann d'Grënn dofir reng opportunistescher Natur waren.



https://lb.wikipedia.org/wiki/Dr%C3%ABssegj%C3%A4rege_Krich

Um Ufank vum 17. Joerhonnert stécht Europa an der Kris. D'chrëschtlesch Welt
geréit wéinst den neien Iddien (vgl.: Humanismus a Reformatioun) un d'Wibbelen,
d'Protestanten an d'Katholike streiden ëm konfessionnellen Afloss a
politesch-militäresch Muecht. Wéi béimesch Adeleger 1618 zu Prag géint hire
Kinnek, den zukënftege Keeser Ferdinand II. vun Habsburg rebelléieren, brécht
geschwënn e Krich aus, deen als Drëssegjärege Krich bekannt gouf. Dee Krich,
deen als e quasi lokale reliéis-politesche Problem an engem Eck vum Hellege
Réimesche Räich vun Däitscher Natioun ugefaangen huet, ass ëmmer méi zu enger
europäescher Affär ginn, an där et drëms goung, seng Virmuechtstellung
opzebauen.

Den Drëssegjärege Krich huet vun 1618 bis 1648 gedauert a léisst sech a véier
verschidde Phasen opdeelen:

Mam Westfälesche Fridde war d'Räich definitiv geschwächt (a méi wéi 300
politesch Eenheeten opgedeelt), dem Louis XIV. säi Frankräich war déi
Groussmuecht um europäesche Festland ginn, a Schweden huet fir eng länger Zäit
Nordeuropa an d'Ostséi dominéiert; d'Republik vun de Vereenegte Provënzen (ëm
Holland) an d'Schwäizer Kantonen, déi de facto scho méi laang onofhängeg ware,
sinn als egestänneg Länner unerkannt ginn, déi net méi vum Räich ofgehaangen
hunn.

Wann déi éisträichesch Linn vum Haus Habsburg ausserhalb vun deene Gebidder, déi
hir direkt gehéiert hunn, staark un Afloss verluer hat, sou war déi spuenesch
Linn fir Frankräich nach ëmmer eng Gefor, respektiv Frankräich wollt d'Spuenier
aus de Südlechen oder "spueneschen" Nidderlande verdreiwen, fir bis un de Rhäin
virdréngen ze kënnen. Dofir ass den Drëssegjärege Krich souzesoë verlängert
ginn, an zwar bis zur Nidderlag vu Spuenien an zum Pyrenäesche Fridden 1659. An
deem Fridden huet Spuenien ë. a. op Diddenuewen a Montmédy zu Gonschte vu
Frankräich verzicht, Stied, déi zum Herzogtum Lëtzebuerg - mëttlerweil am Kader
vun de Spueneschen Nidderlande - gehéiert haten. No de grousse Verloschter u
Bevëlkerung (~60 %) a Bausubstanz, bedéngt duerch Hongersnéit, Peschtepidemiën
an Truppebewegungen tëscht 1618 a 1648, huet d'Herzogtum Lëtzebuerg deemno 1659
och nach wichteg Gebidder a Festungsstied verluer (d'Festungsstad Diddenuewe war
deemools déi zweetgréisst Stad vum Herzogtum, a Montmédy war eng Festung, déi
net liicht anzehuele war).



https://lb.wikipedia.org/wiki/Doudege_W%C3%A9nkel_(Film)

Doudege Wénkel (och Angle mort oder Blind Spot) ass e Spillfilm vum
lëtzebuergesche Regisseur Christophe Wagner. Et ass e Film noir, deem säin
Dréibuch de Christophe Wagner zesumme mam Frédéric Zeimet geschriwwen huet.

De Film gouf vum 1. August bis Mëtt September 2011 gedréit an eng éischt Kéier
den 20. Abrëll 2012 um Festival international du film policer zu Léck gewisen. E
koum den 3. Oktober 2012 an d'Kinoen.

De Polizist Tom Faber ass hannert der Stater Gare, a sengem Auto, erschoss
opfonnt ginn. Den Inspekter Hastert (André Jung) vun der Police judiciaire leet
d'Enquête a sicht zesumme mam Olivier (Jules Werner), dem Brudder vum Ermuerten,
deen och e Polizist ass, nom Mäerder. No enger éischter Spur, déi an den
Drogemilieu gefouert huet, daucht eng Prostituéiert op, déi ausseet, si wier mam
Tom zesummegewiescht, an hätt vun him e Schlëssel kritt vun anzwousch, wou eppes
Wichteges verstoppt wier. Et stellt sech eraus, datt et en Dossier an engem
Gefaach am Vestiaire vun der Nationalbibliothéik ass, mat Dokumenter, déi
noleeën, datt den Tom viru sengem Doud de knaschtege Geschäfter vun engen
aflossräiche Geschäftsmann op der Spur war. Mee nach gesäit den Olivier net, wat
sech am doudege Wénkel vun der Enquête verstoppt...

2012 waren 20.150 Leit de Film an de Kino kucken. Domat war Doudege Wénkel deeen
12.-meescht gekuckte Film 2012 an de Lëtzebuerger Kinoen. 2013 koumen nach eng
2.000 Spectateure bäi.

2014 krut Doudege Wénkel de Lëtzebuerger Filmpräis fir de beschte Film, de Jules
Werner fir seng Roll als Inspekter Faber dee fir déi bescht kënschtleresch
Kontributioun an de Jako Raybaut fir seng Kameraaarbecht dee fir déi bëscht
technesch Kontributioun.



https://lb.wikipedia.org/wiki/Dicks

De Lucien-Irvin-Edmond de la Fontaine, genannt Dicks, gebuer de 24. Juli 1823 op
N° 498 um Marché aux Grains dem haitege Knuedler an der Stad Lëtzebuerg, a
gestuerwen de 24. Juni 1891 zu Veianen, war Jurist an Auteur vu lëtzebuergesche
Kaméidistécker, Gedichter a Lidder, an och verschiddene Fuerschungsaarbechten.

Hie war de Jong vum Gaspard-Théodore-Ignace de la Fontaine an de Brudder vum
Alphonse de la Fontaine a vum Léon de la Fontaine.

De Lucien-Irvin-Edmond de la Fontaine war den drëtte Jong vum Gaspard Théodore
Ignace de la Fontaine an der Joséphine Francq. 1841 gëtt dem Dicks säi Papp vum
Kinnek Wëllem II. vun Holland zum Gouverneur vum Groussherzogtum Lëtzebuerg
ernannt.

Nodeem den Dicks 1844 seng Première am Kolléisch gepackt huet, geet hien op
d'Universitéit vu Léck an 1846 op déi vun Heidelberg studéieren. Am Juli 1847
verléisst en d'Uni. Nodeem hien 1850 den Eed als Affekot geleescht hat, gëtt
hien den 30. November 1852 zum zweeten Ergänzungsriichter um Friddensgeriicht an
der Stad ernannt an den 21. Abrëll 1853 zum éischten. Den 29. Mee 1857 gouf hien
zum Sekretär a Büroschef vun der Lëtzebuerger Delegatioun bei der
Eisebunnsgesellschaft Guillaume-Luxembourg ernannt an datselwecht Joer gouf en
och korrespondéierende Member vun der Section historique vum Institut
grand-ducal.

Zu Réimech hat hien am Dezember 1858, Op der Glashëtt do wou haut d'Caves
Saint-Remy sinn, ouni Succès, eng Wiewerei opgemaach. Déi gouf 1853 versteet a
gouf duerno als Holzlager vun de Bridder Weidenhaupt gebraucht.

Den 20. Dezember 1858 huet hie sech mat senger rechter Kusinn
Jeanne-Pauline-Élise Dutreux (1828-1907) bestuet. Si war d'Duechter vum Dokter
Damien Dutreux (1795-1835) a senger Fra Catherine-J.-Eugénie de la Fontaine
(1795-1862), wat sengem Papp seng Sëschter war.

Vun 1867 bis 1870 war den Dicks Buergermeeschter vu Stadbriedemes. Do huet hie
mat senger Fra Elise, am Schlass gewunnt.

De 5. Januar 1881 gëtt hien zum Friddensriichter vum Kanton Veianen ernannt.
Hien huet bis zu sengem Doud 1891 zu Veianen gewunnt. Zwee Joer méi spéit gi
seng stierflech Iwwerreschter op Stadbriedemes an d'Familljegraf iwwerfouert.

Den Dicks war 1,68 Meter grouss, hat rout Hoer, e roude Baart, blo Aen a blond
Aperen. Hie war kierperlech mockeleg an huet gehippt, dat nodeem hien als klenge
Bouf d'Riedele krut an doropshin um lénkse Been gelähmt war.

Obschonn hien aus enger aristokratescher Famill gestaamt huet, war hien ëmmer no
beim normale Vollek. Nieft senger Léift fir d'Musek, d'Poesie an der
lëtzebuergescher Kulturgeschicht, hat och de Phenomen vum Perpetuum Mobile him
et ugedoen. Sou hat hie sech seng eegen Nätzanlag, mat Waasser aus enger
Nopeschbaach, fir säi Gaart gebastelt.

Am Ganzen huet den Dicks tëscht 1839 an 1885 eng 60 Gedichter geschriwwen, nieft
dem Vulleparlament ass De Wëllefchen an de Fiisschen (original: De Wellefchen an
de Fîschen) wuel am bekanntsten.

  Méi Informatioun doriwwer am Artikel: Lëscht vun de Musekskompositioune vum
Dicks

Wéi den Dicks, dee wéinst enger Krankheet am Kandsalter kromm a gebéckt goung,
als Friddensriichter op Veianen koum, haten déi Veiner Spottvullen déi
sougenannt Kuantessen him séier en Numm verpasst, d'Gebrachent Rad, well e beim
Goen e Been am Krees no bausse geschwenkt huet.

Wéi en an den éischte Deeg eng Kéier duerch Veianen goung souzen e puer Kommäre
virun der Dier an eng sot: Oh, wat e Krommen ass dat. Den Dicks deen dat
matkritt hat huet geäntwert: Gelt, an dee kënnt Iech riichten.



https://lb.wikipedia.org/wiki/Departement_Charente-Maritime

D'Charente-Maritime (17) ass e franséischt Departement, an der Regioun
Nei-Aquitaine.

D'Departement gouf ënner der Franséischer Revolutioun de 4. Mäerz 1790, wéi am
Gesetz vum 22. Dezember 1789 virgesinn, gegrënnt, an zwar aus de fréiere
Provënzen Aunis a Saintonge. Bis de 4. September 1941 huet d'Departement
Charente inférieure geheescht.

D'Charente-Maritime grenzt un d'Departementer Gironde, Charente, Deux-Sèvres a
Vendée.

Seng héchst Plaz ass op 173 Meter am Bois de Chantemerlière an der Gemeng
Contré, am Nordoste vum Departement.

Zum Departement gehéieren d'Inselen Île d'Oléron, Île de Ré, Île d'Aix an d'Île
Madame.

Am Departement gëtt et vill Suppen a Mueren, vun deenen de Marais poitevin deen
och zum Deel an den Departementer Deux-Sèvres a Vendée läit, mat der Abtei
Saint-Maixent, dee bekanntsten ass.

Duerch d'Departement leeft d'TGV-Linn Poitiers - La Rochelle mat zwou Garen um
Territoire vum Departement, an zwar zu La Rochelle an zu Surgères.

Un d'Stroossennetz ass d'Charente-Maritime ugeschloss iwwer d'Autobunn A10, déi
vu Paräis iwwer Saintes op Bordeaux féiert, an d'A837, vu Saintes op Rochefort.



https://lb.wikipedia.org/wiki/Departement_Cantal

De Cantal (15) ass e franséischt Departement, an der Regioun
Auvergne-Rhône-Alpes, dat säin Numm vun de Bierger huet déi op sengem Territoire
leien, d'Monts de Cantal.

D'Departement Cantal ass eent vun den 83 Departementer déi während der
Franséischer Revolutioun de 4. Mäerz 1790 unhand vun engem Gesetz vum 22.
Dezember 1789 gegrënnt goufen. E setzt sech zesummen aus engem Deel vun der
fréierer Provënz Auvergne, der Haute-Auvergne.

De Cantal gehéiert zur Regioun Auvergne a läit deelweis am Baseng vun der
Garonne, an eng kleng Partie am Dall vun der Loire.

E stéisst am Norden un d'Departmenter Corrèze, Haute-Loire a Puy-de-Dôme, am
Osten un d'Haute-Loire an d'Lozère, am Süden den Aveyron an de Lot, an am Westen
de Lot an d'Corrèze.

Et ass e koppegt Departement, de moyenne montagne a Frankräich genannt, deen aus
dem Hiwwele vum Vulkanesche Massiv vum Cantal a sengen Ausleefer besteet. Dee
Massiv ass en Iwwerrescht vun engem ale Vulkan, dee mat engem Duerchmiesser vun
un déi 60 km de gréissten an Europa ass. Déi héchst Plaz de Plomb du Cantal leit
op 1 858 Meter.

Op den Hänk vum Massif ginn déif Däller fort, déi an den Äiszäiten duerch
d'Erosioun geformt goufen. Si breede sech vum Zentrum radial no alle Säiten aus.
Déi bekanntst sinn d'Däller vu folgende Baachen a Flëss: Impradine, Santoire,
Cère, Alagnon, Jordanne, Doire a Rhue.

Tëscht deenen Däller leie Plateauen, wéi Planèze a Saint-Flour am Osten, déi
zimlech dréche sinn, a am Westen Salers wou et méi reent.



https://lb.wikipedia.org/wiki/Demeter

D'Demeter ass d'Duechter vum Kronos a vum Rheia; duerch hir Brudder a Geléiften
den Zeus d'Mamm vum Persephone. D'Mamm ann hir Duechter waren enk matenee
verbonn.

Zanter datt d'Demeter hirem Papp Kronos entkomm war huet si mat hire Gesëschter
um Olymp gelieft a war déi duuss, mä mächteg Gëttin vun der Fruchtbarkeet a vum
Wuesstum. Aus hirer Verbindung mam Zeus hat si eng Duechter, d'Persephone.

Wéi d'Persephone eng Kéier am Gaart vun hirer Mamm gespillt huet ass op eemol de
Buedem nieft hir opgefuer an den Hades, de Gott vun der Ënnerwelt, ass mat
sengem vu Päerd gezunnene Won aus dem Äerdbuedem eropgesprengt an huet d'Meedche
mat an d'Ënnerwelt entfouert an et do zu senger Fra gemaach.

D'Demeter war verzweifelt an huet op der ganzer Äerd nom Persephone gesicht bis
den Helios hir verroden huet wou d'Meedche war. D'Demeter huet sech dunn an
Trauer zréckgezunn. D'Fruchtbarkeet ass du vun der Äerd verschwonnen an eng
Hongersnout huet d'Mënsche bedreet. Ëmsoss huet den Zeus versicht d'Demeter
ëmzestëmmen. Schliisslech huet hie sech gezwonge gefillt säi Brudder Hades dozou
ze bréngen d'Persephone fräi ze ginn. Den Hades huet deem zwar Folleg geleescht,
mä huet op en Trick zréckgegraff. Hien huet dem Persephone vun engem Granatapel
z'iesse ginn deen déi, déi vun him giess hunn, verléift gemaach huet.

D'Demeter war eng vun de vollekstëmlechste Gottheeten déi a Griicheland grouss
Veréierung genoss huet. Beim Homer ass se wéineg ernimmt gi well déi adeleg
Familljen, déi seng Geschichte gelies hunn, wéineg Interessi u
Vegetatiounsgottheeten haten déi virun allem vu Bauere veréiert gi sinn.



https://lb.wikipedia.org/wiki/Demenz

Eng Demenz (lat. Dementia "ouni Geescht") ass en Defizit vu kognitiven,
emotionalen a soziale Kompetenzen, déi zu enger Beanträchtegung vu sozialen an
beruffleche Funktiounen féiert. Als Haaptsyptom gëllt awer de Verloscht vum
Verhalt. Am Ufank vun der Kränkt sti Stéierunge vum Kuerzzäit-Verhalt an dem
Verhalt allgemeng, am weidere Verlaf verschwannen dann och ageprägt Inhalter vum
Laangzäitveralt, sou datt betraffe Patienten no an no geléiert Fäegkeete
verléieren.

Meeschtens féiert Demenz zu enger Beanträchtegung am soziale wéi och am
beruffleche Liewen, a féiert dacks dozou datt eng Erkrankung vum Gehir
diagnostizéiert gëtt. Betraff si virun allem de Kuerzzäitverhalt, duerno awer
och d'Denkverméigen, d'Sprooch an d'Motorik, bei verschiddene Forme souguer
d'Perséinlechkeetsstruktur. Et fält op, datt déi geléiert Fäegkeete verluer
ginn, déi ugebuere Reflexer (wéi de Suckelreflex beim Puppelchen) bleiwen awer
bestoen. Haut si verschidden Ursaache fir d'Demenz gekläert; verschidde Formen
dovu kënnen am Ufanksstadium behandelt ginn, d. h. d'Symptomer kënnen an d'Längt
gezu ginn. Déi heefegst Form vun Demenz ass Alzheimer. Demenz kann op
verschidden Ursaachen zréckgoen, bei enger eventueller Therapie sinn déi
Ënnerscheeder wichteg.



https://lb.wikipedia.org/wiki/David_Wagner_(Politiker)

Den David Wagner, gebuer den 3. Mäerz 1979 an der Stad Lëtzebuerg, ass e
lëtzebuergesche Journalist a Politiker vun Déi Lénk.

Den David Wagner ass als Jong vun enger franséischer Mamm an engem
lëtzebuergesche Papp an der Stad gebuer ginn an zu Lëtzebuerg an zu Marseille
opgewuess.

Während senger Zäit am Jongelycée um Lampertsbierg koum hien iwwer
d'"Schülerdelegatioun Lëtzebuerg" (SDL) 1995 bei d'KPL, mä ass awer schonn 1996
bei d'LSAP gewiesselt, wou hien ee Joer drop Generalsekretär vun hire Jeunesses
socialistes, an domat och Member vun der Parteileedung gouf.

Awer schonn am Joer duerno huet hien der LSAP de Réck gekéiert fir 1998 un der
Grënnung vun déi Lénk deelzehuelen. Nom Secondairesexamen 1999 huet hie
Geschicht um Centre universitaire de Luxembourg, dem Viergänger vun der Uni
Lëtzebuerg, an zu Paräis studéiert.

Den David Wagner war vu Juli 2002 bis September 2004 Attaché parlementaire vum
Deputéierte Serge Urbany an ass zanter Abrëll 2005 Redakter bei der
Wochenzäitschrëft woxx, wou hie fir Bildung, Medien, Migratioun a Gender
zoustänneg ass

Bei de Gemengewalen 2011 gouf hien als Spëtzekandidat an der Stad Lëtzebuerg an
de Gemengerot gewielt, wou hie vum 5. Dezember 2011 bis Ufank 2015 Conseiller
war. De 26. Januar 2015 gouf de Joël Delvaux als säi Successeur vereedegt.

Den 28. Abrëll 2015 ass den David Wagner fir de Justin Turpel an d'Chamber
nogeréckelt, deen aus Gesondheetsgrënn säi Mandat néiergeluecht hat.

Zanter Januar 2012 ass hien, zesumme mat der Fabienne Lentz, nationale
Porte-parole vun déi Lénk.

Hie war ee vun den Haaptacteuren am Donato Rotunno sengem Dokumentarfilm André
an d'dissident Stëmmen.



https://lb.wikipedia.org/wiki/Dagestan

D'Republik Dagestan (Russesch Республика Дагестан / Respublika Dagestan) ass eng
russesch Republik am Nordkaukasus. Si ass 1991 aus der Dagestanescher ASSR
ervirgaangen. Den Numm bedeit "Biergland" an den Turksproochen.

Den Dagestan besteet am Norden aus flaacher Stepp an am Süden aus héije Bierger,
déi d'Grenz mat Aserbaidschan a Georgien bilden. Hei läit och dee südlechste
Punkt vun der Russescher Federatioun. Am Osten ass eng laang Küst um Kaspesche
Mier. Nopeschfederatiounssujete sinn am Westen Tschetschenien an am Norde
Kalmückien an d'Regioun Stawropol. Déi wichtegst Flëss sinn den Terek, de Sulak
an de Samur.

Am Dagestan liewe méi wéi 30 Vëlker op enkem Raum zesummen. Et ass déi am
heterogenst russesch Republik, wat virun allem dorop zréckzeféieren ass datt
d'Bierglandschaft Reesen a Kommunikatioun erschwéiert, a kulturell ëmmer nach
d'Clanwiese primordial ass. Déi nëmmen 100.000 Russe si just nach eng kleng
Minoritéit an der ronn 3 Milliounen Awunner Republik (Stand 2010). Trotzdeem ass
Russesch ëmmer nach d'Amtssprooch, déi och als Verkéierssprooch tëscht den
Ethnien déngt. De Groussdeel vun der Bevëlkerung ass vun islameschem Glawen
(haaptsächlech sunnitesch). Anescht wéi an aneren Deeler vun der Russescher
Federatioun wiisst d'Populatioun am Dagestan rapid.



https://lb.wikipedia.org/wiki/D%C3%A9ifferdeng

Déifferdeng ass eng Uertschaft an der Gemeng Déifferdeng, tëscht den
Uertschaften Nidderkuer an Uewerkuer.

Éischt Spuren déi an der Géigend Déifferdeng fonnt goufe weisen drophin, datt
schonn an der Alsteenzäit Mënschen an där Géigend gelieft hunn. Et goufen och
siwe Réng fonnt déi ongeféier vun 800-500 v. Chr. stamen. Griewer aus der Zäit
vun de Franken déi fonnt goufe waren dann och fir laang Zäit déi lescht
Liewensbeweiser an där Géigend, bis datt am Joer 1235 den Alexander vun Zolwer e
Klouschter baue gelooss huet, an domat och déi éischt Kéier den Numm Déifferdeng
an engem Schenkungsakt zum Virschäi koum. Am Geschichtscours iwwer Déifferdeng
steet: In der Grüdungsurkunde von 1235 heisst es, in der Sorge um seinen
Seelenfrieden habe Alexander in Differdingen eine Kapelle errichtet und sie den
Zisterzienserinnen geschenkt. [...]

Iwwer den Numm vun Déifferdeng gëtt et vill Variatiounen wéi den Numm entstanen
ka sinn. De Jhemp Biver fänkt dofir och säin Artikel u mat der Fro, op den Numm
Déifferdeng net och aus dem laténgesche Wuert "diverticulum" kann entstane sinn,
wat en zweetrangege Kiem bedeit.

D'Tatsaach, datt am Däitschen den Numm mat der Endung -ing(en) ophält, léisst
een unhuelen, datt d'Franken d'Régioun ëm Déifferdeng besat haten.

Ausserdeem gëtt et och d'Méiglechkeet, datt den Numm vun verschiddene
Personnagen hiergeleet gouf, wei zum Beispill: "die Genossen/Sippe des Diefried
oder Diefridingen"

D'Klouschter dat vum Alexander vun Zolwer gebaut gouf, gouf eng
Zisterzienserinnenabtei. D'Schwësteren hunn haaptsächlech aus lëtzebuergeschen
Adelsfamille gestaamt, mä lues a lues hu sech och Nonnen aus der Grenzregioun
integréiert.

Während dem Drëssegjärege Krich (1618 - 1648) hat d'Abtei grouss Problemer fir
weiderzebestoen, well d'Zaldoten vun de feindlechen Truppen alles zerstéiert
hunn.

An engem Dokument aus där Zäit heescht et: « Il plairat de considerer que ladite
Abbaye exposé sur les frontiers, a souffert des pertes notables durant les
guerres par divers fois, et signament depuis l'an 1635. Les Suédois, les
Croattes, Hongrois, Polonais, Lorrains, François, et autres ont enlevé les
meubles, bestailles, grains et ustensiles. Mesmes les ferrailles des portes et
fenestres, le plomb des toicts, tellement que les Dames Religieuses et
Domestiques ont esté contraints de se retirer chez leurs parens souvent, et par
bonnes espaces de temps, pendant la derniere guerre, on a esté obligé de fournir
une somme notable aux François pour la contribution. Leurs censes (fermes) au
nombre de quattre sont entièrement bruslees et demolies. La quatriesme partie du
Cloitre est tombé, deux autres et la tour de l'Eglise menacent la ruine. »

Eréischt am Joer 1929 huet d'Gemeng Déifferdeng sech dozou bereet erkläert
d'Abtei, déi zu der Zäit scho puermol zur Stee prett stoung, ze kafen an huet
dunn e Spidol draus gemaach.

Am Joer 1981 huet dunn de Lëtzebuerger Staat d'Spidol kaf an zanterhier ass et e
Fleegeheem ënner der Leedung vum SERVIOR

Eng Rëtsch Gebaier zu Déifferdeng an der Victor-Hugo-, der Niklos- an der
Émile-Mark-Strooss goufen an d'Lëscht vun de klasséierte Monumenter opgeholl an
als Inventaire supplémentaire klasséiert. Och den Agank vun der Minière
Thillebierg gouf do agedroen.



https://lb.wikipedia.org/wiki/Corinne_Cahen

D'Corinne Cahen, gebuer de 16. Mee 1973 an der Stad Lëtzebuerg, ass eng
lëtzebuergesch Geschäftsfra a Politikerin. Zanter dem 4. Dezember 2013 ass si
Ministesch fir Famill a fir d'Groussregioun an der Regierung Bettel-Schneider.
Den 28.November 2015 gouf si zur neier Presidentin vun der Demokratescher Partei
gewielt.

No der Primärschoul zu Bouneweg an dem Secondaire am Kolléisch huet si vun 1992
bis 1995 Humanwëssenschaften op der Universitéit zu Stroossbuerg studéiert wou
se en Diplom a Friemsprooche krut. 1995-96 huet si hir Studien zu Nice
weidergefouert. 1997 huet se e Journalismus-Studium op der Sorbonne zu Paräis
gemaach.

Vun 1995 bis 2001 huet si fir RTL Radio Lëtzebuerg geschafft, fir d'éischt als
Korrespondentin a Frankräich, dann zu Lëtzebuerg. Vun 2001 bis 2004 huet se
nëmmen nach als Freelance fir RTL geschafft well se vun 2001 un d'Schonggeschäft
vun hirer Famill an der Stad gefouert huet.

D'Corinne Cahen war vun 2008 bis 2012 Presidentin vum Stater Geschäftsverband.
Ausserdeem war si Member vum Verwaltungsrot vun der Chambre de commerce.

Bei de Chamberwale vum 20. Oktober 2013 huet si op der Lëscht vun der DP am
Walbezierk Zentrum kandidéiert a gouf an d'Chamber gewielt. Si huet awer op
hiert Deputéiertemandat verzicht, fir an der Regierung Bettel-Schneider
Ministesch fir Famill an Integratioun a Ministesch fir d'Groussregioun ze ginn.



https://lb.wikipedia.org/wiki/Claude_Wey

De Claude Wey, gebuer den 19. Mee 1954 zu Wolz, ass ee lëtzebuergesche
Geschichtsprofesser an Historiker.

No senge Lycéesjoren am Stater Kolléisch huet de Claude Wey vun 1974 bis 1979
Geschicht, Geographie a Sozialwëssenschaften op der Paräisser Sorbonne
studéiert. Seng wëssenschaftlech Thes am Kader vum Stage pédagogique ass eng
historesch-quantitativ Etüd iwwer d'Kollaboratioun zu Lëtzebuerg am Zweete
Weltkrich.

Als Historiker intresséiert de Claude Wey sech fir den Zweete Weltkrich, fir
d'Migratiounsbewegungen, fir d'Historiographie a fir schoulgeschichtlech Froen.
Seng Publikatioune behandele virun allem d'Geschicht vun der Lëtzebuerger
Gesellschaft an d'Relatiounen tëscht Lëtzebuerg a Latäinamerika.

De Claude Wey war vun 2007 bis 2012 President an ass zanter 2013 Vizepresident
vun der Cellule de recherches sur la résolution de conflits (CRRC) beim
Héichschoulministär. Hie war bis Ufank 2011 Member vum Verwaltungsrot vun der
Fondation Robert-Krieps (FRK). Zanter 2012 ass e Collaborateur scientifique vum
Musée national d'histoire naturelle a vu September 2014 un, Professeur détaché
am selwechte Musée.



https://lb.wikipedia.org/wiki/Christian_Kmiotek

De Christian Kmiotek, gebuer den 3. Februar 1960 zu Esch-Uelzecht, ass e
lëtzebuergeschen Educateur, Schauspiller an Associé vun der
Filmproduktiounsgesellschaft Samsa Film.

De Christian Kmiotek huet seng éischt Schauspillerfarunge beim Ed Maroldt op der
Theaterbühn vum Escher Jongelycée gemaach. Duerno huet hien eng Ausbildung als
Educateur gemaach, a war Consultant fir Associatiounen, déi am
gesellschaftleche, kulturellen oder audiovisuelle Beräich schaffen.

Niewelaangscht ass hien awer weider als Schauspiller aktiv. Hie war Matgrënner
vun der Theater GmbH, enger Theatertrupp, vun der éischter Stonn un an der
Kulturfabrik mat dobäi an huet och Samsa Film matgegrënnt, eng
Produktiounsgesellschaft, där hiren éischte Film Die Reise das Land war.
Zanterhier ass hien a sëlleche lëtzebuergeschen Theaterproduktiounen ze gesi
gewiescht.

Berufflech huet hie sech ëmmer méi an d'Filmproduktioun orientéiert. Hie gouf
1992 Direkter vu Strategics, e Formatiounsprogramm fir onofhängeg
Filmproduzenten, fir datt se besser d'Produktioun an de Marketing vu Filmer an
de Grëff ze kréien.

Politesch engagéiert hie sech bei deene Gréngen, wou hie vun 2011 bis 2013
Tresorier war an am Februar 2013 um Parteikongress zum Ko-President gewielt
gouf.



https://lb.wikipedia.org/wiki/Charles_vu_Wales

Den Charles Philip Arthur George, Prënz vu Wales (Prince of Wales) an Herzog vu
Cornwall (Duke of Cornwall, bekannt als Prënz Charles, gebuer de 14. November
1948 am Buckingham Palace zu London, ass deen eelste Jong vun der britescher
Kinnigin Elisabeth II. an hirem Mann dem Prënz Philip, an deemno zanter 1952 den
Trounfolger vum Vereenegte Kinnekräich.

Nodeems e vun der Press jorelaang mat en etleche Fraen a Verbindung bruecht gouf
(dorënner och d'Marie-Astrid vu Lëtzebuerg) huet hien den 29. Juli 1981 d'Lady
Diana Spencer, bestuet. Si kruten zwee Kanner: den 21. Juni 1982 de Prënz
William an de 15. September 1984 de Prënz Harry. De Stot war vun Ufank u kee
glécklechen, béid haten Affären, an e gouf, nodeems dës laang a breet an der
Ëffentlechkeet getrëppelt gi waren, den 28. August 1996 gescheet. D'Diana ass
den 31. August 1997, zesumme mat hirem neie Frënd, dem Dodi Al-Fayed, bei engem
Autosaccident zu Paräis leie bliwwen.

Den 9. Abrëll 2005 huet de Prënz Charles seng Frëndin vun zanter Laangem,
d'Camilla Parker Bowles bestuet.

Hien ass Member oder huet de Patronnage vun enger ganzer Rëtsch
wëssenschaftlechen, politeschen a kulturellen Organisatiounen, dorënner de
Prince's Trust. Hien ass och Éierekommandant vu militäreschen Unitéiten aus
Groussbrtiannien an dem Commonwealth.

Hien intresséiert sech staark fir Architektur an Urbanismus an huet sech dozou
dacks geäussert, besonnesch, fir seng Desapprobatioun zu verschiddene Forme vu
moderner Architektur auszedrécken. Hien ass och e Fërderer vun der ecologescher
Landwirtschaft a setzt sech fir de Schutz vun de Reebëscher an. Zu all deenen
Themen huet hien och Bicher an Artikele publizéiert.

Säi kompletten Titel ass His Royal Highness The Prince Charles Philip Arthur
George, Prince of Wales, Duke of Cornwall and Earl of Chester, Duke of Rothesay,
Earl of Carrick, Baron of Renfrew, Lord of the Isles, Prince and Great Steward
of Scotland, Knight Companion of the Most Noble Order of the Garter, Knight of
the Most Ancient and Most Noble Order of the Thistle, Great Master and First and
Principal Knight Grand Cross of the Most Honourable Order of the Bath, Member of
the Order of Merit, Knight of the Order of Australia, Companion of the Queen's
Service Order, Member of Her Majesty's Most Honourable Privy Council,
Aide-de-camp to Her Majesty



https://lb.wikipedia.org/wiki/Candela

Candela [kanˈdeːla] , (laténgesch fir Käerz) ass d'SI-Basiseenheet vun der
Liichtstäerkt, dat heescht dee vun engem Objet an eng Richtung ausgestraalte
Liichtstroum pro Raumwénkeleenheet (Steradiant, sr), gemoosst a grousser Distanz
vun der Liichtquell.

De Candela ass eng photometresch Eenheet. Fréier Definitioune vun der
Liichtstäerkteneenheet hu sech op Referenzliichtquelle bezunn, mat deenen déi ze
moossend Quell als méi oder manner hell verglach konnt ginn. Duerch déi modern
Definitioun ass d'Liichtstäerkt fir eng bestëmmte Liichtwellelängt un
d'Stralungsstäerkt an domat un d'SI-Eenheet Watt ugebonn. Iwwer déi genormte
Kurv vun der spektraler Wahrnehmungsfäegkeet vum mënschlechen Aa kann déi
Definitioun och op aner Wellelängten iwwerdroe ginn.

D'Wiel vun der Liichtstäerkt als photometresch Basisgréisst schéngt zunächst
wéineg novollzéibar, well aus méi moderner Vue z. B. de Liichtstroum oder
d'Liichtdicht als méi fundamental Gréisste kënnten ugesi ginn. Zur Ufangszäit
vun der Photometrie awer, wéi de visuelle Verglach vu Liichtquellen am
Vierdergrond stoung, war d'Liichtstäerkt déijeneg Eegenschaft vun de Quellen,
déi am einfachsten engem Verglach zougänglech war an déi dohier als déi
fundamental photometresch Gréisst agefouert gouf.

Déi 16. Generalkonferenz fir Moossen a Gewiichter (1979) huet an der Resolutioun
3 déi folgend Neidefinitioun vun der Eenheet Candela beschloss:

Zitat: D'Candela ass d'Liichtstäerkt vun enger Stralungsquell an enger
bestëmmter Richtung, déi déi monochromatesch Stralung vu Frequenz 540·1012 Hertz
aussent an där hir Stralstäerkt an dëser Richtung 1/683 Watt duerch Steradiant
bedréit.

Déi Definitioun gëtt d'Frequenz vun der Referenzstralung un, net hir Wellelängt.
Op dës Aart a Weis eriwwrégt et sech, e Refraktiounssindex fir de Medium
ronderëm ze spezifizéieren.

A Loft ënner Normalbedingungen entsprécht der genannter Frequenz vun 540·1012
Hertz d'Wellelängt 555 nm. Op dëser Wellelängt huet dat mënschlecht A fir
d'Kucke am Dag déi héchst Empfindlechkeet. Gläichzäiteg schneide sech zoufälleg
an onmëttelbarer Noperschaft vun dëser Wellelängt (nämlich bei zirka 555,80 nm)
d'Empfindlechkeetskurve vum A fir d'Kucke bei Dag a bei Nuecht, K(λ) a K'(λ).
Déi Definitioun ass dofir souwuel fir d'Kucken bei Dag wéi och an der Dämmerung
an an der Nuecht valabel.

Eng isotrop Liichtquell vun der Liichtstäerkt I = 1 Candela straalt an all
Richtung e Liichtstroum vun d Φ {\displaystyle d\Phi } = 1 Lumen pro Raumwénkel
d Ω {\displaystyle d\Omega } = 1 Steradiant: I = d Φ d Ω {\displaystyle I={\frac
{d\Phi }{d\Omega }}} .

D'Liicht verdeelt sech – idealiséiert – isotrop an all Raumrichtungen, also op
d'Eenheetskugeloberfläch S = 4 π {\displaystyle S=4\,\pi } . Dofir send eng
(fräistoend) Haushaltskäerz e Liichtstroum vun ongeféier 12 Lumen aus.
Vernoléissegt gëtt dobäi de Schiet duerch de Käerzekierper no ënnen hin an och
d'Reflekterwierkung no uewen, grad wéi d'Flackere vun der Intensitéit.



https://lb.wikipedia.org/wiki/Calais

Calais ass eng franséisch Gemeng a Stad am Departement Pas-de-Calais an der
Regioun Hauts-de-France.

Calais läit un der Mierengt Pas de Calais, an domat op der Grenz vum Äermelkanal
an der Nordséi. D'Héicht an der Uertschaft variéiert vun null bis op 18 Meter.

Beschreiwung: De gueules à l'écusson d'azur chargé d'une fleur de lis d'or
soutenue d'un croissant d'argent, l'écusson sommé d'une couronne fermée de
France d'or et accosté de deux croix de Lorraine d'argent, et accompagné en
pointe d'un besant d'argent chargé de la croix de Jérusalem d'or.

Calais krut säi Wope 1558 vum Kinnek Henri II. accordéiert. Kräiz vu Jerusalem
an d'Moundséchel, bezéie sech op de Passage vun de franséischen an englesche
Kräizritter an der Stad. D'Liliebléi an d'Kroun, sti fir dem franséische Kinnek
seng Satisfaktioun, Calais no 200 Joer englescher Besatzung zréckkritt ze hunn.
D'Kräiz vu Loutrengen steet als Erënnerung un de François de Guise, Herzog vu
Loutrengen dee Calais befreit huet.



https://lb.wikipedia.org/wiki/CSV

D'Chrëschtlech Sozial Vollekspartei (kuerz: CSV) ass eng Lëtzebuerger politesch
Partei.

Am Dezember 1944, no der Liberatioun vu Lëtzebuerg, huet sech déi fréier
konservativ Rietspartei nei constituéiert an a Chrëschtlech-Sozial Vollekspartei
(CSV) ëmbenannt. Dofir gëllt dacks als hire Grënnungsdatum dee vun der
Rietspartei: de 16. Januar 1914. Bei de Chamberwale vum 21. Oktober 1945 krut
d'CSV 25 vun 51 Sëtzer.

Bis 1974 war d'CSV an engem Stéck, a Koalitioun meeschtens mat der DP, mä och
alt mat der LSAP, an der Regierung. 1974 bis 1979 war se eng éischt Kéier an der
Oppositioun. Duerno war se nees 34 Joer den Haapt-Koalitiounspartner an de
sukzessive Regierunge mat haaptsächlech der LSAP, 1979-1984 an 1999-2004 och der
DP, als Partner. No de Chamberwale vum 20. Oktober 2013 koum et fir d'zweet nom
Krich zu enger Koalitioun ouni d'CSV.

Eegenen Aussoen no huet d'CSV 10.303 Memberen (Stand 30/09/2014), dovu sinn
3.653 Fraen (35,5 %) a 6.650 Männer (64,5 %). 9 % vun de Membere hu bis 33 Joer,
54,5% sinn tëscht 33 a 65 Joer al, a 36,5 % hunn iwwer 65 Joer.



https://lb.wikipedia.org/wiki/Bruges

Bruges (nl:Brugge) ass eng belsch Stad an der Provënz Westflandern. Si huet
eppes iwwer 117.000 Awunner. Hire Stadkär gouf am Joer 2000 vun der UNESCO op
d'Lëscht vun der Weltierfschaft gesat.

Bruges läit eng ronn 11 Kilometer vun der Nordséi ewech, an huet en direkten
Zougank op d'Mier iwwer de Boudewijnkanaal.

Bruges gouf am 9. Joerhonnert vum Baudouin I. e Vassal vum Charles de Plakapp
als Festung opgeriicht, fir sech géint d'Invasioun vun de Normanne kënnen ze
wieren.

Am Ufank vum 10. Joerhonnert hu sech am Norden an am Süde Geschäfter etabléiert,
a vun 960 un gouf och regelméisseg e Maart ofgehalen.

Vun 1127 un hat Stad eng Charta an e Schäffegeriicht. Déi éischt Rankmauere
waren och gebaut. Well d'Stad sech séier vergréissert huet, hu missten am 13.
Joerhonnert nees nei Mauere ronderëm gebaut ginn.

Bruges war duerch e Mieresarem dee bei enger Sprangflut entstane war, duerch déi
d'Mëndung vum der Reie vergréissert gouf, mat der Nordséi verbonnen.

Am Ufank vum 13. Joerhonnert war de groussen Duerchbroch, den Handel an
d'Industrie, haaptsächlech d'Duchindustrie stoungen an der grousser Bléi, an um
Héichpunkt vu sengem Opschwonk hat Bruges déitäit un déi 40.000 Awunner. De
Pouvoir blouf awer an den Hänn vun den Geschäftsleit, déi op der aner Säit
d'Handwierker géint sech haten, déi net sou räich waren, awer vum Grof
ënnerstëtzt goufen.

Doduerch datt de Grof ëmmer a Streidereie mat Frankräich verwéckelt war, sinn
zwou grouss Parteien entstanen. D'Patrizier déi zum Kinnek vu Frankräich gehalen
hunn, an d'Handwierker, déi sech ëm de Grof vu Flandern versammelt hunn.

An deem Moment wou d'Stad d'Spëtz vum Handel erreecht hat, huet de Kinnek vu
Frankräich de Philippe de Schéinen, Flandern besat, an huet de Grof gefaange
geholl, an an de Prisong gehäit.

Mä d'Vollek huet sech revoltéiert, an 1302 goufen d'Patrizier massakréiert. Dëse
Massaker ass an d'Geschicht agaangen ënner dem Numm Matines brugeoises.
D'Fransouse goufen dunn nach zu Courtrai an der Bataille des Éperons d'Or
geklappt. Domat war d'Oligarchie vun den Händler gebrach, an d'Gilden an
d'Korporatioune, konnte mathëllefen d'Stad regéieren.

D'14. Joerhonnert war fir Bruges e gëldent Joerhonnert. Do gouf Woll no allen
Noute stockéiert, all Hansestad hat e Sëtz zu Bruges, an net manner wéi 17
Natiounen haten Handelsvertriedungen zu Bruges.

An deem Joerhonnert hunn d'Herzoge vu Burgund keng Méi gescheit vir Bruges op
Topniveau ze bréngen. Si hu grouss Fester an Turnéieren organiséiert, bei deenen
alles wat Rang an Numm an Europa hat, vertruede war.

Um Enn vum 14. Joerhonnert ass et mat Bruges lues a lues biergaf gaangen. Den
Zwin dee Bruges bis dohi mat der Nordséi verbonne hat, ass lues a lues verlant,
d'Schëffer konnten net méi bis op Bruges kommen, an Antwerpen huet sech als
haarde Konkurrent bemierkbar gemaach.

Wéi du schliisslech no de Burgunder, d'Éisträicher do Meeschter waren, huet de
Maximilian vun Éisträich, sou gutt wéi d'Doudesurteel iwwer Bruges gesprach,
andeems en den Händler ordonnéiert huet sech zu Antwerpen nidderzeloossen.

Wéi den Zwin definitif 1604 zougemaach gouf, ass vu Bruges net méi vill riets
gaangen, bis 1892 duerch de Roman Bruges la Morte vum Georges Rodenbach, Bruges
praktesch erëm nei entdeckt gouf, a sech zu enger Touristestad entwéckelt huet,
déi haut op deem Gebitt eng vun de bekanntste vun der Welt ass.

Op der Burg-Plaz, steet ënner anerem d'Stadhaus dat tëscht 1376a 1420 am
gothesche Stil gebaut gouf. Am gothesche Sall gëtt et historesch Molereien ze
kucken an en dekoréierten hëlze Plafong. Am Geschichtssall ass eng Kollektioun
vun Objeten, Dokumenter an Tableauen ze gesinn déi vun der Vergaangenheet vu
Bruges erzielen.

Lénks vum Stadhaus ass déi al Stadschreiwerei déi am Renaissancestil tëscht 1534
a 1537 gebaut gouf. Do ass de Musée provincial du Franc de Bruges dran. Eng
Schminni mat enger Alabasterfris erzielt aus dem Liewe vum Charel de V.



https://lb.wikipedia.org/wiki/Boston_Tea_Party

The Boston Tea Party oder och The Rebel's Tea Party ass an der Amerikanescher
Geschicht den Numm vun engem Protestakt am Hafe vu Boston an der Nuecht vum 16.
op de 17. Dezember 1773.

An där Nuecht haten d'Géigner vum Téimonopol vun der British Est India Company
dräi Schëffer vun där Companie, déi am Hafe vu Boston louchen, an déi Téi
gelueden haten, gekapert, an déi ganz Ladung an d'Mier gehäit.

Dës Aktioun war eng vun den Ufanksrevolten déi den Amerikaneschen
Onofhängegkeetskrich agelaut hunn.

Déi englesch Kolonië waren onzefridden iwwer de Steiersystem, an d'Taxen déi
d'Heemechtsland dat méi wéi 3.000 Meilen ewech war, opgehuewen huet, ouni datt
si selwer d'Walrecht haten a matbestëmme konnten, wat bei hinnen an der Kolonie
sollt geschéien.

D'Protester dodergéint waren sou grouss ginn, datt den deemolege Premier
Minister vu Groussbritannien de Lord North am Joer 1770 trotz dem Kinnek George
III. sengem Widderstand d'Douanestaxen op den Importer ofgeschaaft huet.
Dommerweis hat hien eng Ausnam gemaach an zwar bei den Taxe fir den Téiimport,
ee vun de gréissten Importe vun Amerika.

Dat hat als Konsequenz, datt du ferrëm Téi geschmuggelt ginn ass. D'Reaktioun
vun de Briten dodrop ware méi streng Kontrollen an den Häfen, an do derbäi hunn
se der Britischer Ost-Indien-Gesellschaft de Monopol vum Téi-Import fir
Nordamerika ginn.

Op Dirängele vum Samuel Adams, engem vun de militantste vun hinnen, gouf eng
vigouréis Aktioun gestart. Als Indianer verkleet, mat Krichsmolerei an de
Gesiichter, hunn se déi dräi Schëffer iwwerfall, an den Téi deen déi gelueden
haten, an d'Mier gehäit.



https://lb.wikipedia.org/wiki/Boko_Haram

Boko Haram ass eng fundamentalistesch islamistesch Terrororganisatioun, déi
haaptsächlech am Norde vun Nigeria aktiv ass. Den Numm kann ee mat "Westlech
Bildung ass verbueden" fräi iwwersetzen.

Schonn an den 1980er Joren goufen et haaptsächlech am Norde vun Nigeria Opstänn,
déi d'Zil haten, déi säkular Verfassung duerch d'Scharia ze ersetzen. Obwuel Enn
der 1990er Jore verschidde Staaten an Nordnigeria d'Scharia agefouert hunn, sinn
d'Opstänn weidergaangen fir an dëse Staaten en nach méi orthodoxen islamesche
Regime anzeféieren.

Zu de spektakulärsten Opstänn zielen d'Maitatsine-Opstänn a Kano (1980), mee och
während dem Rescht vun den 1980er an 1990er Jore goufen et widderholl hefteg
Opstänn an Onrouen tëscht Moslemen an Net-Moslemen. De Grond war a ville Fäll
net reliéise Fundamentalismus, mee eng Kombinatioun aus verschiddene Facteuren,
dorënner Aarmut vun der lokaler Bevëlkerung a Mangel un Opstigs- a
Liewensverbesserungsméiglechkeeten.

De charismatesche Priedeger Mohammed Yusuf konnt d'Versoe vun der korrupter
Zentralregierung an der lokaler Elite an den Zesummebroch vum Sozialstaat
ausnotzen, an domat vill jonk frustréiert Männer als Unhänger fir sech gewannen.
Och den Erfolleg vun der islamescher Revolutioun vum Aytollah Chomeini am Iran
(1979) hat en motivéierenden Impakt op verschidden islamistesch Gruppéierungen
an Nigeria an d'Koranschoulen sinn, bedéngt duerch dem Land seng
Kolonialgeschicht, souwisou besser ugesinn wéi de westlechen Erzéiungssystem.

Boko Haram gëtt meescht als islamistesch Sekt (Ta'ida) ugesinn. Eng Sekt ass eng
ofgetrennte Grupp am Islam, déi net d'Prinzipien vum Islam a Fro stellt, mee bei
där bestëmmte fundamental Froen an deenen hir Interpretatioun als Grondlag an
Ausdrock vun hirem Glawen déngen. Boko Haram gëtt zu de fir den nigerianesche
Staat am geféierlechste Sekte gezielt. Hire Grënner, de Mohammed Yusuf, huet
d'Primärschoul ofgebrach an am Niger an am Tschad de Koran studéiert, éier hien
an Nigeria zréckgaangen ass an 2001 zu Maiduguri eng Sekt gegrënnt huet, déi
deemools Yusufiyya genannt gouf. A senge radikale Priedegten huet hien all
westlech Elementer an och vill him net konform islamesch Geléiert veruerteelt an
domat vill Unhänger erreecht.

Déi éischt frontal Ausernanersetzung tëscht de staatlechen Autoritéiten a Boko
Haram gouf et 2009. De 25 Juni sinn Onrouen an der Stadt Bauchi am Bundesland
mam selwechten Numm ausgebrach, déi sech schnell op d'Bundesstaate Kano, Yobe a
Borno verbreet hunn. Den direkte Grond war d'Zerstéierung vum Haaptquartéier vun
der Sekt duerch d'Sécherheetskräft, bei där néng Membere verhaft a Waffe
beschlagnahmt goufen. Stonne méi spéit hunn opbruecht Unhänger vun der Sekt
d'Police, Kierchen, Schoulen, Moscheeën, Prisongen an aner staatlech
Ariichtungen attackéiert. Déi krichsähnlech Zoustänn hu bis zum 30. Juli
gedauert an sinn eréischt mat der Verhaftung an onduerchsiichteger Doudmaachung
vum Mohammed Yusuf op en Enn gaangen. D'Kämpf hunn am Doud vun iwwer 700
Mënschen, dorënner villen Unhänger vu Boko Haram, an der Zerstéierung vun enger
grousser Unzuel un ëffentleche Gebaier resultéiert.

Zanter dem Doud vum Mohammed Yusuf an der aussergeriichtlecher Exekutioun vum
Haaptfinanzéierer vun der Sekt, dem Alhaji Buji Foi, huet sech d'Sekt nach
weider radikaliséiert; trotzdem ass et schwiereg, exakt Detailer iwwer déi
haiteg Organisatioun vu Boko Haram erauszefannen.

Am Januar 2012 huet d'Grupp Ansaru hir Oftrennung vu Boko Haram erkläert, well
si de Massaker un der lokaler muslimescher Bevëlkerung net weider wéilt
toleréieren. Ansaru ass méi international ausgeriicht a kämpft fir de
Retablissement vum islamistesche Sokotokalifat, net nëmmen an Nigeria, mee a
Westafrika, wéi am Ufank vum 19. Joerhonnert zur Zäit vum Usman dan Fodio.

Am Abrëll 2014 huet Boko Haram weltwäit fir Opregung gesuergt wéi d'Grupp iwwer
200 Schülerinnen am Staat Borno entfouert huet.



https://lb.wikipedia.org/wiki/Bodrum

Bodrum ass een tierkeschen Hafen am Golf vu Gokova vis-à-vis vun der
griichescher Insel Kos. Bodrum läit an Anatolien, an engem Deel vu Klengasien
dee fréier als Karien bekannt war.

Zu Bodrum stoung de Mausoleum deen zu de Siwe Weltwonner gezielt gëtt. Et
handelt sech hei ëm dat monumentaalt Graf vum Kinnek Mausolus. De Mausolus war e
persesche Satrapp (eng Art Gouverneur) a Kinnek vu Caria a Klengasien (376-353
v. Christus). Hie war relativ onofhängeg an hat sech zwar géint den Artaxerxes
II revoltéiert, mä huet duerno mat de Perser gemeinsam Sach gemaach. Dat huet
him erlaabt, seng Pouvoire bis op Rhodos ze vergréisseren. De Mausoleum gouf vu
senger Schwëster, der Artemisia, déi gläichzäiteg seng Fra war, nom Doud vum
Mausolus opgeriicht, an zwar opgrond vun sengen eegene Pläng.

De Mausoleum war eng véiereckeg Konstruktioun mat enger Héicht vu 45 m.
Bannendra war eng Grafkummer. Vum Mausoleum sinn allerdengs nëmme méi
d'Fëllementer iwwereg. D'Steng vun der Konstruktioun sinn am 15. Joerhonnert fir
aner Zwecker gebraucht ginn, an zwar fir den Ausbau vum Schlass St. Pierre.

Bodream ou rêve de Bodrum, Jean-Pierre Thiollet, Anagramme Editions, 2010, (ISBN
2-35035-279-4)



https://lb.wikipedia.org/wiki/Billy_Wilder

De Billy Wilder, gebuer den 22. Juni 1906 zu Sucha, Éisträich-Ungarn (haut Sucha
Beskidzka a Polen) als Samuel Wilder, a gestuerwen den 22. Mäerz 2002 zu
Beverley Hills, Kalifornien, war en amerikaneschen, als Éisträicher gebuerene
Regisseur, Dréibuchauteur, Produzent a Journalist. A senger Carrière vun iwwer
50 Joer huet hien 27 Filmer als Regisseur gedréint an och d'Dréibicher fir iwwer
70 Filmer geschriwwen. Hie gëtt als ee vun de beschten a facetteräichste
Regisseure vum Golden Age vun Hollywood ugesinn.

De Wilder huet zu Berlin ugefaangen als Journalist ze schaffen, huet awer an de
spéiden 1920er och Dréibicher geschriwwen. Nodeem den Hitler 1933 un d'Muecht
koum, ass hien, dee Judd war, op Paräis wunne gaangen, wou en eng éischt Kéier
Regie fir e Film gefouert huet. Kuerz duerno ass en an d'USA emigréiert, wou en
dat Joer drop naturaliséiert gouf. Säin éischte grousse Succès hat en 1939 fir
seng Mataarbecht um Dréibuch vun Ninotchka vum Ernst Lubitsch. Hien huet sech
séier en zolidde Ruff als Regisseur gemaach mat Double Indemnity (1944), engem
Film noir a The Lost Weekend (1945), e Film iwwer Alkoholofhängegkeet. 1950 war
hie verantwortlech fir d'Dréibuch an d'Regie vu Sunset Boulevard mat der Gloria
Swanson an der Haaptroll, iwwer den Niddergang vun engem Stommfilm-Star, an dat
Joer drop fir Ace in the Hole (oder The Big Carnival), iwwer d'Medien-Hysterie
bei engem Accident an enger Grouf.

Vun der Mëtt vun den 1950er Joren un huet hie virun allem Comédie gemaach,
heiansdo mat engem méi eeschten Hannergrond, vun deenen der eng jett haut zu de
Klassiker zielen, wéi The Seven Year Itch (1955), Some Like It Hot (1959, béid
mat der Marilyn Monroe), The Apartment (1960) oder Irma La Douce (1963, béid mam
Jack Lemmon a mat der Shirley MacLaine), Sabrina (1954), One Two Three (1961)
oder Avanti! (1972). Déi meescht dovu waren an Zesummenaarbecht mam
Dréibuchauteur I. A. L. Diamond.

An den 1970er Joren hat hie manner Succès mat Filmer wéi The Private Life of
Sherlock Holmes (1970), Fedora (1978) a Buddy Buddy (1981).

De Billy Wilder gouf net manner wéi 21-mol fir en Oscar nominéiert, an huet e
sechsmol gewonnen: als beschte Regisseur fir The Lost Weekend an The Apartment,
als beschten Dréibuchauteur vun The Lost Weekend, Sunset Boulevard an The
Apartment, a beschte Film fir The Appartment. 14 verschidde Schauspiller kruten
a senge Filmer eng Nominatioun fir déi gëlle Statu.



https://lb.wikipedia.org/wiki/Bertolt_Brecht

De Bertolt Brecht, och nach Bert Brecht, gebuer den 10. Februar 1898 zu Augsburg
als Eugen Berthold Friedrich Brecht, a gestuerwen de 14. August 1956 zu Berlin,
war en däitsche Schrëftsteller a Regisseur.

Dem Bertolt Brecht säi Studium vun den Naturwëssenschaften, der Medezin a virun
allem der Literatur gouf 1918 duerch säin Déngscht als Sanitäter an engem
Lazarett ënnerbrach. Während där Zäit gouf de Bertolt Brecht e fervente
Krichsgéigner.

1918 huet de Bertolt Brecht säin éischt Wierk Baal, een
anarchistescht-nihilistescht an expressionistescht Drama, geschriwwen.

1922 gouf Baal zu München, wou de Bertolt Brecht als Dramaturg geschafft huet,
fir d'éischt gespillt. Mat dësem Stéck huet de Bertolt Brecht seng Renommée als
Dramaturg kritt.

1924 bis 1926 huet de Bertolt Brecht als Dramaturg zu Berlin geschafft an de
Marxismus intensiv studéiert.

1933 ass de Bertolt Brecht, deen an der Tëschenzäit en iwwerzeegte Sozialist gi
war, zesumme mat senger Fra Helene Weigel aus Däitschland geflücht, an no
Tëschestatiounen (ënner anerem zu Moskau (1935-1939)), 1941 an den USA ukomm.

Nom Zweete Weltkrich ass de Brecht, dem déi Alliéiert d'Arees an d'Westzone
verweigert hunn op Ost-Berlin geplënnert.

1949 huet de Bertolt Brecht zesumme mat senger Fra de Berliner Ensemble
gegrënnt. Dëse war eng wichteg Experimentéierbühn an Europa.



https://lb.wikipedia.org/wiki/Athene

D'Pallas Athene, och Athene Parthenos (attesch an ionesch Ἀθηνᾶ (Athēnâ),
doresch Ἀθανᾶ (Athānâ), gr.: Αθηνά (Athiná), Bäinumm Atrytone; Παρθένος
(Parthénos) algr.: d'Jongfra) war eng olympesch Gëttin an der griichescher
Mythologie. Si war d'Duechter vum Zeus an der Metis, a gëllt als Gëttin vun der
Wäisheet, der Krichstaktik an der Strategie, a war Patréinesch vun der Konscht
an der Wëssenschaft. Si war d'Palais- a Schutzgëttin vun de mykeneschen
Herrscher an huet sech mam Handwierk auskannt.

D'Athene war d'Duechter vum Zeus an der Metis (enger Okeanide). Den Uranos, de
Stäerenhimmel, huet den Zeus gewarnt, datt e Jong deen d'Metis op d'Welt brénge
géif, him säin Troun géif ewechhuelen. Sou huet den Zeus decidéiert, soubal
d'Methis schwanger war, d'Kanner ze verschlécken1. E puer Méint méi spéit krut
den Zeus staarke Kappwéi, wéi hien um Bord vum Séi Triton suz2. Also huet hien
den Hephaistos, de Gott vun der Schmëdd, ëm Hëllef gefrot, an him gesot e soll
him de Kapp opschloen, fir dat, wat wéi gedo huet, erauszehuelen. Sou ass
d'Athene aus dem Zeus sengem Kapp gesprongen, an huet mat Lanz a Schëld gejaut
wéi am Krich. Sou gouf d'Athene eenzeg an eleng als Duechter vum Zeus ugesinn.
Beim Aischylos deklaréiert si: « Ech hat keng Mamm, déi mir d'Liewe geschenkt
huet3. »

D'Athene gouf zu den olympesche Gëtter gezielt, an huet bei hinnen eng wichteg
Roll gespillt. An der Ilias, der Odyssee an den Homereschen Hymne gëtt si als
eng Favoritin vum Zeus duergestallt, hie konnt hir ni e Wonsch ofschloen. Genee
wéi den Zeus huet d'Athene d'Aigis gedroen, a konnt Blëtz an Donner ruffen. Si
gouf dacks zesumme mam Zeus a mam Apollo ernimmt. Si war d'Gëttin vun der Polis,
mä huet sech als Gëttin vun der Wäisheet, déi duerch d'Eil an den Olivebam
representéiert ginn ass, duerchgesat, a gouf zu engem Symbol fir d'griichesch
Zivilisatioun bis an eis Zäit.

Wéi d'Hestia an d'Artemis war d'Athene Jongfra, an et si keng Aventurë vun hir
bekannt.

Der Legend vum Kekrops no, hu sech d'Athene an de Poseidon ëm Attika gestridden.
Als Arbitter hu si de Kekrops geruff, den éischte Kinnek vun dësem Territoire.
De Poseidon huet mat sengem Dräizack op d'Akropolis geschloen, an domat eng
Quell vu Salzwaasser zum erschénge bruecht. D'Athene huet en Olivebam ugebueden.
De Kekrops huet entscheet, datt de Kado vun der Gëttin bei wäitem méi nëtzlech
fir säi Vollek wir, a sou gouf aus der Athene d'Patréinesch vun der Stad Athen.

Laut dem Varro, huet de Kekrops d'Bierger vun Athen (och d'Fraen) gefrot, wien
si als Beschützer wéilten. D'Männer hu sech fir d'Päerd entscheet, wat hinnen a
wichtege Schluechten zu enger Victoire hëllefe géif. D'Fraleit ware fir den
Olivebam. D'Fraen haten eng Stëmm méi, an domat gouf d'Athene gewielt. De
Poseidon, deen doriwwer rose gi war, huet ganz Attika iwwerschwemme gelooss. Fir
hien ze besänftegen, hunn d'Athener hire Fraen dräi Strofe misse ginn: d'Fraleit
kruten d'Walrecht geholl; kee Kand duerft den Numm vu senger Mamm kréien;
d'Fraleit goufen net méi "Athenerinne" genannt.

Duerno huet d'Athene e weidere mythesche Kinnek opgezunn, den Erichthonios. Hien
huet fir d'Gëttin den Erechtheion baue gelooss, dat eelst Hellegtum op der
Akropolis, an déi éischt Paschtéisch waren d'Duechtere vum Kekrops, d'Aglauros,
d'Pandrosos an d'Herse. Hien huet fir d'Athene och d'Panathenäe gegrënnt, fir de
Gebuertsdag vun der Gëttin ze feieren, wat dat gréisst reliéist Fest vun Athen
war. D'Athener hunn d'Athene och veréiert, well si hinne bäibruecht huet, wéi ee
verschidden Handwierker benotzt. Sou gouf d'Athene zu enger poliader Gëttin
(Πολιάς, « Beschützerin vun der Polis ») vun Athen.

Genee wéi hiren Hallefbrudder Hermes, huet sech d'Athene och ëm d'Heroe
gekëmmert. Sou zum Beispill am Kader vum Trojanesche Krich, wou si, nodeem de
Paris si beim Uerteel vum Bierg Ida zréckgewisen hat, op der Säit vun de Griiche
stoung. Si huet sech besonnesch ëm den Diomedes gekëmmert. Nom Krich huet si den
Odysseus a besonnesch den Telemachos beschützt, dëst an der Form vum Mentor. Si
huet d'Erinyen zréckgehalen, an den Orestes vum Areopag fräisprieche gelooss.

Si huet och dem Herakles bei sengen zwielef Aufgabe gehollef, an dem Perseus a
sengem Kampf géint d'Medua, der hire Kapp si duerno op hirem Schëld Aigis
gedroen huet. Si huet dem Kadmos, deen d'Stad Theben gegrënnt huet, de Rot ginn,
den Draach ëmzebréngen, a seng Zänn ze verstreeën, fir eng Arméi domat ze
ruffen. D'Athene huet och dem Bellerophon verroden, wéi hien de Pegasos kéint
zähmen.

Op den éischte Bléck kléngt et komesch, datt eng Gëttin vun der Wäisheet mat
Waffen op d'Welt komm ass, a gläichzäiteg och eng Krichsgëttin ass. Mä hir
Epiklese weisen: si ass d'Athene Πρόμαχος / Prómakhos, déi, déi an der éischter
Linn kämpft, oder och Athene Νίκη / Níkê, Gëttin vun der Victoire — vill
Representatioune weisen dann och d'Athene, déi d'Nike an der Hand hält, genee
wéi den Zeus. Hire Rot huet d'Gëtter an der Gigantomachie gefouert, a laut
verschiddenen Traditioune soll si selwer de Gigant Pallas ëmbruecht hunn,
wouduerch si den Numm « Pallas Athena » krut.

Am Géigesaz zum Ares, engem brutale Krichsgott, stoung d'Athene fir e méi
uerdentleche Krich, dee sech u verschidde Regelen hält, souwéi fir Strategie a
Krichstaktik.

Zu gudder Lescht war d'Athene och eng Zivilisatiounsgëttin, wéi am Fall vun
Athen, wou si veréiert gouf, well si den Awunner landwirtschaftlech Technike
bäibruecht huet. Si huet dem Erichthonios bäibruecht, wéi een e Sträitwon baut5,
an dem Danaos, zu Rhodos, wéi een e Schëff mat 50 Rudder baut - eng ähnlech Roll
huet si och an der Argonautelegend gespillt, si huet gewise, wéi een d'Argo
baut. D'Athene ass och d'Patréinesch vun de Kënschtler an Aarbechter, als Ἐργάνη
/ Erganê, « déi, déi schafft ».

Alles wat gebutt gouf, hat säin Ursprong an der Gëttin, sou wéi et och an der
Fabel vun der Arachne erzielt gëtt, déi an eng Spann verwandelt ginn ass, well
si behaapt huet, si kéint besser bitze wéi d'Gëttin. Sou gëtt si och dacks mat
engem Spannrad representéiert6.

Schlussendlech ass si och d'Athene Ὑγεία / Hygeia, d'Beschützerin vun der
familiärer Gesondheet.



https://lb.wikipedia.org/wiki/Asteroid

Asteroide si kleng planéitenähnlech Objeten, déi sech op enger Keplerbunn ëm
d'Sonn bewegen.

An der Terminologie vun den Astronome gëtt en Asteroid dacks synonym
Klengplanéit oder Planetoid (planéitenähnlechen Objet) genannt, well den Numm
Asteroid sënngeméiss eigentlech fir „stärenähnlechen Objet“ steet (vun astēr
"Stär"), wat awer näischt mat den tatsächleche physikaleschen Eegenschafte vun
deem Himmelskierper ze dinn huet. Asteroide si sou kleng, datt si an deene
meeschten Teleskopen – anescht wéi déi grouss Planéiten – wéi Stären, nëmmen als
Punkt ze gesi sinn.

Bis elo si 574.711 Asteroide bekannt (Stand: 1. Januar 2012), woubäi déi
tatsächlech Zuel wuel an d'Millioune goen däerft. Bis 2002 war den (1) Ceres dee
gréisste bekannten Asteroid. Dëse Rang huet en an der Tëschenzäit missen ofginn.

D'Bezeechnung Asteroid bezitt sech op d'Gréisst vun den Objeten. Se si bal all
sou kleng, datt s'am Teleskop wéi e Liichtpunkt vun engem Stär ausgesinn.

D'Bezeechnung Klengplanéit oder Planetoid kënnt dohier, datt sech d'Objeten um
Himmel wéi Planéite relativ zu de Stäre bewegen. Asteroide si keng Planéiten an
zielen och net zu den Zwergplanéiten, well se sou kleng sinn datt d'Gravitatioun
och ze kleng ass, fir se nëmme knapps zu enger Kugel ze formen. Zesumme mat de
Koméiten a Meteoroide gehéieren d'Asteroiden zu der Klass vu Klengkierper.
Meteoroide sinn nach méi kleng wéi Asteroide, awer tëscht hinnen an den
Asteroide gëtt et weder vun der Gréisst nach vun der Zesummesetzung hir eng
eendeiteg Grenz.

Zanter der 26. Generalversammlung vun der Internationaler Astronomescher Unioun
(IAU) an hirer Definitioun vum 24. August 2006 zielen déi grouss ronn Objeten,
där hir Gestalt am hydrostatesche Gläichgewiicht ass, streng geholl net méi zu
den Asteroiden, mä zu den Zwergplanéiten.

Bis zu der Entdeckung vum (50000) Quaoar (1250 Kilometer Duerchmiesser) am Joer
2002 war (1) Ceres (975 Kilometer) – de gréissten Objet an der
Haaptasteroidenceinture – och dee gréisste bekannte Kierper op enger
planéitenähnlecher Ëmlafbunn. Weider Zwergplanéite sinn an der Kuiperceinture
– nieft dem fréier als Planéit aklasséierte Pluto (2390 Kilometer) – (136199)
Eris (2500–3200 Kilometer), (136472) Makemake (ongeféier 1800 Kilometer) an
(136108) Haumea (ongeféier 2200 × 1100 Kilometer).

Kandidate fir de Status vun engem Zwergplanéit sinn an der
Haaptasteroidenceinture ënner anerem (2) Pallas (bis zu 582 Kilometer
Duerchmiesser) an (4) Vesta (bis zu 560 Kilometer), an der Kuiperceinture ënner
anerem (90482) Orcus (1600–1800 Kilometer), (50000) Quaoar an deen, Enn 2003
déisäit vun der Kuiperceinture entdeckte ronn 1700 Kilometer groussen Objet
(90377) Sedna.

Schonn am Joer 1760 hat den däitsche Geléierte Johann Daniel Titius eng einfach
mathematesch Formel entwéckelt (Titius-Bode-Rei), no där d'Ofstänn vun de
Planéiten zueneen an d'Verhältnes gesat ginn. D'Rei huet awer eng „eidel“ Plaz,
well tëscht Mars a Jupiter, am Ofstand vun 2,8 AE (Astronomesch Eenheet), e
Planéit feelt. Enn vum 18. Joerhonnert geet eng regelrecht Juegd op den
onentdeckte Planéit un. Fir eng koordinéiert Sich gouf 1800 d'Himmelspolizey
gegrënnt, dat éischt internationaalt Fuerschungskonzept, organiséiert vum Baron
Franz Xaver von Zach, dee sengerzäit am Observatoire Gotha geschafft huet. De
Stärenhimmel gouf a 24 Secteuren agedeelt, déi vun Astronomen a ganz Europa
systematesch ofgesicht goufen. Fir de Planéit hat ee schonn den Numm „Phaeton“
reservéiere gelooss.

D'Sich nom Planéit hat keen Erfolleg. Duerch Zoufall gouf dann den éischte
Klengplanéit (Ceres) Ufanks 1801 entdeckt. Allerdéngs huet sech d'Himmelspolizey
bal a méifacher Hisiicht bewährt: mat dem Zréckfanne vu verluerene
Klengplanéiten, mat verbesserter Kommunikatioun iwwer d'Himmelsentdeckungen, a
mat der erfollegräicher Sich no weidere Klengplanéiten tëscht 1802 an 1807.

An der Neijoerschnuecht vum Joer 1801 hat den Astronom an Theolog Giuseppe
Piazzi am Teleskop vum Observatoire vu Palermo op Sizilien bei der
Duerchmusterung vum Stärebild Taurus e schwaache Stär entdeckt, deen op kenger
Stärekaart verzeechent war. De Piazzi hat vum Fuerschungskonzept héieren an huet
de Stär an de folgenden Nuechte weider observéiert, well hie gemengt hat, de
gesichte Planéit fonnt ze hunn. Seng Observatiounsresultater huet hien dunn dem
Zach geschéckt, woubäi hien den Objet als neie Koméit beschriwwen hat.
Uschléissend war de Piazzi krank ginn a konnt seng Observatiounen net
weiderféieren. Bis zu der Publikatioun vu sengen Observatioune war vill Zäit
vergaangen. Den Himmelskierper war an der Tëschenzäit weider a Richtung Sonn
gewandert a konnt net direkt erëmfonnt ginn.

De Mathematiker Gauß hat allerdéngs en numeresche System entwéckelt (mat Hëllef
vun der Method vun de klengste Quadraten), déi et erlaabt huet, d'Bunne vu
Planéiten oder Koméiten unhand vu wéinege Positiounen ze bestëmmen. Nodeem de
Gauß d'Publikatioun vum Piazzi gelies hat, hat hien d'Bunn vum Himmelskierper
berechent an d'Resultat op Gotha geschéckt. Den Heinrich Wilhelm Olbers huet den
Objet doropshin nei den 31. Dezember 1801 entdeckt, deen du schliisslech den
Numm Ceres krut. Am Joer 1802 huet den Olbers nach en Himmelskierper entdeckt,
deen hien Pallas genannt huet. 1803 gouf de Juno an 1807 de Vesta entdeckt. Bis
zu der Entdeckung vum fënneften Asteroid, Astraea am Joer 1845, hat et
allerdéngs 38 weider Joer gedauert.

Deemools goufen déi bis dohin entdeckt Asteroiden nach als vollwäerteg Planéite
bezeechent. Sou koum et, datt de Planéit Neptun bei senger Entdeckung am Joer
1846 net als aachten, mä als 13. Planéit gezielt gouf. Vum Joer 1847 un, koumen
allerdéngs ëmmer weider Entdeckungen, sou datt séier beschloss gouf, fir déi
vill, awer kleng Himmelskierper, déi d'Sonn tëscht Mars a Jupiter ëmkreesen, an
eng nei Objetklass vun Himmelskierper anzedeelen: nämlech d'Asteroiden, déi
sougenannt kleng Planéiten. D'Zuel vun de grousse Planéite goung domat op aacht
zréck. Bis zum Joer 1890 goufen am Total weider iwwer 300 Asteroiden entdeckt.

No 1890 hat d'Aféierung vun der Fotografie an d'Astronomie grouss Fortschrëtter
gemaach. D'Asteroiden, déi bis dohi schwéier duerch de Verglach vun
Teleskopobservatioune mat Himmelskaarte fonnt goufen, hu sech elo duerch
Liichtspuren op de fotografesche Placke veroden. Duerch déi am Verglach zum
mënschlechen A méi héich Liichtempfindlechkeet vun de fotografeschen Emulsioune
konnten och liichtschwaach Objeten nogewise ginn. Duerch den Asaz vun der neier
Technik ass d'Zuel vun den entdeckten Asteroide séier geklommen. D'Aféierung vun
der CCD-Kameratechnik ëm 1990 an d'Méiglechkeete vu computerënnerstëtzter
Auswäertung vun elektronesche Fotoen hat e weidere grousse Fortschrëtt bedeit.
Zanterhier huet sech d'Zuel vun den Asteroiden all Joer vervillfacht, woubäi
d'Sichprogrammer wéi z,B. LINEAR e groussen Undeel drun hunn.

Wann d'Bunn vun engem Asteroid bestëmmt gouf, kann d'Gréisst vum Himmelskierper
aus den Ënnersich vu senger Hellegkeet an dem Réckstralverméigen, der Albedo,
ermëttelt ginn. Dozou gi Miessungen am optesch visuelle Liicht souwéi am
Infraroutberäich gemaach. Déi Method ass mat Onsécherheete verbonnen, well
d'Uewerfläche vun den Asteroide chemesch ënnerschiddlech opgebaut sinn an
d'Liicht net d'selwecht staark reflektéieren.

Méi genee Resultater kënne mat Hëllef vu Radarobservatioune gemaach ginn. Dozou
kënne Radioteleskope gebraucht ginn, déi, als Sender ëmfunktionéiert, staark
Radiowellen a Richtung vun den Asteroiden aussenden. Duerch d'Moosse vun der
Lafzäit vun de Wellen déi vun den Asteroide reflektéiert ginn, kann deenen hir
exakt Distanz bestëmmt ginn. Déi weider Auswäertung vun de Radiowelle liwwert
Daten iwwer d'Form an d'Gréisst. Regelrecht „Radarbiller“ huet beispillsweis
d'Observatioun vun den Asteroiden (4769) Castalia an (4179) Toutatis geliwwert.

An noer Zukunft wäert sech d'Zuel vun de bekannten Asteroiden nach eng Kéier
erhéijen, well fir déi nächst Joer verschidden Duerchmusterunge mat méi grousser
Empfindlechkeet geplangt sinn, zum Beispill Gaia, Pan-STARRS an LSST. Eleng de
Satellit GAIA soll no Modellrechnunge bis zu enger Millioun bis elo onbekannt
Asteroiden entdecken.

D'Nimm vun Asteroide setze sech aus enger virdrugestallter Nummer an engem Numm
zesummen. D'Nummer huet fréier d'Reiefolleg vun der Himmelskierperentdeckung
uginn. Haut ass si eng reng numeresch Zielform, well si eréischt vergi gëtt,
wann d'Bunn vum Asteroid geséchert an den Objet jiddwerzäit opzefannen ass; dat
kann duerchaus eréischt Joren no der Éischtobservatioun geschéien. Vun deene bis
elo bekannte 574.711 Asteroiden hunn 310.376 eng Nummer (Stand: 1. Januar 2012).

Den Entdecker huet während zéng Joer no der Nummeréierung d'Recht fir en Numm
virzeschloen. Dee muss awer duerch eng Kommissioun vun der IAU bestätegt ginn,
well et Richtlinne fir d'Nimm vun Himmelskierper gëtt. Dementspriechend
existéiere vill Asteroide zwar mat Nummer, awer ouni Numm, virun allem an den
ieweschten Zéngdausender.

Neientdeckungen, fir déi nach keng Bunn mat befridegender Genauegkeet berechent
konnt ginn, gi mat dem Entdeckungsjoer an enger Buschtawekombinatioun,
beispillsweis 2003 UB313, gekennzeechent. D'Buschstawekombinatioun setzt sech
aus dem éischte Buschtaf fir d'Mountshalschent (ugefaange mat A a fortlafend
bis Y ouni I) an engem fortlafende Buschtaf (A bis Z ouni I) zesummen. Wa méi
wéi 25 Klengplanéiten an enger Mounthalschent entdeckt ginn – wat haut d'Regel
ass – fänkt d'Buschtawekombinatioun vu vir un, gefollegt vun enger jee no Laf
méi héijer lafender Nummer.

Den éischten Asteroid gouf 1801 vum Giuseppe Piazzi um Observatoire Palermo op
Sizilien entdeckt. De Piazzi hat den Himmelskierper op den Numm „Ceres
Ferdinandea“ gedeeft. Déi réimesch Gëttin Ceres ass d'Patréinesch vun der Insel
Sizilien. Mat dem zweeten Numm wollt de Piazzi Kinnek Ferdinand IV., den
Herrscher iwwer Italien a Sizilien éieren. Dëst hat der internationaler
Fuerschervereenegung net gefall an den zweeten Numm gouf gestrach. Déi offiziell
Bezeechnung vum Asteroid ass deemno (1) Ceres.

Bei de weideren Entdeckunge gouf d'Nomenklatur bäibehalen an d'Asteroide goufen
no réimeschen a griichesche Gëttinne genannt; dëst waren (2) Pallas, (3) Juno,
(4) Vesta, (5) Astraea, (6) Hebe, a sou weider.

Wéi ëmmer méi Asteroiden entdeckt goufen, goungen den Astronomen déi antik
Gottheeten aus. Sou goufen d'Asteroiden ënner anerem no der Fra vum Entdecker,
zu Éiere vun historesche Perséinlechkeeten oder Perséinlechkeeten aus dem
ëffentleche Liewen, Stied a Mäerchefigure genannt. Beispiller dofir sinn
d'Asteroiden (21) Lutetia, (216) Kleopatra, (719) Albert, (1773) Rumpelstilz,
(5535) Annefrank, (17744) Jodiefoster.

Nieft Nimm aus der griichesch-réimescher Mythologie kommen och Nimm vu
Gottheeten aus anere Kulturkreeser zum Gebrauch, besonnesch fir nei entdeckten,
grouss Objete wéi (20000) Varuna, (50000) Quaoar an (90377) Sedna.

Mounde vun Asteroide kréie keng permanent Nummer bei hiren Numm an zielen net
als Asteroid, well si net selbststänneg d'Sonn ëmlafen.

D'spektroskopesch Ënnersich vun Asteroide weist, datt hir Uewerfläch chemesch
ënnerschiddlech zesummegesat ass. Analog erfolegt eng Andeelung an verschidde
spektral respektiv taxonomesch Klassen:

De Spektrum vun A-Asteroiden huet däitlech Olivinbänner a weist op e ganz
differenzéierte Mantelberäich hin. A-Asteroide sinn am bennenzege Beräich vun
der Haaptceinture. Beispiller sinn (446) Aeternitas, (1951) Lick an (1747)
Wright.

Ähnlech zesummegesat wéi d'C- an G-Klass. Ofwäichungen am UV-Beräich.
Beispiller: (62) Erato, (2) Pallas, (3200) Phaethon si B-Asteroiden.

Dës si mat engem Undeel vu 75 Prozent den heefegsten Asteroidentyp. C-Asteroide
weisen eng kuelen- oder kuelestoffaarteg (den C steet fir Kuelestoff), donkel
Uewerfläch mat enger Albedo ëm 0,05 op. Et gëtt ugeholl, datt d'C-Asteroiden aus
demselwechte Material bestinn wéi d'kuelege Chondrit, eng Grupp vu
Gestengsmeteoriten. D'C-Asteroide bewege sech am baussenzege Beräich vun der
Haaptceinture. (54) Alexandra, (164) Eva an (2598) Merlin si Vertrieder vun
dësem Spektraltyp.

Dësen Typ ass ähnlech zesummegesat wéi d'P-Asteroiden, mat enger klenger Albedo
an engem roudelzege Spektrum. Beispiller sinn (3552) Don Quixote, (435) Ella,
(944) Hidalgo.

D'Uewerfläche vun dësem seelenen Asteroiden-Typ bestinn aus dem Mineral
Enstatit. Chemesch däerfte si den Enstatit-Chondriten, enger Grupp vu
Steemeteoritte gläichen. E-Asteroiden hunn eng héich Albedo vun 0,4 a méi.
Beispiller: (29075) 1950 DA, (33342) 1998 WT24, (64) Angelina.

Och eng Ënnergrupp vun der C-Klass, awer mat Ënnerscheeder am UV-Beräich.
Ausserdeem feelen Absorptiounslinne am Wellelängteberäich vum Waasser.
Beispiller: (704) Interamnia, (1012) Sarema, (530) Turandot.

Dës kënnen als Ënnergrupp vun der C-Klass ugesi ginn, well si en ähnleche
Spektrum opweisen, awer am UV-Beräich ënnerschiddlech Absorptiounslinne
opweisen. Beispiller: (106) Dione, (130) Elektra, (19) Fortuna.

De gréisste Rescht vun den Asteroide gëtt zu deem Typ gezielt. Bei den
M-Meteoritten (den M steet fir metallesch) kéint et sech ëm déi metallräich Käre
vun differenzéierten Asteroiden handelen, déi bei der Kollisioun mat aneren
Himmelskierper zerschloe goufen. Si hunn eng ähnlech Albedo wéi d'S-Asteroiden.
Hir Zesummesetzung däerft där vu Néckel-Eisenmeteorite gläichen. (250) Bettina,
(325) Heidelberga, (224) Oceana, (16) Psyche an (498) Tokio sinn M-Asteroiden.

Asteroide vun deem Typ hunn eng ganz kleng Albedo an e Spektrum am roudelzege
Beräich. Si si wahrscheinlech aus Silikater mat Kuelestoffdeeler zesummegesat.
P-Asteroiden hale sech am baussenzege Beräich vun der Haaptceinture op.
Beispiller: (65) Cybele, (76) Freia, (1001) Gaussia, (46) Hestia an (643)
Scheherezade.

Dësen Typ ass ähnlech opgebaut wéi d'V-Asteroiden. De Spektrum weist op héich
Undeeler vun Olivine an PyroxengruppePyroxene hin. Beispiller: (937) Bethgea,
(349) Dembowska, (3102) Krok.

Dee mat engem Undeel vu 17 Prozent zweetheefegsten Typ (den S steet fir Silikat)
kënnt haaptsächlech am bannenzege Beräich vun der Haaptceinture vir.
S-Asteroiden hunn eng hell Uewerfläch mat enger Albedo vun 0,15 bis 0,25. No
hirer Zesummesetzung gläiche si de gewéinleche Chondritten, enger Grupp vu
Gestengsmeteoritten, déi meeschtens aus Silikater zesummegesat sinn. Beispiller:
(29) Amphitrite, (5) Astraea, (27) Euterpe, (6) Hebe, (7) Iris.

Dësen Asteroidentyp gehéiert och zum banneschte Beräich vun der Haaptceinture.
Hie weist en donkele roudelzege Spektrum op, ënnerscheet sech awer vun de P- an
R-Asteroiden. Beispiller: (96) Aegle, (3317) Paris, (308) Polyxo, (596) Scheila.

Dëse seelene Typ vun Asteroiden (de V steet fir Vesta) ass ähnlech zesummegesat
wéi d'S-Asteroiden. Den eenzegen Ënnerscheed ass den héijen Undeel un
Pyrox-Mineraler. Et gëtt ugeholl, datt all V-Asteroiden aus dem Silikatmantel
vun der Vesta stamen a bei der Kollisioun mat engem anere groussen Asteroid
ofgesprengt goufen. Dorop weist e groussen Impaktkrater op der Vesta hin.
D'HED-Achondritten, eng rar Grupp vu Gestengsmeteoriten, déi op der Äerd fonnt
goufen, kéinten och vun der Vesta stamen, well si eng ähnlech chemesch
Zesummesetzung hunn. Beispiller fir V-Asteroiden: (4055) Magellan, (3908) Nyx,
(3551) Verenia.

Asteroide mat roudelzege Spektren, déi net sou richteg an d'Klass E, M oder P
erapassen, well déi dofir noutwendeg Albedo-Bestëmmungen net virleien.
Beispiller: (53319) 1999 JM8, (3362) Khufu, (275) Sapientia, (1604) Tombaugh.

An der Vergangenheet sinn d'Wëssenschaftler dovun ausgaangen, datt d'Asteroide
monolithesch Fielsstécker, also kompakt Objete sinn. Déi niddreg Dichte vun en
etlechen Asteroide souwéi d'Existenz vu risegen Aschlagkrateren deiten awer
dorop hin, datt vill Asteroide labber opgebaut sinn an als rubble piles
unzekucke sinn, wéi labber „Dreckskéip“, déi nëmmen duerch d'Gravitatioun
zesummegehale ginn. Labber opgebaut Kierper kënnen déi bei Kollisioune
optriedent Kräften absorbéieren ouni zerstéiert ze ginn. Kompakt Kierper ginn
dogéint bei gréissere Aschlagevenementer duerch d'Stousswellen auserneegerappt.
Doriwwer eraus weisen déi grouss Asteroiden nëmme kleng Rotatiounsvitessen op.
Eng séier Rotatioun ëm déi eegen Achs géif dozou féieren, datt déi optriedend
Fléikraafte d'Kierper auserneerappen (kuckt och: YORP-Effet). Haut geet een
dovun aus, datt de gréissten Deel vun den iwwer 200 Meter groussen Asteroiden
ähnlech kosmesch Dreckskéip sinn.



https://lb.wikipedia.org/wiki/Askes

Askes (gr. ἄσκησις - áskēsis) ass een aus dem algriichesche Verb askeín (ἀσκεῖν)
ofgeleete Begrëff an heescht sou vill wéi "üben". Zanter der Antiquitéit
bezeechent Askes eng Übungspraxis, an där et virun allem ëm eege Schoulung a
reliéis oder philosophesch Motivatioun geet. Ugestrieft gëtt domat, iwwer
Dugenden oder aner Fäegkeeten ze verfügen. Selbstkontroll a Festegung vum
Charakter sinn och wichteg Elementer vun der Askes.

Den Ausgankspunkt vun der Askes besteet aus der Iwwerzeegung, datt eng
disziplinéiert Liewensweis d'Beherrsche vun de Gedanken an den Instinkter
viraussetzt. Déi opfällegst Auswierkung vun der Askes besteet awer aus dem
fräiwëllege Verzicht op bestëmmt Bequemlechkeeten, déi den Asket dann och fir
hënnerlech a mat sengem Liewensideal onvereenbar hält. Meeschtens betrëfft dat
Beräicher vu Genossmëttelen an der Sexualitéit. Dobäi kommen nach Moossname fir
kierperlechen a geeschtegen Äifer, a verschiddene Fäll och Übungen, déi op
d'Erdroe vu kierperlecher Péng ausgestallt sinn.



https://lb.wikipedia.org/wiki/Arthur_Schopenhauer

Den Arthur Schopenhauer, gebuer den 22. Februar 1788 zu Danzeg, a gestuerwen den
21. September 1860 zu Frankfurt am Main, war en däitsche Philosoph.

Den Arthur Schopenhauer war den eenzege Jong vum Hamburger Grossist Heinrich
Floris Schopenhauer a senger Fra Johanna. Wéi Danzeg 1793 - bis dohin eng fräi
Stad - vun de Preise besat gouf, ass d'Famill op Hamburg geplënnert. Mat néng
Joer gouf den Arthur 1797 op Paräis bruecht, wou hien no zwee Joer Openthalt bal
seng Mammesprooch vergiess hat. 1803 koum hie fir en halleft Joer an England an
en Internat. Dee kuerzen Openthalt an England goung him duer, fir him déi
englesch Schoulen ze verleeden. D'Sprooch huet hie sech awer relativ séier
ugëeegent. Och nach a spéidere Joer huet hie regelméisseg d'Times gelies. Wéi
hien op Hamburg zréckkoum, hat säi Papp sengem Bouf säi Wee schonn
traditiounsgeméiss virgezeechent an hien als säin Nofolger virgesinn, sou datt
de jonken Arthur Schopenhauer - wann och ouni grouss Begeeschterung - eng Léier
als Geschäftsmann huet missen ufänken. Am léifsten hätt e jo studéiert.

Nodeem säi Papp sech 1805 d'Liewe geholl hat, huet de Bouf seng Léier direkt
ofgebrach. Seng Mamm, déi vun hirem Bouf als "Kultursnobistin" bezeechent gouf,
ass nom Doud vum Papp mat hirer Duechter Adele op Weimar geplënnert, wou si
geschwënn e literaresche Salon ageriicht a vill grouss a bekannt Dichter a
Schrëftsteller empfaangen huet. De jonke Schopenhauer huet sech éischter iwwer
senger Mamm hire Snobismus an hir literaresch Ambitioune lëschteg gemaach. Dat
hat zur Folleg, datt seng Mamm sech ëmmer méi vun hirem Bouf - wéinst senge
"spëtteschen, granzegen a kritesche" Kommentaren - distanzéiert huet. Well si
awer och säin Ierfdeel verwalt huet, krut den Arthur een Deel vu senger
Ierfschaft gläich ausbezuelt, mat dem Hannergedanken hien dann endlech aus dem
Haus ze kréien. De Wonsch ass och an Erfëllung gaangen, well de Schopenhauer du
gläich als Student op Göttingen goung, fir Naturwëssenschaften a Philosophie ze
studéieren. Zu Göttingen huet sech dann och schonn ofgezeechent, dat déi zwou
Disziplinnen zäitliewens seng Haaptinteressië bleiwe sollten. D'Verhältnes zu
senger Mamm ass an deene Joren ëmmer méi ofgekillt.

1809 koum hien zu Göttingen fir d'éischt mam Kant senger Philosophie a
Beréierung an huet als Medezinstudent dem Johann Friedrich Blumenbach seng
Virliesungen iwwer Physiologie besicht. D'Joer duerno huet hien - beaflosst
duerch de "Kantianer" Gottlob Ernst Schulze - véier Semestere laang säi
Schwéierpunkt op de Studium vun dem Platon an dem Kant hire Philosophie
geluecht.

Datselwecht Joer ass zu Berlin eng nei Universitéit gegrënnt ginn, an 1811 huet
de Schopenhauer sech decidéiert dohin ze goen, well hien de Leeder vun der
philosophescher Fakultéit, de Johann Gottlieb Fichte regelrecht veréiert huet.
Am éischte Joer huet de Schopenhauer dem Fichte seng Virliesungen iwwer
"Thatsachen des Bewusstseins" besicht an och de Friedrich Schleiermacher kenne
geléiert, vun deem hien zwar als Reliounsphilosoph net besonnesch iwwerzeegt
war, mä als Iwwersetzer vum Plato huet de Schleiermacher hie begeeschtert.
Donieft huet de Schopenhauer nach beim Philolog Friedrich August Wolf a bei dem
renomméierten Zoolog Martin Hinrich Lichtenstein studéiert. Seng
iwwerschwenglech Begeeschterung an déi grouss Erwaardungen dem Fichte
géintiwwer, hunn an deenen zwee Joer zu Berlin kontinuéierlech an definitiv
ofgeholl.

No knapps zwee Joer an der preisescher Haaptstad dréit de Schopenhauer dem
Fichte an den Turbulenze vun den antinapoleonesche Befreiungskricher de Réck a
verzitt sech am Summer 1813 - wäit ewech vun de Krichsonrouen - op Rudolstadt,
fir a Rou seng philosophesch Dissertatioun ze schreiwen ("Über die vierfache
Wurzel des Satzes vom zureichenden Grunde"). Nach am Oktober 1813 promovéiert de
Schopenhauer zu Jena mat senger Dissertatioun zum Dokter a Philosophie.

No der Publikatioun vu senger Dokteraarbecht geet hien am November zréck op
Weimar bei seng Mamm a seng Schwëster. Duerch hir Relatiounen a literaresche
Kreesser, konnt seng Mamm hie mam Goethe zesumme bréngen, bei dem hie säi
Studium iwwer d'Indesch Mystik ugefaangen huet. De Goethe hat dem jonke
Schopenhauer säi Genie erkannt an huet him eng grouss literaresch Carrière
prophezeit. Datt déi Carrière awer nach eng Zäitchen op sech géif waarde
loossen, stoung op engem anere Blat. De Schopenhauer war interesséiert un dem
Goethe senger Faarweléier a seng zweet Schrëft ("Über das Sehen und die Farben"
1815) war dunn och ganz staark vu sengem Spiritus rector senger Faarweléier
beaflosst.

Am Mee 1814 goung de Schopenhauer weider op Dresden, wou hie véier
ausseruerdentlech produktiv Joer verbruecht huet. Do huet hien nieft senger
Ofhandlung iwwer d'Kucken an d'Faarwen, och säi philosophescht Haapt- a
Liewenswierk zu Pabeier bruecht ("Die Welt als Wille und Vorstellung"). 1818
schléisst hien et of a publizéiert et zu Leipzig bei Brockhaus.

Silvester 1819 riicht de Schopenhauer vun Dresden aus eng Habilitatiounsufro un
d'philosophesch Fakultéit vun der Univeristéit Berlin. De Fichte war gestuerwen
an op seng Plaz war am Fréijoer 1818 de Georg Wilhelm Friedrich Hegel beruff
ginn, wat et mat sech bruecht huet, datt Berlin den Zenter vum däitschen
Idealismus gouf. An der sougenannter Héichbuerg vum "Hegelianismus" kritt den
32järege Schopenhauer - nodeem hien eng Prouf vun enger Virliesung geliwwert hat
- den 23. Mee 1820 d'Léiererlaabnes am Fach Philosophie. Nach am selwechte Joer
hält hie seng éischt Vierliesung. "Hie war vu sengem Talent sou voll iwwerzeegt,
datt en duecht, et wier onéierlech, fir déi Tatsaach virun deem Deel vun der
Mënschheet, déi dat nach net wousst, ze verstoppen. Dofir huet hie seng
Virliesungen zou deselwechte Stonne wéi den Hegel ofgehalen" . Um Hegel senge
Virliesungen hu wäit méi wéi zweehonnert Studenten deelgeholl, um Schopenhauer
senge knapps fënnef. Am Schiet vum Hegel huet sou gutt wéi kee Student vun dem
jonke Privatdozent Arthur Schopenhauer Notiz geholl.

E bësse Jalousie, d'Erkenntnes, dat hien d'Hegelianer net iwwerzeege konnt, awer
haaptsächlech seng, vis-à-vis vum Hegel senger Philosophie géigesätzlech
Usiichten, hunn aus dem Schopenhauer e schaarfe Kritiker vum Hegel sengen
Aarbechte gemaach - op der enger Säit den Hegel als historesch geprägte
Rationalist an op der aner Säit de Schopenhauer als naturwëssenschaftlech
geprägten, an éischter irrationalen Denker. "Am Hegel gesouch de Schopenhauer
virun allem de Kontrahent, zu dem senger emphatescher Vernonftphilosophie seng
eege pessimistesch Wëllensmetaphysik an engem krasse Géigesaz stoung"

De Friedrich Nietzsche, deen éischter philologesch-historesch ausgeriicht war,
an eng ambivalent Haltung vis-à-vis vum Hegel hat, huet gemengt, datt de
Schopenhauer duerch "seng onintelligent Roserei op den Hegel" an duerch seng
Distanz zur Geschicht et "dohi bruecht huet, déi ganz lescht Generatioun vun den
Däitschen aus dem Zesummenhank mat der däitscher Kultur eraus ze briechen... De
Schopenhauer selwer war grad an dëser Matière bis zur Genialitéit aarm,
onempfänglech, ondäitsch".'' 17 Joer méi spéit, nodeem d'geschichtlech
Entwécklung an Däitschland dem Schopenhauer an d'Hand gespillt hat, bekennt sech
den Nietzsche (zesumme mam Wagner) als "Schopenhauerianer" a lueft hien als en
"erhabene Virkämpfer".

"Den ... Irrationalismus bekämpft ... den Hegelsche Rationalismus. Säin
Haaptriedner ass den Arthur Schopenhauer, fir deen dat Absolut net d'Vernonft
ass, mä e blannen an irrationale Wëllen.(...) ... spéider stëtzt sech den
Irrationalismus um Darwin seng Entwécklungléier. E prophetesche Verkënner dovun
ass de Friedrich Nietzsche ..."

1831 geet dem Schopenhauer seng gescheitert Berliner Dozentur op en Enn an hie
verléisst Berlin op der Flucht virun der Cholera. Hien huet eng kuerz Zäit zu
Mannheim gewunnt, an ass duerno op Frankfurt am Main geplënnert, wou hie bis zu
sengem Doud am September 1860 gelieft huet.

De Schopenhauer hat scho relativ fréi en zimlech feste philosophesche
Standpunkt, deen hien a sengem Haaptwierk iwwer de Wëllen explizéiert huet. Dëse
Wëlle gëtt vum Schopenhauer als duerch an duerch béis definéiert an hie mécht e
fir d'Leed, dat eis onvermeidlech an eisem Liewe begleet, verantwortlech. Am
Géigesaz zum Hegel ass fir de Schopenhauer d'Wësse kee Wee an d'Fräiheet, mä
villméi eng Quell vum Leiden. No deem Prinzip entwéckelt hien amplaz vun engem
rationalistesch-idealisteschen Optimismus, eng däischter Opfaassung vun enger
Welt, an där et kee Gléck gëtt. An der Sexualitéit an an der Prokreatioun gesäit
hien och eppes Schlëmmes, well duerch d'Prokreatioun ëmmer erëm nei Affer vum
Leed ervirbruecht ginn. Säi Fraenhaass (wann een dat kann sou nennen) ass op déi
Siicht zréckzeféieren, well hien der Fra hir Roll bei der Prokreatioun méi
zildeterminéiert beuerteelt, wéi déi vum Mann. "De Schopenhauer war no senger
Veranlagung net gemaach fir d'Gléck, dofir huet hien och behaapt, d'Gléck wier
net z'erreechen". "War de Schopenhauer - wéi et e puer Psychologe gär hätten -
duerch säi Liewensschicksal dozu veruerteelt, och am Denken e Blesséierten ze
sinn? Sou simpel Rechnunge gi seele ganz op, mä et kann een et jo emol
probéieren"

Beim Schopenhauer bleift d'Iwwerleeënheet vun eiser Rass op hallwer Streck
leien, a mier widderhuelen am Fong nëmmen d'Verhale vun eise Virgänger. Et kéint
e mengen, den Apostel Paulus hätt de Schopenhauer gelies, wann e jéimert: " Dat
wat ech wëll, dat machen ech net, a wat ech machen, dat wëll ech net". Am
Matthäus sengem Evangelium steet, dat de Geescht wëlleg an d'Fleesch schwaach
ass a beim Martin Luther, datt d'Vernonft eng Houer ass, déi mat deem geet, deen
hir am meeschte bitt. Den englesche Philosoph David Hume, deen de Schopenhauer
ganz gär an d'Däitscht iwwersat hätt, behaapt, de Verstand wier de Sklav vun de
Leidenschaften.

Fir jiddwereen deen de Mënsch als grouss a wierdeg Kroun vun der Schëpfung
gesäit, sinn dat batter an erniichterend Behaaptungen. En halleft Joerhonnert
méi spéit hunn dem Schopenhauer seng Gedanken dem Sigmund Freud op senger Sich
no Explikatiounen ënner anerem vum Onbewossten, dem Dram an der Libido e gutt
Stéck Wee gewisen.

De private Mënsch Arthur Schopenhauer passt net sou richteg an d'Idealbild, dat
haaptsächlech déi Däitsch vun him hun: de schwaarze Pessimist an éiwege
Grantsak, baupseg an onzougänglech. De Philosoph mat sengem Puddel huet
besonnesch déi Däitsch un hirem empfindlechste Kieperdeel verwonnt: dem Kapp.
Déi meescht veriwwelen him dat nach ëmmer. Si kennen hien net a wëllen en
anscheinend och net kenne léieren.

Hien hat zwou Schwächten: d'Flutespille mat enger Vierléift fir de Rossini, a
säi Puddel, deen e, wann e rose war, "du Mënsch do!" vernannt huet. De Satiriker
Wilhelm Busch hat de Schopenhauer mat sengem Puddel gezeechent. Kommentar vum
Odo Marquard: "De Busch ass gereimte Schopenhauer, woumat ech awer net
behaapten, datt de Schopenhauer ongereimt ass." Als ageschwuerene Pessimist war
de Schopenhauer e groussen Amateur vun der Musek. Dat kéint e verwonneren, mä
fir hie war d'Musek eng kuerzfristeg Erléisung "vum Brëlle vun der Natur, dat ee
mat der Vernonft net ofschalten a besänftege kann".

Zu Frankfurt huet de Schopenhauer déi éischt Jore guer näischt publizéiert, mä
fläisseg geschriwwen. 1835 koum déi éischt vu véier Schrëften eraus: "Über den
Willen in der Natur". Seng Ethik féiert hie weider mat zwou Präisschrëften, déi
hie ganz bewosst als Complement zu sengem Haaptwierk deklaréiert huet. 1841
koumen an zwéi Bänn "Die beiden Grundprobleme der Ethik" eraus. "Über das
Fundament der Moral" ass eng vu senge wichtegen Ofhandlungen: eng Kritik um
kategoreschen Imperativ vum Kant, deen a sengen Aen en ierféierende Vesuch ass,
fir d'Ethik an der Vernonft ze begrënnen. No dem Schopenhauer sinn eis
eigentlech Undriffsfiederen:

1850 schléisst hie seng Schrëfte "Parega und Paralipomena" of, un deenen hien
déi vergaange sechs Joer geschriwwen hat. Dës sougenannten "Niewewierker" si
systematesch opgebauten a geraumte Gedanken iwwer esëlleche Saachen a begräifen
och seng berühmt "Aphorismen zur Lebensweisheit", duerch déi hie schlussendlech
bei engem breede Publikum bekannt gouf. Am "Englischen Hof" zu Frankfurt, deem
Restaurant wou den elo prominente Schopenhauer d'Gewunnecht hat ze Mëtteg
z'iessen, huet d'Haute Volée an déi, déi sech dozou gezielt hunn, seng
Dëschnoperschaft gesicht an hien a Gespréicher iwwer seng Philosophie
verwéckelt. Seng Aphorismen haten him eng spéit Unerkennung a Prominenz bruecht,
wat gläichzäiteg och seng zimlech aarmséileg finanziell Situatioun beträchtlech
verbessert huet.

Seng Aphorisme sinn am Fong ethesch Uleedunge fir e pragmatescht Liewen a solle
weise, wéi een de Wëllen op en absolute Minimum erofsetze kann, ouni dofir an
Askese ze liewen, resp. dem Liewen u sech eng radikal Ofso z'erdeelen: "Dat wat
eis Leed bréngt, ass just eise Wëllen (...) Wa mier hien aschléiferen, kënne
mier schliisslech d'Nirwana, d'Näischt fannen.(...) Sou kënne mier dohi kommen,
fir d'Welt als Eenheet ze gesinn, an de Wëllen z'iwwerwannen".

Den Arthur Schopenhauer ass am September 1860 gestuerwen, an enger Zäit an där
hien als ee vun den aflossräichste Philosophe vun Europa gegollt huet.



https://lb.wikipedia.org/wiki/Arelerland

Als Arelerland gëtt deen Deel vun der belscher Provënz Lëtzebuerg bezeechent,
deen direkt op der Westgrenz vum Groussherzogtum Lëtzebuerg läit. Dëst Ländche,
wou fréier jidderee Lëtzebuergesch geschwat huet, a wou zum Deel bis haut nach -
oder erëm - Lëtzebuergesch geschwat gëtt, läit gréisstendeels an der Landschaft,
déi Belscht Loutrengen (Lorraine belge) genannt gëtt. Den Norde vum Arelerland
(mat Maartel, Tënnen, asw.) läit awer landschaftlech schonn an den Ardennen
(Ardenne belge).

Offiziell läit déi ganz Provënz Lëtzebuerg an der Wallounescher Regioun (Région
wallonne), och wann d'Areler keng Walloune sinn, mee héchstens als Frankophoner
kënne gëllen.

Wéi am Kontext vun der Belscher Revolutioun (1830-1839) d'Groussherzogtum
Lëtzebuerg tëscht dem neie Staat Belsch an dem Hollännesche Kinnek (deen a
Personalunioun Groussherzog vu Lëtzebuerg war) als Kompromëssléisung sollt
gedeelt ginn, gouf sech op der Konferenz vu London op d'Sproochegrenz als
Trennungslinn gëeenegt. Am Süde gouf awer eng Ausnam gemaach, well besonnesch
Frankräich drop bestanen huet, datt d'Strooss vu Metz op Baaschtnech (iwwer
Diddenuewen, Lonkech, Arel a Maartel) hanner Lonkech der Belsch sollt
zougeschloe ginn. D'Belsch war op der Konferenz vu London gezwonge ginn, een
neutrale Staat ze sinn, an dat reduzéiert Groussherzogtum sollt weiderhin zum
Däitsche Bond (Confédération germanique) gehéieren, wat jo zanter 1815 eng
preisesch Garnisoun an der Festung Lëtzebuerg gerechtfäerdegt huet. De
Fransousen ass et drëm gaangen, den Däitsche Bond vun där Strooss ewechzehalen;
si war nämlech strategesch wéi och kommerziell wichteg fir den Nordoste vu
Frankräich.

Dem Kinnek-Groussherzog war et zimlech egal, wa säi Groussherzogtum op Dierfer
huet musse verzichten, an deene Lëtzebuergesch geschwat gouf. D'Provënz Limburg
gouf jo och gedeelt, an hien huet sech all Verloscht am Groussherzogtum a sengem
Deel vum Limburg (ronderëm Maastricht, z. B.), deemno bei Holland, kompenséiere
gelooss.

Doriwwer eraus koum et vir, datt eenzel Grond- oder Schmelzhären, z. B. zu
Clairefontaine an zu Giisch, vun hiren héije Relatiounen zu Bréissel oder zu
London profitéiert hunn, fir bei d'Belsch ze kommen. Déi Hären hate sech nämlech
besser Geschäftsperspektiven an der Belsch wéi am klenge Lëtzebuerger Land
virgerechent. D'Uertschaft Clairefontaine - fir nëmmen ee Fall ze nennen - huet
zu der Gemeng Äischen-Habscht gehéiert. Et gouf u sech keng Ursaach, fir se der
deemoleger Gemeng Nidderelter unzeschléissen.



https://lb.wikipedia.org/wiki/Aphel

Als Aphel oder Apsis (griichesch „Knupp oder Bou“, Plural Apsiden) bezeechent
een déi zwéin Haaptscheeter op der (bal) elliptescher Ëmlafbunn vun engem
Himmelskierper. D'Apoapsis ass dobäi de Punkt mat der gréisster Distanz zum
Haaptkierper an de Perihel oder Periapsis dee mat der mannster Distanz. Well
d'Ellips genee zwéin Haaptscheeter huet, gëtt de Begrëff meeschtens am Plural
gebraucht.

Apsis ass dat griichescht Wuert fir „Knupp, Bou“ a leet sech vum Begrëff Apsis
an der Architektur of, apo- a peri- sinn déi griichesch Virsilbe fir „wäit“ an
„no“.

Fir d'Haaptkierper Sonn, Äerd, Äerdmound a Stäre hunn d'Apsiden eegen Nimm, déi
vun den entspriechende griicheschen ofgeleet sinn:

De Perizentrum an den Apozentrum (lat. centrum „Achspunkt“) bezeechnen dobäi
speziell Punkten an engem Méikierper-System a bezéie sech op de Baryzentrum.

Den Ofstand tëscht System-Schwéierpunkt an Apsis ass d'Apsisdistanz
(Apsidendistanz), oder Apsisofstand, also Periheldistanz (Perihelofstand, dacks
och kuerz nëmmen „Perihel“), Apheldistanz (Aphelofstand, „Aphel“),
Perizentrumsdistanz u. s. w.

De Perihel ass de sonnennoosten, den Aphel de sonnewäitste Punkt vun enger
Planéitebunn. D'Äerd huet hire Perihel-Duerchgank ëm den 3. Januar (2.–4. Jan.)
bei 147,099 Mio. km an hiren Aphel-Duerchgank ëm de 5. Juli (3.–6. Juli) bei
152,096 Mio. km.

Distanz vun de Planéiten an Zwergplanéiten zu der Sonn an astronomeschen
Eenheeten a Kilometer:



https://lb.wikipedia.org/wiki/Andr%C3%A9_Duchscher

Den André Duchscher , gebuer den 15. Oktober 1840 zu Esch-Sauer a gestuerwen de
17. Januar 1911 zu Wecker, war en Auteur vu Kaméidistécker an Iechternacher
Mondaart an e sozialdenkenden Industriellen.

No der Primärschoul an déi den André Duchscher zu Iechternach gaangen ass, ass
hie vun 1852 bis 1854 och do an d'École moyenne et industrielle gaange wou hie
besonnesch am franséischen an däitschen op sech opmierksam gemaach huet. Mat e
bësse méi wéi véierzéng Joer huet hien als Léierbouf am Atelier vu sengem Papp
ugefaangen an huet doniewent an Owescoursen zeechne geléiert.

Mat zwanzeg Joer ass hien op Paräis gaangen an duerch seng zolitt Kenntnisser
als Schlässer-Mécanicien hat hien och keng Problemer fir do eng Aarbecht ze
fannen. Hien huet do noeneen a fënnef verschiddenen Ateliere geschafft an huet
sech professionell weider gebilt doduerch datt hien a Konferenzen an Owescourse
gaangen ass. Duerch d'Visite vun Theatervirstellunge konnt hie sech kulturell
weiderbilden a seng sproochlech Fäegkeete weider entwéckelen. Hien huet do och
d'Léift zur Schauspillkonscht entdeckt. Am November 1862 huet et hien nees zréck
op Iechternach gezunn.

Den André Duchscher war vun 1895 u Member vun der Section Historique vum
Institut Grand-Ducal a vun 1903 un och vun der Commission du Dictionnaire
luxembourgeois.

Seng Frëndschaft mam Nicolas Steffen (alias N. S. Pierret) huet dem Duchscher a
senger berufflecher Carrière weider gehollef. Duerch de Steffen, dee bei der
Compagnie des chemins de fer de l'Est geschafft huet, krut den Duchscher do am
Abrëll 1866 eng Plaz als Schlässer. Duerch seng gutt Ausbildung ass hie séier
weider komm a gouf am November 1868 Surveillant vun de Telegrafeleitungen zu
Lëtzebuerg a Spa. Dräi Joer méi spéit, am Dezember 1871 ass hien zum Contrôleur
des Télégraphes avancéiert. Et gouf awer e Sträit tëschent dem Duchscher an der
Kaiserliche Betriebsinspektionen deen dozou gefouert huet, datt den Duchscher am
Abrëll 1873 gekënnegt huet.

Den Duchscher huet scho méi laang dru geschafft fir sech selbstänneg ze maachen
an hien huet 1873, zesumme mam C. M. Spoo, zu Wecker eng Fabréck fir
landwirtschaftlech Maschinne gegrënnt, déi spéider Usines de Wecker. Mam
Duchscher sengem Brudder Pierre hunn déi zwéin de 4. Januar 1874 d'Firma
Duchscher frères et Spoo gegrënnt. Vun deem Datum un huet d'Firma och dem Pierre
Duchscher säin Atelier zu Metz iwwerholl, dee spezialiséiert war op Schlässerei
an elektreschen Apparaten. Vun Ufank un huet d'Eisegéisserei vu Wecker zur
vollster Zeffridenheet fonctionnéiert. D'Filiale vu Metz konnt awer nëmmen
iwwerliewen duerch d'finanziell Hëllef vu Wecker. Si gouf dunn awer 1882
liquidéiert.

Ënner der Opsiicht vum Spoo gouf de Pierre Duchscher du Gérant vun enger neier
Firma zu Esch-Uelzecht. Véier Joer méi spéit (1886) gouf déi Escher Filiale dunn
awer och liquidéiert. Den André Duchscher an den C. M. Spoo hu sech 1888
getrennt: den Duchscher gouf eenzege Proprietaire vun der Fabréck zu Wecker an
de Spoo huet d'Ateliere vun Esch iwwerholl.

Duerch dem Duchscher seng Genialitéit hat d'Wecker Fabréck bis 1906 schonn 28
Patenter an 24 Verbesserunge fir Patenter ugemellt. Dat Patent dat de meeschte
Succès hat, war d'Erfindung vun enger Uebst- an Drauwepress mat engem
Differenzial-Hiewel déi déi penibel Aarbecht fir d'Uebst ze presse
revolutionéiert huet.

Kuerz nodeem d'Wecker Fabréck gegrënnt gouf huet e Statut den Aarbechter hir
Rechter a Flichte geregelt: ënner anerem gouf sech mat der Preventioun vun
Accidenter beschäftegt, d'Aarbechtszäit war op 11 Stonnen den Dag festgeluecht,
Iwwerstonne si bezuelt ginn an et war de Léierbouwe verbueden ze fëmmen. 1875
huet hien eng Aarbechterspuerkeess gegrënnt, 1885 eng Onfallassurance, 1892 eng
Krankekeess an eng Handwierkerschoul; dës war obligatoresch fir d'Léierbouwen
aus der Fabréck. Si kruten hei – ouni datt si eppes hu bezuele missen – zeechne,
schreiwe, liesen a rechne bäi bruecht. 1898 gouf och nach eng Invalidekeess an
d'Liewe geruff.

Do dernieft huet den Duchscher 1891 och nach eng Musek fir d'Personal aus senger
Fabréck gegrënnt.

Nodeems den Duchscher scho vun 1886 un sengem Personal gratis Bauplazen
ugebueden huet fir datt si sech do konnten e Wunnhaus bauen, goufe vun der
Fabréck selwer vun 1890 un Aarbechterhaiser baue gelooss.

Vun deem Ament u wou den Duchscher sech zu Wecker néier gelooss hat, huet hie
sech fir d'Gemengewiesen intresséiert. 1875 gouf hien dunn och scho President
vun de Biwer Pompjeeën. Hie war vun 1886 u Conseiller am Gemengerot vu Biwer,
vun 1888 u Schäffen a vun 1897 u Buergermeeschter.

Him war haaptsächlech dru geleeën déi eenzel Uertschaften an der Gemeng ze
sanéieren an ze verschéineren, en neie Kierfecht zu Biwer an eng nei
Waasserleitung ze bauen. Hien huet sech och ëm de Schoulsystem gekëmmert an eng
nei Schoul op der Wecker-Gare geplangt.

1899 huet den Duchscher fir d'Chamberwale kandidéiert, gouf awer net gewielt,
deelweis well d'Kierch géint hie war, well hien eng Zäit laang Member an der
Loge war.

Am Joer 1900 gouf den Duchscher Member vun der Handelskammer an huet vun do un
eng wichteg Roll gespillt doduerch datt hien eng Hällewull Avise geschriwwen
huet zu de verschiddenste wierschaftlechen a soziale Sujeten. Hie war och Member
vun aneren ëffentlechen, berufflechen, philantropechen, kënschtlerechen a
literareschen Associatiounen a gouf fir seng Verdéngschter ausgezeechent (kuckt
hei drënner).

Aus sengem 1. Bestietnes mam Madeleine Adelaïde (Angèle) Huguet sinn de Maurice
Bernard an d'Marie ervirgaangen. Aus sengem 2. Bestietnes mam Catherine
Joséphine Hosp stamen d'Marthe, d'Claire, de Maximilien (Max) an den André.

Fir un den André Duchscher a seng Verdéngschter z'erënneren sinn eng Rei
Stroossen no him benannt: zu Iechternach, Sandweiler, an der Stad, zu Uewerkuer,
Waasserbëlleg a Wecker.

D'André-Duchscher-Haus zu Iechternach, an deem den André Duchscher seng Kandheet
a Jugendzäit verbruecht huet, gouf Ufank 2016 ofgerappt.



https://lb.wikipedia.org/wiki/Ambulanz

Generell gesinn ass eng Ambulanz en Auto dee fir den Transport a fir d'Rettung
vu Kranken an/oder Blesséierte bestëmmt ass.

Zu deem Zweck ass eng Ambulanz mat dem néidegen technesche Material ageriicht,
enger sougenannter Sondersignalanlag mat bloe Luuchten um Daach, Frontblëtzer
souwéi enger Sireen, déi dozou déngt, aner Leit op der Strooss drop hinzeweisen,
datt eng Ambulanz déi blo fiert (also mat ugeschallte Luuchten a Sirenen) ëmmer
an iwwerall theoretesch d'Virfaart huet.

Ambulanze fënnt een an dräi Gréissten, entweder a meeschtens op Basis vun engem
Transporter (wéi Mercedes Sprinter, VW T4), op Basis vun engem klenge Camion
oder op Basis vun engem Persounewon. Ambulanze kënne vu privaten a staatlechen
Organisatioune betreit ginn, doriwwer decidéiert de Staat.

De Gros vun den Ambulanzen, 51 Stéck (Stand Juli 2004), gehéiert der Protection
Civile déi am ganze Land Primärasätz fiert. Ausser an der Stad Lëtzebuerg wou
d'Beruffspompjeeën dëse Service mat 11 Ambulanzen (7 normalen, 3
medicaliséierten (NAW) an enger Infektiounsambulanz) assuréieren.

Privatambulanze fueren hei nëmme Sekundärasätz wéi Transporter oder Faarte vun
engem Spidol an dat anert.

Am heefegste begéint een hei Mercedes Sprinteren, déi vun den Firmae BINZ oder
WAS ëmgebaut goufen. Si hunn an der Regel bei sech:

Verschidden Ambulanzen, haaptsächlech déi medicaliséiert Ambulanzen, hunn
zousätzlech nach en EKG (Elektrokardiogramm), der Mark no dacks einfach Propaq
genannt. Zanter 2004 och méi dacks einfach "Zoll" (wéinst där neier Mark op de
SAMU'en).

Déi zwou Infektiounsambulanze si bannen aus Inox-Stol an erliichtere sou
d'Desinfizéieren. D'Chaufferskabin ass komplett vum Patienteraum ofgetrennt, an
ass och loftdicht. Fir allerdéngs mat sou enger Ambulanz fueren ze kënnen, muss
een de Führerschäin mat der Kategorie C hunn. De Moment steet eng
Infektiounsambulanz zu Diddeleng an eng an der Stad.

D'Besatzung vun enger Ambulanz besteet aus zwee oder dräi Leit Personal plus
Patient plus eventuell eng Begleetpersoun, dat heescht maximal fënnef Persounen.
D'Personal ass normalerweis (wat awer kann änneren) dräi Ambulancieren oder
zwéin Ambulancieren an een Ambulancier-Stagiare. Et ass och méiglech dat zwéin
Ambulanciere fueren, dat kënnt awer méi seele vir.

Bei akuten Noutfäll, wa medezinesch Hëllef gebraucht gëtt, kann d'Equipe vun der
Ambulanz de SAMU ufuederen dee mat sengen NEF'en zu Hëllef kënnt. Dee Moment
besteet d'Equipe vun enger Ambulanz dann heefeg aus engem Dokter an engem
Infirmier beim Patient an engem Chauffer, während déi zwéin ausgewiesselt
Ambulancieren am NEF an d'Spidol nokommen.

Huet ee fréier bal iwwerall Ambulanzen an der Gréisst vun de Stater gesinn,
gesäit een haut meeschtens just nach där op Basis vu Camionnetten oder
sougenannte Kofferambulanzen wei d'Stater an d'Diddelenger Infektiounsambulanz.
Dës si méi kamoud.

Zu Lëtzebuerg gëtt momentan probéiert all Ambulanz mat Datcom auszerëschten, e
System deen et méiglech mécht d'Asaatzadress direkt op e Bildschierm an der
Chaufferskabin ze schécken, an der Leitstell vum 112 ëmmer Réckmeldung iwwer de
Status an d'Positioun vum Gefier ze ginn, ouni datt een agräife muss. Dëst mécht
et souguer méiglech mat Hëllef vun den Asaz-Donnéeën a vum GPS-Signal, d'Ufaart
automatesch ze navigéieren.



https://lb.wikipedia.org/wiki/Alice_Sara_Ott

D'Alice Sara Ott huet mat véier Joer géint den urspréngleche Wëlle vun hirer
japanescher Mamm geléiert Piano ze spillen. Si huet schonn als klengt Kand
Musekswettbewerber a Förderpräiser gewonnen, dorënner Jugend musiziert an de
Most Promising Artist Award an Hamamatsu, Japan. Als jéngst Participante
iwwerhaapt krut si mat 15 Joer den 1. Präis beim Internationale Pianoswettbewerb
Silvio Bengalli an Italien. Si gouf vum Karl-Heinz Kämmerling um Salzburger
Mozarteum ënnerriicht an ass scho bei villen nationalen an internationale
Veranstaltungen a Festivallen opgetrueden, dorënner de Classix Festival
Braunschweig, d'Züricher Festspiele oder d'Bachfest Leipzig. Si war schonn e
puermol Meeschterschülerin a Präisdréierin vun der Internationaler
Museksakademie fir Solisten (IMAS).

D'Zäitschrëft Fono Forum huet si zum Nowuesskënschtler vum Joer 2007 gewielt. Si
ass zanter 2008 als Exklusivkënschtlerin bei Deutsche Grammophon ënner Vertrag
an huet CDe mat Stécker vum Franz Liszt a vum Frédéric Chopin opgeholl. Si krut
eng ganz Rei Förderstipedien, ënner anerem vun der Degussa Stiftung, der
Deutsche Stiftung Musikleben an der Studienstiftung des deutschen Volkes. 2010
gouf d'Alice Sara Ott zesumme mam Olga Scheps mat dem ECHO Klassik
ausgezeechent.



https://lb.wikipedia.org/wiki/Alfred_Nimax

Den Édouard Alfred Nimax, gebuer de 14. Juli 1897, gestuerwen de 26. Oktober
1986 an der Stad Lëtzebuerg, war e lëtzebuergeschen Apdikter.

Den Alfred Nimax ass den 22. November 1919 zu Lëtzebuerg als Apdikter zougelooss
ginn. Am Juli 1934 huet hien an der Stad an der Route de Longwy, Nr. 5, eng
Drogerie opgemaach. Wéi 1938 eng Konzessioun fir eng Apdikt an där Géigend
geschaaft ginn ass, huet den Nimax déi kritt, an hien huet aus senger Drogerie
déi éischt Apdikt am Quartier Märel-Belair gemaach, d'Märeler Apdikt ( Merler
Apotheke ). Si huet sech vun 1942 un Hirsch-Apotheke genannt, en Numm, deen den
Zweete Weltkrich net iwwerlieft huet. Ënner dem Numm Belairer Apdikt ( Pharmacie
de Belair ) ass si zanter 1978 op Nummer 14 vun der Avenue du X Septembre.
Nofolger vum Nimax waren den Nicolas Kettenmeyer (zirka 1968), d'Marie-Laure
Franziskus (1978), de Bernard Dieschburg (1995) an de François Marx (2005).

Den Alfred Nimax war President vum Conseil d'administration vum Comptoir
pharmaceutique luxembourgeois S.A. Hien huet e puer Artikelen iwwer
d'Pharmaciegeschicht vu Lëtzebuerg publizéiert.



https://lb.wikipedia.org/wiki/Alexander_Van_der_Bellen

Den Alexander Van der Bellen, gebuer den 18. Januar 1944 zu Wien, ass en
éisträicheschen Economist a Politiker. Hie gouf den 22. Mee 2016, am 2. Tour,
zum neie Bundespresident vun der Republik Éisträich gewielt. Well et zu
Onreegelméissegkeete beim Ausziele vun de Walbulletine komm war, huet d'Wal de
4. Dezember misse widderholl ginn. De Van der Bellen huet s'op en Neies
gewonnen.

Hien ass a Finanzwëssenschaft spezialiséiert a war an den 1970er bis an d'1990er
Joren Universitéitsprofesser op den Universitéite vun Innsbruck a Wien. Vun 1997
bis 2008 war e Porte-parole vun de Gréngen a vun 1999 bis 2008 "Klubobmann"
(Fraktiounspresident) vun der grénger Fraktioun ("Klub") am Nationalrat, dem
federale Parlament, wou en zënter 1994 Deputéierte war. Vun 2012 bis 2015 war e
Member vum Wiener Gemengerot a Landtag.

Bei de Bundespresidentewalen 2016 koum hien zesumme mam Norbert Hofer (FPÖ) an
den zweeten Tour, deen en dann den 22. Mee mat 51,93 % gewonnen huet. Am
Dezember, bei der Widerhuelung, krut hien 53,8% vun de Stëmmen. Hie gouf de 26.
Januar 2017 vereedegt.



https://lb.wikipedia.org/wiki/Alberta

Alberta ass eng Provënz am Süde vum Kanada. Alberta gehéiert zanter dem 1.
September 1905 zu der Kanadescher Konfederatioun. Den Numm kënnt vun der
Prinzessin Louise Caroline Alberta, Duchess of Argyll, enger Duechter vun der
britescher Kinnigin Victoria.

Alberta grenzt am Norden un d'Nordwest-Territoiren, am Süden un den
US-Bundesstaat Montana, am Westen u British Columbia an am Osten u Saskatchewan.

D'Haaptstad Edmonton läit bal genee an der Mëtt vun der Provënz, do gëtt och de
meeschte Pëtrol raffinéiert. Am Süden, wou ë. a. Calgary läit, sinn déi meescht
Ranchen.

An Alberta sinn eng Hällewull vu Séien, déi dräi gréisst Séie sinn de Lake
Athabasca (7.898 km²), Lake Claire (1.436 km²) an de Lesser Slave Lake (1.168
km²). (Am Verglach: De Stauséi Uewersauer huet eng Fläch vun 3,8 km².)

Alberta ass déi räichst Provënz a Kanada. De Pëtrol an Äerdgas an
d'Agrarwirtschaft sinn d'Branchen déi am meeschten Ëmsaz maachen. An Alberta ass
een Drëttel vun de weltwäite Pëtrolsreserven. No Saudi-Arabien ass Kanada de
Staat mat den zweetmeeschte Pëtrolsreserven.

Aner Branchen déi zum Wuelstand an Alberta bäidroe sinn d'Rëschtungsindustrie,
d'Loft- a Raumfaarttechnik an den IT-Beräich.



https://lb.wikipedia.org/wiki/Acte_unique

Den Acte unique, och Eenheetlechen Europäeschen Akt (EEA), mam ganzen Numm Acte
unique européen, ass en Europäeschen Traité, deen de 17. Februar 1986 vun 9 vun
den deemools 12 Staate vun der Europäescher Gemeinschaft zu Lëtzebuerg
ënnerschriwwe gouf (déi aner 3 koume kuerz duerno no) an deen den 1. Juli 1987 a
Kraaft getrueden ass. Et war dëst e wichtege Schrëtt um Wee an d'Europäesch
Unioun.

Den Acte unique huet d'Decisioune vun der Regierungskonferenz vum Europäesche
Conseil vu Mailand rechtlech 'verklausuléiert'. Decidéiert war ginn, e
Bannemaart ze realiséieren, d'Funktionéiere vun den Europäeschen Institutiounen
ze vereinfachen, nei Politikberäicher der Communautéit z'iwwerdroen an der
Europäescher Politescher Zesummenaarbecht eng rechtlech Grondlag ze ginn.

Am Acte Unique gouf dann och de Bannemaart fir d'éischt Kéier definéiert (d'fräi
Zirkulatioun vu Wueren, Servicer, Persounen a Kapital) an déi 282 Rechtsakten
opgezielt, déi néideg waren, fir e bis den 1. Januar 1993 ze realiséieren.
D'Roll vum Europäesche Parlament ass gestäerkt ginn (et krut mam
Ministesch-Conseil dat sougenannt "Codecisiounsrecht" bei enger ganzer Rëtsch
Politikberäicher) an et gouf festgehalen, datt am Conseil Decisiounen zu
Bannemaartpolitike mat qualifizéierter Majoritéit, an net méi mat Unanimitéit,
geholl kënne ginn.

Ausserdeem gouf der Communautéit d'Zoustännegkeet iwwer déi heite
Politikberäicher iwwerdroen: Währungspolitik, Sozialpolitik, wirtschaftlech a
sozial Kohesioun, Fuerschung an technologesch Entwécklung an Ëmweltpolitik.
D'Memberstaate blouwen awer weiderhin eleng zoustänneg fir Decisiounen a Saache
Steieren, fräi Zirkulatioun vun Aarbechter an d'Rechter vun den Employéen an
Aarbechter.



https://lb.wikipedia.org/wiki/Absolutismus

Mam Begrëff Absolutismus (Absolut Monarchie) bezeechent een eng fréineizäitlech
Herrschaftsform, déi - no traditioneller Opfaassung - vun der Regierung vun
engem Herrscher, deen aus eegener Muechtvollkommenheet ouni politesch
Matwierkung vun de Generalstänn gehandelt huet, bestëmmt war.

Am Artikel "Absolutisme" aus dem Dictionnaire de philosophie politique (1996)
liese mer:

Ausserdeem gëtt de Begrëff Absolutismus oder absolut Monarchie fir d'Epoch vun
der europäescher Geschicht benotzt, déi vun dëser Regierungsform markéiert war -
vun de Reliounskricher am 16. a 17. Joerhonnert an de Revolutioune vum spéiden
18. Joerhonnert.

Säin Héichpunkt huet den Absolutismus a Frankräich am 17. Joerhonnert ënner dem
Louis XIV. erreecht. Et gouf awer scho virdrun, ënner de Kinneke François I.
(1515-1547) an Henri II. (1547-1559) Tendenze fir d'Staatsgeschäfter ze
zentraliséieren, an an hiren Hänn ze konzentréieren, mä duerch d'Reliounskricher
goufen dës Iddien net weiderentwéckelt. Eréischt mam Henri IV. konnten
d'franséisch Monarche wierklech ufänken, d'absolutistesch Iddien auszebauen, an
ze verwierklechen. E wichtege Facteur war de Richelieu, deen d'Muecht vum Kinnek
(deemools de Louis XIII.) weider ausgebaut huet, an den Adel ënnerwerfe konnt.
Nodeem et während der Fronde zu engem leschten Opstand géint déi kinneklech
Politik komm war, konnt de Louis XIV. vu Frankräich d'absolut Monarchie a
Frankräich definitiv etabléieren, a war domat och e Virbild fir aner europäesch
Kinnekshaiser.

Den Charles I. vun England hat manner Geschéck bewisen, woubäi een och muss am
Kapp behalen, datt England eng gréisser parlamentaresch Traditioun opweises hat,
wéi Frankräich. Seng Versich iwwer d'britesch Inselen als absolutistesche Kinnek
ze regéieren hunn zu sengem Doud an der Englescher Revolutioun gefouert.

Aner europäesch Monarchen, déi an absolutistescher Manéier iwwer hir Lännereie
regéiert hu waren de Carlos III. vu Spuenien an de Friedrich II. vu Preisen.
Beim Friedrich II. muss een allerdéngs nuancéieren, datt hie keng absolut
Monarchie am klassesche Sënn opgebaut huet, mä als opgekläerten Despot an
d'Geschicht agaangen ass. De Friedrich II. huet sech als éischten Dénger vum
Staat gesinn.



https://lb.wikipedia.org/wiki/%C3%8Bmlafbunn

D'Ëmlafbunn oder Orbit ass d'Bezeechnung vun der Bunnkurv, op där sech en Objet
periodesch ëm een aneren (masseräichen, zentralen) Objet beweegt. Dës Bunn huet
als ideal Form eng Ellips. Well stänneg Kräfte vu baussen op sou een
Zwéikierpersystem wierken, kann d'Bunnform keng mathematesch exakt Ellips sinn.

Am geneeste kennt een d'Ëmlafbunne vun de Planéiten aus eisem Sonnesystem. Am
Ufank vum 17. Joerhonnert hat de Johannes Kepler bei der Analys vun der Marsbunn
erkannt, datt déi Ëmlafbunn eng Ellips ass. Datselwecht gëllt fir all
Himmelskierper, déi sech ëm d'Sonn bewegen a kengen anere Kräften, wéi z. B. dem
Sonnewand, ausgesat sinn.

Aus dem Gravitatiounsgesetz kann een ofleeden, datt a jiddwer Zwéikierpersystem
d'Bunne Kegelschnëtter sinn – dat heescht Kreesser, Ellipsen, Parabolen oder
Hyperbolen.

Si loosse sech – bei beweegte Punktmassen am Vakuum – exakt duerch 6
Bunnelementer beschreiwen.

Déi richteg Ëmlafbunne wäichen allerdéngs vun dësen ideale Keplerbunnen of, well
s prinzipiell och der Gravitatiounswierkung vun all den anere Kierper vum System
ënnerleien. Sou laang d'Kierper wäit genuch vunenee leien, bleiwen d'Differenzen
zu den idealiséierte Kegelschnëtter minimal. Déi sog. Bunnstéierunge loosse sech
duerch d'Stéierungsrechnung vun der Himmelsmechanik ermëttelen, déi op de Carl
Friedrich Gauß an e puer vu sengen Zäitgenossen zréckgeet. Si modelléiert déi
eenzel Kräften a berechent, wéi déi momentan Keplerbunn oskuléierend an déi
nächst Ellips iwwergeet.

Zousätzlech bewierkt all ongläich Masseverdeelung – wéi d'Ofplattung vu
Planéiten déi rotéieren – en net grad homogeent Gravitatiounsfeld; et ass
besonnesch un Ännerunge vun hire Moundbunnen ze bemierken. Och déi allgemeng
Relativitéitstheorie beschreift Effekter, déi d'Ëmlafbunnen e bëssi veränneren.

Beispillsweis weist de Planéit Merkur eng zwar kleng, awer moossbar Ofwäichung
vu senger Ellipsbunn. E kënnt no engem Ëmlaf net méi genee op den Ausgangspunkt
zréck, mä follegt duerch eng rechtleefeg Dréiung vun der Apsidelinn enger
Rosettebunn. Dës Periheldréiung kann dem Newton seng Gravitatiounstheorie zwar
erklären, awer net vollstänneg. Dozou misst d'Sonn eng liicht ofgeflaachte Form
hunn. Eng hireechend Erklärung fir déi total Gréisst vun der Periheldréiung vun
alle betraffene Planéite liwwert déi allgemeng Relativitéitstheorie.

Och Duebelstäre kommen dem Kepler senge Gesetzer zimlech no, wann een hir
Bewegung als zwou Ellipsen ëm de kollektive Schwéierpunkt versteet. Nëmme beim
Méifachsystem oder enke Stärekoppele si speziell Methode vu Stéierungsrechnungen
erfuerderlech.

Nach méi grouss Instabilitéite weisen d'Orbite vun zwéin no beieneen
ëmkreesenden Neutronestären op. Duerch d'Reaktioune vu Raum-Zäit-Relativitéit
entsteet Gravitatiounsstralung, an d'Neutronestäre stierzen (no laanger Zäit)
aneneen. Vill Röntgenquellen um Himmel sinn op dës Aart a Weis z'erklären.

Wéi d'Physiker ëm d'Joerhonnertwend ugefaangen hunn, d'Bunne vun Elektronen am
Atom ze berechnen, hu si geduecht et wier e Planéitesystem a Miniatur. Déi
éischt Modeller ware Keplerbunne vun Elektronen ëm den Atomkär.

Allerdéngs hate se séier erkannt, datt Elektronen, déi ëm de Kär kreesen,
konform zu de Maxwellequatiounen elektromagnéitesch Wellen ausschécken a wéinst
der sou ofgestraalter Energie a Brochdeeler vu Sekonnen an den Atomkär stierze
missten. Dat war ee vun de Problemer, déi schliisslech zu der Entwécklung vun
der Quantemechanik gefouert hunn.



https://lb.wikipedia.org/wiki/%C3%84isbier

Den Äisbier (Ursus maritimus), och Polarbier genannt, ass e Fleeschfrësser aus
der Famill vun de Bieren (Ursidae). E lieft an den nërdleche Polarregiounen an
ass enk Famill mam Bronge Bier. En ass nieft de Kamtschatkabieren an de
Kodiakbieren ee vun de gréisste Fleeschfrësser op der Äerd.

Männlech erwuesse Polarbieren erreechen an der Moyenne eng Kapp-Romp-Längt vun
2,40 bis 2,60 Meter, an Eenzelfäll souguer bis 3,40 Meter; d'Schëllerhéicht ka
bis zu 1,60 m sinn. D'Gewiicht variéiert tëscht 300 an 800 (am Duerchschnëtt 420
bis 500) kg. D'Gewiicht hänkt vill vum Ernierungszoustand vum Déier of: am
Summer weien auserhéngert Äisbieren däitlech manner wéi während der Robbejuegd
am Wanter. Eng Roll spillen och regional Gréisstenënnerscheeder. Déi klengst
Déiere liewen op Spitzbergen an déi gréisst an der Géigend vu Beringstrooss. Wéi
all Bierenaarten hunn Äisbieren nëmmen e Stuppschwanz vu 7 bis 13 Zentimeter
Längt.

De gielzeg-wäisse Pelz ass am äisegen Ëmfeld e gudde Camouflage. Et ass och nach
ganz dicht, ueleg- a waasserofweisend. Ënner dem Pelz bei erwuessenen Déieren
ass d'Haut schwaarz a bei de Klengdéiere rosa. Just erwuesse Polarbieren hunn
eng 5 bis 10 cm déck Fettcouche ënner dem Pelz. Déi baussenzeg Pelzhoer vum
Äisbier sinn huel, wat zousätzlech zu der décker Fettschicht fir eng exzellent
thermesch Isolatioun suergt. Dozou erhéijen d'Hoer zesumme mat der Speckschicht
den Opdriff beim Schwammen. Duerch déi minimal Wäermtofstralung ass et
onméiglech Infraroutopname vun Äisbieren ze maachen. Well de Pelz
d'Ultraviolettstralungen net reflektéiert, gouf d'Thes opgestallt, datt d'Hoer
als Liichtleeder d'Stralungen op d'Haut leeden. Déi Thes gouf widderluecht, well
de Pelz selwer d'Stralungen absorbéiert.

Beim Kierperbau ënnerscheede sech Äisbiere vun aner Bierenaarten duerch e
laangen Hals an e relativ méi klenge flaache Kapp. Anescht wéi de Bronge Bier hu
si kee Muskelbierg am Genéck. D'Ae si verhältnesméisseg kleng. D'Ouermuschele
sinn no vir opgeriicht an ofgerënnt. Wéi déi meescht Bieren hu Polarbieren 42
Zänn, a wéi all Biere si si Suelegänger. Hir viischt Bee si laang a kräfteg; déi
grouss viischt Patte si paddelfërmeg an hu Schwammhait, wat e séiert Schwammen
erméiglecht. Op de muskuléisen hënneschte Bee kënne sech d'Äisbieren zu hirer
maximaler Héicht hiewen (nëtzlech beim Kämpfen oder fir eng besser Vue ze hunn);
d'hënnescht Patten dénge beim Schwammen als Steierrudder. D'Fousssuele sinn
dicht behoert, wat dem Schutz géint Keelt déngt an och d'Ausrëtschen um Äis
verhënnert. Déi véier Patten hu jeeweils fënnef Krallen, déi net eragezu kënne
ginn.

An der Liewer späicheren d'Äisbiere grouss Quantitéite vu Vitamin A. D'Iesse vun
Äisbiereliewer kann dowéinst beim Mënsch zu enger A-Hypervitaminos féieren,
enger schlëmmer Gesondheetsstéierung déi zu neurologesche Symptomer (Kappwéi,
Iwwelzegkeet, Pseudotumor cerebri) an Hautschied wéi Mondwénkelrhagade féiere
kann.

Äisbiere sinn ausschliisslech an der Arktis verbreet an zwar zirkumpolar, also
an der Polarregioun ronderëm den Nordpol. Déi meescht héicharktesch Äisbieren
hale sech d'ganzt Joer iwwer op de Küsten oder um Mieräis op, fir do Robben ze
joen.

Si hunn dobäi Plaze léiwer, wou d'Äis duerch Wand a Mieresstréimungen a Bewegung
bleift an ëmmer nees opgerass gëtt, wouduerch äisfräi Plazen entstinn
(Polynjaen). Am Summer hale sech Polarbieren dacks op de südleche Borde vum
Dreifäis op. Mam Wanterabroch wandere si südlech, Richtung äisfräi Plazen. Op
der Südküst vun der Hudson Bay (Kanada) sinn d'Déiere während dem Summer
allerdéngs gezwongen, an d'Land zréckzegoen. No kilometerwäite Wanderungen iwwer
Land musse si sech da mat dem wéinegen ze Fridde stellen, wat hinnen d'Tundra an
d'Taiga ze Friesse bidden.

Laang Zäit gouf behaapt, datt d'Polarbieren ausgesprache Wanderer wieren, déi
der Bewegung vum Äis groussraimeg ronderëm den Nordpol nogoe géifen. Nei
Beobachtungen hu gewisen, datt et grouss Reie vu Populatioune ginn déi ëmmer op
derselwechter Plaz bleiwen. Dozou gehéieren z. B. d'Äisbiere vum
Wapusk-Nationalpark a vum Ukkusiksalik-Nationalpark.

Déi nërdlechst geographesch Breet, op där Polarbiere fonnt goufen, ass 88°.
Déieren déi südlech am wäitste virkommen hale sech laanscht der Hudson Bay, an
der Nordwestküst dee sech eppes weider südëstlech uschleissenden James Bay, op.
Regelméisseg gi vereenzelt Äisbieren och op Neifundland an Island fonnt.

D'Polarbieren op der Südküst vun der Hudson Bay, déi am Grenzberäich vun Tundra
an Taiga liewen, leeë sech während dem Summer heiansdo Äerdkaulen un, fir de
Permafrostbuedem als Killung ze benotzen. Am Géigesaz zu anere Bierenaarten
halen Äisbieren allerdéngs keng Wanterrou, well de Wanter hinnen optimal
Konditioune fir d'Robbejuegd bitt. Bei extreme Wiederverhältnesser loosse si
sech aschneien an trotze sou och staarke Schnéistierm a Blizzarden.

Hielechte benotze just Weibercher déi schwanger sinn. Si zéie sech vun Oktober
oder November bis Mäerz an eng vun hire selwergemaachen oder fréiere
Gebuertshielechten zréck. Während dem Openthalt an der Hielecht ginn
d'Otemfrequenz an den Häerzschlag däitlech zréck. Well d'Kierpertemperatur awer
nëmme liicht erofgeet, stellt deen Zoustand kee richtege Wanterschlof mä just
eng Wanterrou duer. D'Kierpertemperatur passt sech deemno, anescht wéi bei den
iwwrege Bieren, net un eng reduzéiert Offer vum Fudder un, mä soll de
Klengdéieren no der Gebuert maximale Schutz bidden.

Polarbiere si wéi all Bieren Eenzelgänger, Ausname si Mamme mat hire Jonken.
D'Juegdrevéier vun engem Äisbier erstreckt sech zwar iwwer e Radius vu ronn
150 km, mä d'Déiere weise kee prononcéiert Territorialbehuelen an d'Revéieren
iwwerdecke sech quasi vollstänneg. A Plaze mat vill Fudder jot dacks eng méi
grouss Zuel vun Déieren a verhältnesméisseg klengem Ofstand. Souguer während dem
wochelaange Waarden op d'Zoufréiere vum Mier weise souguer déi männlech
ausgewuessen Äisbieren ënnereneen dacks en erstaunlech tolerant Behuelen, wéi
z. B. bei ritualiséierte Kampfspiller („Sparring“).

Äisbiere si ganz gutt Schwëmmer, joen awer gewéinlech net am Waasser no Afferen.
Si kënne méi wéi 5 Kilometer d'Stonn schwammen. Dauchgäng vun zwou Minutte si
fir si einfach; d'Dauchdéift ass awer rar méi wéi zwéi Meter. U Land wanderen
dacks Polarbiere stonnelaang iwwer wäit Trajeten a bréngen an der Stonn méi wéi
sechs Kilometer hanner sech. Kuerz Sprinte mat 30 Kilometer pro Stonn ass fir si
kee Problem. Well se sech während dem Sprinten, staark erhëtzen, si se net an
der Lag sou Vitessë laang duerchzehalen.

Tëscht dem Spéitaugust a Spéitoktober 2008 ass e weiblechen ausgewuessene
Polarbier, deen e Sendercollier hat, onënnerbrach eng Streck vu 687 km an néng
Deeg geschwommen. Duerno ass d'Weibche geschwommen an iwwer Äisscholle gelaf, an
dëst 1800 km laang. Dobäi huet et 22 % vu sengem Gewiicht verluer.

Vun all de Bierenaarte sinn d'Äisbieren déi, déi déi am meeschten op
Fleeschversuergung ugewise sinn. Si stinn op der Spëtzt vun der natierlecher
arktescher Ernierungsketten, si sinn also Spëtzepredatoren. Den Haaptbestanddeel
vun hirer Ernierung maache Robben aus, gréisstendeels Kréngelrobben, awer och
Baartrobben a Suedelrobben, Klappmutze souwéi jonk oder geschwächt Walrossen. An
Ausnamefäll kënne grouss Polarbieren och erwuesse Walrossen ufalen.

Gutterniert Polarbiere friesse vum frësch erluechten Déier just d'Haut an de
Speck, de Rescht bleift leien. D'Reschter gi vu méi schwaache Bieren oder
Polarfiiss gefriess, awer och vu Séivulle wéi d'Méiwen déi verloudert Fleesch
friessen. Etlech Polarfiiss hu sech regelrecht drop spezialiséiert,
Fudderreschter vu Polarbieren ze verwäerten.

D'Äisbiere sinn déi Raubdéiere mat de meeschte Fettreserven. Extremfäll si
bekannt, bei deene sech Äisbiere bis zu 150 kg iwwer d'Duerchschnëttsgewiicht
ugefriess hunn a sou am Kierper e Stock vu méi wéi engem Joer disponibel hunn.
Generell stelle sech Polarbieren a Regiounen, wou se net regelméisseg Affer
fanne kënnen, vum normale Stoffwiessel op Faaschten ëm an halen dës 4 bis 8,
seele souguer 12 Méint duerch, an deene si da meeschtens just Séitang oder
Séigras zou sech huelen, fir de Verdauungssystem aktiv ze halen.

Zur Ernierung vun Äisbieren zielen ausser Robben a jonke Walrossen och kleng
Mamendéieren, wéi Äerdkaweechelcher, Lemmingen a Wullmais, souwéi Vigel,
Vulleneeër a Fësch. Heiansdo erleeë se lafhandicapéiert Rendéieren an an nach
méi rare Fäll och kleng Narwaler a Wäisswaler. Virun allem am Summer, wann
d'Fudderauswiel begrenzt ass, friesse Polarbiere Kadaveren oder
d'Fleeschreschter déi vu Jeeër zréckgelooss goufen a Planzen.

Bei männlechen ausgewuessene Polarbieren ass Kannibalismus net ongewéinlech.
Jonk Äisbiere lafen ëmmer nees d'Gefor, vun engem méi ale männleche Bier
gefriess ze ginn. Mammen esquivéieren dowéinst mat hire Jonken de Männchen oder
verjoen dee mat Menacegesten.

Déi ongeféier eng Woch Verkopplungszäit fält, jee no nërdlech Breet, an de Méint
Mäerz bis Juni. D'Zäit vun der Befruchtung bis zu der Gebuert dauert ongeféier
aacht Méint. Mä et kënnt eréischt Enn August, Ufank September zu der Nidatioun
vum Ee an domat zu enger zwéi bis dräi Méint Drozäit. Dëst ass en natierleche
Schutzvirgank; wann d'schwanger Mamm nämlech duerch Ernierungsmanktem am Summer
ze vill ausgehéngert ass, gëtt d'Ee vun der Annaschtung resorbéiert an den
Droprozess gëtt ofgebrach.

D'Gebuert vun de Biere passéiert tëscht November a Januar, also am Wanter.
Schwanger Weibercher bezéien ongeféier ee Mount virun der Gebuert eng
Gebuertshielecht, an där si Wanterrou halen. D'Hielecht gëtt aus enger
Verdéiwung gemaach, déi an de wouméiglechen druffege Buedem gegruewe gëtt a mat
Schnéi iwwerwëlleft gëtt. Heiduerch ergëtt sech en ee bis dräi Meter laangen,
dacks géi no uewe weisenden Tunnel mat enger ovaler Kummer, déi e Volume vun
ongeféier dräi Kubikmeteren huet. D'Entrée vun dëser Gebuertshielecht gëtt
gewéinlech als Keeltefal equipéiert. D'Weibche verléisst d'Gebuertshielecht mat
hire Jonken eréischt véier Méint méi spéit (am Mäerz oder Abrëll). D'Géigenden,
an deenen d'Weibercher hir Jonken op d'Welt bréngen, ginn als „Denning Areas“
(Hielechtegebidder) bezeechent.

Dat a senger Ausdehnung gréisst Gebuertshielechtegebitt vun der Arktis läit am
kanadesche Wapusk-Nationalpark, dee sech an der Südküst vun der Hudson Bay ronn
70 Kilometer südëstlech vun der Stad Churchill, tëscht dem Nelson River a Cape
Churchill ausdehnt („Wapusk“ ass d'Bezeechnung vun de Cree-Indianer fir „wäisse
Bier“). Grouss kanadesch Hielechtegebidder erstrecke sech ausserdeem ëm
d'Mëndung vum Winisk River an der Hudson Bay (südëstlech vum
Wapusk-Nationalpark), ëm d'Agu Bay op der Westküst vun der Baffin-Insel no vum
westlechen Enn vun der Fury-an-Hecla-Strooss a laanscht dem
Ukkusiksalik-Nationalpark gehéierende Wager Bay souwéi an den Nordwesteck vun
der Hudson Bay. Bausse vu Kanada fënnt ee Gebuertshielechtegebidder an Alaska,
op Grönland, op Spitzbergen an op der Wrangelinsel am Nordoste vu Sibirien.

Scho virun dem Kontakt mat den Europäer hunn d'indigen Vëlker vun Nordasien an
Nordamerika Äisbiere gejot, besonnesch wéinst dem Äisbierpelz an dem Speck. Am
20. Joerhonnert huet d'Joe vu Polarbiere sech intensivéiert opgrond vun der
kommerzieller Ausnotzung vun alle Kierperdeeler, virun allem awer aus rengem
Pleséier (Trophäejuegd). D'Benotze vu Fligere fir d'Lokaliséierung vun den
Déieren an als Transportmëttel hunn zu drastesche Reduzéierunge vun de
Populatiounen an den 1950er- an 1960er-Jore geféiert, op weltwäit geschat 5.000
bis 10.000 Déieren. 1973 hu Kanada, d'Vereenegt Staate vun Amerika, Dänemark
(fir Grönland), Norwegen (fir Svalbard) an d'Sowjetunioun mat engem Ofkommes
decidéiert, d'Juegd anzeschränken, den Habitat ze schützen an d'gemeinsam
Fuerschung ze verstäerken. D'Juegd duerch Trophäejeeër ass weiderhin a Kanada,
dem Land mat dem gréissten Äisbierbestand, souwéi zanter 2005 erëm a Grönland
erlaabt a gëtt offiziell duerch Juegdquote limitéiert. Hobbyjeeër bezuele fir
d'Juegd op een Äisbier bis zu 30.000 Euro. Kanada a Grönland ënnerschreiwen am
Oktober 2009 een Ofkommes, datt d'Juegdquoten op eng nohalteg Mooss begrenze
soll. Doriwwer eraus gëtt et speziell Reglementatioune fir d'indigen Vëlker.
Duerch sou Schutzmoossnamen huelt d'Zuel vun Äisbieren no Schätzunge vun der
IUCN weltwäit am Ament op ongeféier 20.000 bis 25.000 Déieren zou. Eng
Aschreiwung vun USA no engem strikten Handelsverbuet baussenzeg de fënnef Länner
mat Polarbierpopulatioun gouf am Mäerz 2010 op der Konferenz vun de
Traitésstaate vum Washingtone Aarteschutzofkommes an Doha ënner anerem mat de
Stëmme vun der Europäescher Unioun ofgeleent.

A jonker Zäit sinn allerdéngs zwéi weider Facteure fir d'Menace vun den
Äisbieren entscheedent ginn. Zum enge ginn duerch d'verstäerkt Promotioun vu
Pëtrol an Äerdgas an den arktesche Regiounen hire Liewensraum ageschränkt.
Besonnesch déi Gebidder, an deene sech d'Weibercher zréckzéie fir d'Wanterrou a
Gebuert, ginn heiduerch och geschuet. Zum anere gëtt gefaart, datt d'Liewensraim
vun de Polarbieren duerch d'global Erwiermung generell drastesch zréckginn. Beim
prognostizéierte Réckgang vun de Folge vun der globaler Erwiermung an der Arktis
ass z'erwaarden, datt bis d'Mëtt vum Joerhonnert 2/3 d'Äisbierpopulatioun
verluere geet. Verschwënnt d'Mieresäis komplett, ass et onwahrscheinlech, datt
d'Äisbieren als Aart iwwerliewen.

Sou hu Fuerscher vun der US-Wëssenschaftsadministratioun Geological Survey am
Juni 2006 an der Zäitschrëft Polar Biology gemellt, datt se zanter 2004
widderhuelt Iwwerreschter vun erwuesse weiblech Polarbiere fonnt hätten, déi vu
männlechen Aartkameroden ëmbruecht goufen an deelweis och opgefriess gi waren.
An engem Cas gouf ee Foussofdréck vun engem Jonkdéier nieft dem doudege Weibchen
entdeckt. D'Jonkdéier konnt entkommen, well d'ugräifend Männercher hien net
nogaange sinn. D'Fuerscher ëm den Teamleiter Steven Armstrup sinn der Meenung,
datt dëst Behuelen en Unzeechen ass, datt d'Honger d'dreiwend Kraaft fir den
Ugrëff war an net d'Ëmbrénge vun engem onbekannte Jonkdéier. All Fäll sinn a
Gebidder geschitt, an deenen d'Polaräis méi a méi ewechschmëlzt. D'Déieren an
dëse Regioune wieren ausserdeem opfälleg dënn.

Och no Observatioune vun den Inuite sinn d'Äisbiere wéinst d'Äisschmelz am
Polarmier menacéiert. S'erdrénken, well d'Äis op Grond vun der Klimaerwiermung
net déck genuch ass. Dobäi si se an der Moyenne 50 Kilogramm méi liicht wéi
virun 20 Joren.

D'IUCN féiert de Polarbier am Status menacéiert (vulnerable) a rechent mam
Réckgang vun der Populatioun.

Verglach mat anere Bieren näipen Äisbiere méi dozou, Mënschen als Affer ze
consideréieren. Wann et och wéinst der dënner Besiidlung vun der Arktis
verhältnesméisseg rar zur Konfrontatioun kënnt, ginn trotzdeem vun Zäit zu Zäit
déidlech Treffe mat Mënsche gemellt. Am heefegste geschéien Attacken duerch
Jugendlecher souwéi Mammendéiere mat Kanner.

An der Mythologie vun den Inuite spillt „Nanuq“ (Inuktitut-Wuert fir Äisbier)
generell eng bedeitend Roll. Regional gëtt et souguer e Mythos, wouno e
besonnesch ervirgehuewene Polarbier „Här vun de Polarbieren“ wier an decidéiere
kéint, ob d'Jeeër d'Regele korrekt gefollegt hunn; eréischt duerno wier eng
erfollegräich Äisbierejuegd méiglech. Och vun aneren arktesche Vëlker sinn
ähnlech Mythe bekannt. Bis haut ass de Polarbier op d'Wope vu Grönland an och
anere Wopen a Fändele vun nërdleche Länner ze fannen.

Eng vun de bekanntste kënschtlechen Duerstellunge vum Äisbier ass déi vum
François Pompon 1922, wou den Artist, an engem Still dee seng Schutzmark ginn
ass, e Polarbier liicht stiliséiert representéiert mat disproportionéierte
Patten, dat dem Bier e saisissanten Androck vu Liewe gëtt. D'Original ass aus
Marber a steet haut am Musée d'Orsay zu Paräis, eng Kopie ass am Jardin Darcy zu
Dijon. Et ass ënner anerem eent vun de meescht bekannte Symboler vun der Stad,
no deem vun der Échel vun Notre-Dame vun Dijon.

An der Literatur an am Film, virun allem fir Kanner, kommen ëmmer nees
Polarbiere vir. D'Beléiftheet vun Tëleessendungen a Fotobicher iwwer Äisbieren
ass zanter Joren ongebrach. E bekannt Beispill ass d'Billerbuchserie Klengen
Äisbier vun Hans de Beer, iwwersat op Lëtzebuergesch vum Georges Hausemer.

Wéinst Ënnerscheeder am Kierperbau gouf den Äisbier zäitweis an enger eegener
Gattung Thalarctos aklasséiert. Méi jonk Systematiken uerdnen hien awer generell
an der Gattung Ursus an, zu där ënner anerem och Brongbier an de Schwaarzbier
gezielt ginn. Deen, deen am nächste Famill mam Äisbier ass, ass de Brongbier.

Aus enger DNA-Analys mat Mitochondriume gouf 2010 ofgeleet, datt sech d'Aarte
viru ronn 150.000 Joren opgespléckt hunn. Dës genetesch Ënnersichunge vu
mitochondrialer DNA hat nogeluecht, datt munnech Brongbierepopulatioune méi no
mam Polarbier Famill wiere wéi ënnereneen. Dohier huet hie bis viru kuerzem als
Paradebeispill fir eng „paraphyletesch Aart“ gegollt, dat ugefouert gouf, fir
den traditionellen Aartkonzept a Fro ze stellen. Eigentlech hätt een dann
nämlech de Polarbier als Ënneraart vum Brongbier ugesi kënnen.

Nei genetesch Etüden hunn dës Kuckweis widderluecht. En ëmfaassende Verglach vum
Ierfgutt vun den Zellkäre koum zum Resultat, datt d'Ofsplécke vu Polar- a
Brongbier scho virun 338.000 bis 934.000 Joer passéiert ass, also méi fréi wéi
vun der mitochondrialer DNA-Analys ofgeschat gouf. Déi Etüd gouf zanterhier
duerch weider Studie confirméiert, an elo gëllt den Äisbier als eegestänneg
Aart, als Gesëschteraart vun de Brongbieren.

Äis- a Brongbiere kënne sech ënnerenee kräizen a kënne fruchtbar Nokommen
zillen. Eng Hybridatioun zwëscht de béiden Aarte war laang nëmme vun Zoodéiere
bekannt. De 16. Abrëll 2006 huet e Sportjeeër, Jim Martell aus dem Idaho, ganz
no vu Sachs Harbour op der Banksinsel (Nordwest-Territoiren, Kanada) ee
supposéierten Äisbier gejot, deen e gielzege Pelz hat. De Pelz vum Bier war
éischter ganz hellbrong, wéi et bei helle Grizzlybieren de Fall ass. Eng
DNA-Analys vun Experten aus dem Ëmweltministère vun den Nordwest-Territoirë koum
op de Schluss, datt dat erluecht Déier iwwerraschenderweis en Hybrid aus Äisbier
a Grizzlybier (eng Ënneraart vun de Brongbieren) ass. Normalerweis kënne sech
béid Bierenaarten net verdroen, wa se sech iwwerhaapt an der Arktis begéinen.
Ausserdeem verkoppele sech Polarbiere gewéinlecherweis um Äis a Grizzlyen um
Festland, dowéinst huet bislaang eng Verkopplung tëscht béiden Aarten als
onwahrscheinlech gegollt.



https://lb.wikipedia.org/wiki/Z%C3%A4italter_vun_de_Lumi%C3%A8res

Mat Zäitalter vun de Lumières oder och Zäitalter vun der Opklärung bezeechent
een eng Epoch an der geeschteger Entwécklung vun der westlecher Gesellschaft am
17. an 18. Joerhonnert, déi besonnesch duerch d'Bestriewe geprägt ass d'Denkweis
duerch d'Vernonft vun ale Virstellungen, Virurteeler an Ideologien ze befreien.

Ënner Opklärung am allgemenge Sënn versteet een e gesellschaftlechen
Emanzipatiounsprozess, deem säin Zil et ass, traditionell an autoritär
Geeschteshaltunge kritesch ze hannerfroen, an dat duerch d'Vernonft. Den
opgekläerte Mënsch soll net méi einfach duerch d'Ueweregkeet, d'Moud an den
Zäitgeescht beaflosst ginn, mä, laut der Definitioun vum Immanuel Kant, aus
"seiner selbst verschuldeten Unmündigkeit" erauskommen, a säi Liewe selwer an
d'Hand ze huelen.

Déi modern europäesch Opklärung fänkt mat der Renaissance an domat der neier
Gebuert vun der Antiquitéit un. D'Renaissance an d'Reformatioun bilden
d'Virspill fir dat sougenannten Zäitalter vun de Lumières oder Zäitalter vun der
Opklärung. Tëscht dem Virspill an der "tatsächlecher" Opklärung läit awer den
Drëssegjärege Krich. Dofir gëtt d'Opklärung och als eng Fortsetzung vun der
Renaissance nom Drëssegjärege Krich bezeechent.

Et kann een d'Zäitalter vun der Opklärung och mam Romanist Werner Krauss a
Fréiopklärung, Opklärung a Spéitopklärung andeelen. Da versteet een ënner
Opklärung am méi enke Sënn d'Perdio déi an der Mëtt vum 18. Joerhonnert a
Frankräich duerch d'Diskussioune ronderëm d'Encyclopédie bestëmmt war.

Zesumme mat der Opklärung koum et och zu engem naturwëssenschaftlechen an
techneschen Erkenntnesfortschrëtt. Si huet och staark d'Educatioun vun
humanistesche Virstellunge beaflosst, well och d'Ethik sollt rationale Kritèren
ënnerworf ginn.

D'Zäitalter vun de Lumières ass d'Epoch an der europäescher Geeschtesgeschicht
am 17. an 18. Joerhonnert. Si war geprägt duerch eng Bewegung vun der
Säkulariséierung an et gouf sech vun enger absolutistescher Staatsopfaassung zu
enger méi demokratescher gewand, dëst och duerch d'Opkomme vum Liberalismus mat
sengem Konzept vun de Mënschen- a Biergerrechter. D'Bewegung ass fir en Denke
mat der Vernonft a géint d'Virurteeler an de reliéisen Awerglawen agetrueden,
géint dee si eng "Vernonftsrelioun" entwéckelt huet. Wëssenschaft an Educatioun
sollte gefërdert an an alle Volleksschichte verbreet ginn.

D'Opklärung goung virun allem vun England, Frankräich, Polen an Däitschland aus.
Déi wichtegst Viraussetzunge fir d'Opklärung war d'Renaissance, déi nei
Entdeckungen an Iwwerséi an d'Weltbild wat doraus entstanen ass, d'Produktioun
vu Pabeier an de Buchdrock. Domat konnte sech och d'Bierger Bicher leeschten, an
e Verlagswiese mat Zeitungsproduktioun a Bichermaart ass entstanen.

Géint Enn vum 17. Joerhonnert war d'Reesliteratur a Moud. Hat een nach virdrun
d'Europäer (an d'Chrëschte) fir iwwerleeë gehalen, sou huet een elo gelies, datt
munnech Anescht- oder Ongleeweger, wéi zum Beispill d'Chinesen héich ethesch
Prinzipien haten, an och am Stand waren, eng eegen Héichkultur ze hunn.
D'Reesliteratur vun där Zäit huet méi oder wéineger d'europäesch Gesellschaft
kritiséiert. A fiktive Reesberichter wéi zum Beispill am Montesqieu senge
Lettres persanes, gesinn d'Leit hir eege Welt duerch d'Ae vu Friemen - mat
erliichtende komesch-satireschen Effekten.

Als eng vun de wichtegsten Errongenschafte vun der Opklärung gëllen déi éischt
demokratesch Konstitutiounen an den USA 1787, Polen 1791, Frankräich 1791 an
Holland 1798.

Den Immanuel Kant huet kuerz virum Enn vun der Opklärungsepoch déi bekanntst
Definitioun a senger Schrëft Was ist Aufklärung? geliwwert. Do fënnt sech och de
Leitsproch: "Habe Mut, dich deines eigenen Verstandes zu bedienen!" ("Sapere
aude"). Hien zilt op de Widderstand vu bausse géint d'Opklärung, mä och op eng
inner Befreiung vun der Bevirmondung. Un d'Plaz vum schaarf kritiséierten
Awerglawe gouf d'Opfuederung gestallt, zu all Zäit selwer ze denken.

De Spinoza huet a sengem theologesch-politeschen Traité vun 1670 d'Thes
vertrueden, Juddentum a Chrëschtentum wieren nëmme vergänglech Phenomener ouni
absolut Gëltegkeet. D'Fuederung vun den Opkläerer fir Gedanken- a
Glawensfräiheet konnt sech ënner anerem um John Locke seng A Letter concerning
Toleration (1689) beruffen. Den John Toland huet 1696 e Buch verëffentlecht, an
deem hie behaapt huet, datt d'Bibel zum Deel eng Fälschung wier, an d'Kierch en
Interessi dorun hätt, d'Mënschen ze täuschen. De Jean Meslier ass mat senge
Betruechtungen a Fuederunge souguer nach e Schrack méi wäit gaange wéi den
Toland. De Pierre Bayle huet den Awerglawen attackéiert, souwéi och aner
Virurteeler, an den Hollänner Balthasar Bekker huet sech iwwer d'Hexeprozesser
lëschteg gemaach. Säi Landsmann, de Gerhard Noodt, huet sech als Direkter vun
der Universitéit vu Leiden 1699 dofir ausgeschwat, datt de Fürsten d'Muecht vum
Vollek kéint geholl ginn. An enger weiderer Ried am Joer 1706 war hie fir eng
absolut Fräiheet vun den Ënnertane vis-à-vis vun de Fürste wat Reliounsfroen
ugaangen ass.

D'Mënsche vun der Opklärung ware vum Glawe befligelt, datt d'Vernonft an
d'Fräiheet d'Mënschheet a ofsehbarer Zäit vun Ënnerdréckung an Aarmut géifen
erléisen. Vill hunn de Francis Bacon mat sengem Slogan "Wëssen ass Muecht"
ënnerstëtzt. A Frankräich ass déi berühmten Encyclopédie entstanen, erausgi vum
Denis Diderot a Jean d'Alembert, an eng jett Opkläerer vu groussen Numm wéi
Voltaire a Montesquieu hunn Artikele fir d'Haaptwierk vun der Opklärung
geschriwwen.

Och de Jean-Jacques Rousseau huet sech doru bedeelegt. A senger Schrëft Discours
sur les Sciences et les Arts vun 1750 huet hien d'Fro op dës zu sengem
moralesche Fortschrëtt vun der Mënschheet gefouert hätte mat "Nee" beäntwert.
Seng politesch Schrëften hu vill Vertrieder vun der Franséischer Revolutioun
staark beaflosst.

De Voltaire war e Géigner vun der Kierch an huet d'Geschichtsschreiwung
erneiert. E groussen Deel vu sengem gudde Ruff krut hien duerch säin
erfollegräiche Kampf géint Justizirrtümer a Willkür.

D'Opklärung war virun allem eng Saach vum räichen an ökonomesch erfollegräiche
Biergertum. Vill Aristokraten hu mat der Bewegung sympathiséiert, an hunn
Opkläerer finanziell a juristesch ënnerstëtzt. De Condorcet ass souguer souwäit
gaangen, an huet säin Adelstitel ganz ofgeluecht.

Opgrond vun der strenger Zensur a Frankräch hu vill franséisch Drockereien zu
Amsterdam geschafft, wou och vill berühmten Opkläerer eng Stopp fonnt hunn.
Schrëfte goufe vun do a Frankräich geschmuggelt. Datselwecht Muster fënnt een
och an Éisträich, wou vill Drockwierker an Däitschland erauskomm sinn.

D'extrem Betounung vu Ratio an Objektivitéit vun der Opklärung huet zu enger
Géigebewegung gefouert, d'Romantik, déi Individualitéit a subjektiv Erfarung
betount huet, an d'Mënschen an enger Welt, an der Wäerter a Regelen eenzeg vun
de Kritere vun der Vernonft bestëmmt ginn, als Gefaangen ugesinn huet.



https://lb.wikipedia.org/wiki/Yvonne_Useldinger

D'Yvonne Useldinger, gebuer Yvonne Hostert de 6. November 1921 zu Stengefort a
gestuerwen den 11. Februar 2009 zu Esch-Uelzecht, war eng lëtzebuergesch
Politikerin (KPL), Fraen-Aktivistin a Resistenzlerin.

D'Yvonne Hostert ass zu Déifferdeng opgewuess a gouf 1937 Member vun der
Sozialistescher Jugend. 1938 ass si der Kommunistescher Partei Lëtzebuerg (KPL)
bäigetrueden. 1940 huet si sech mam Arthur Useldinger bestuet, engem vun den
Haaptleit vun der KPL. 1941 gouf si eng éischt Kéier vun der Gestapo verhaft,
gouf awer nees fräigelooss, well hir näischt nogewise konnt ginn. Ee Joer drop -
si huet an der Tëschenzäit e Puppelchen erwaart – gouf si mat hiren Elteren
Alfons a Katharina Hostert an hirem Brudder Walter openneis verhaft. Hir
Duechter Fernande ass am Police-Prisong vun Tréier op d'Welt komm. Enn Juni 1943
gouf si an d'KZ Ravensbrück verschleeft, wou se méi spéit Member vun der
illegaler Lagerorganisatioun gouf.

Hire Papp koum fir d'éischt an d'SS-Sonderlager Hinzert an dunn an d'KZ
Mauthausen, hire Brudder an d'KZ Dachau. Just hir Mamm gouf nees fräigelooss an
huet sech ëm de Puppelche gekëmmert.

D'Yvonne Useldinger gouf am Dezember 1944, vum KZ Ravensbrück an en Niewelager,
dat vum Siemens-Konzern direkt niewendrun opgebaut gi war, iwwerfouert. Nodeem
d'Rout Arméi d'KZ Ravensbrück befreit hat, gouf se Enn Abrëll 1945 vum
schwedesche Roude Kräiz a Schweden evakuéiert (Aktioun „Bernadotte“). Kuerz drop
koum se zréck op Lëtzebuerg.

1945 huet si d'Union des Femmes Luxembourgeoises (UFL) mat gegrënnt, a gouf méi
spéit hir Presidentin.



https://lb.wikipedia.org/wiki/Yvonne_Frisch-Urbany

D'Yvonne Frisch-Urbany, gebuer als Margaretha-Yvonne Urbany den 18. Abrëll 1923
zu Beesslek a gestuerwen de 7. November 2013 zu Krautem, war eng lëtzebuergesch
Schrëftstellerin.

Hir Eltere waren d'Clara Feltgen an den Dominique Urbany. Fréi huet si sech
politesch engagéiert, nodeem hire Papp, dee Schoulmeeschter war, 1934 vun der
deemoleger Regierung Bech wéinst sengem Engagement an der KPL ofgesat gi war.
Nom däitschen Iwerfall op Lëtzebuerg war si aktiv an der kommunistescher
Resistenz a gouf e puermol verhaft an an de Prisongen am Gronn an zu Tréier
inhaftéiert.

No der Befreiung, 1944, huet si ugefaangen ze schreiwen. Hir éischt
Kuerzgeschicht ass am Raymon Mehlen senge Cahiers luxembourgeois erauskomm.
Tëscht 1947 an 1974 huet si eng deeglech Rubrik an der Zeitung vum Lëtzebuerger
Vollek geschriwwen. Ënner dem Pseudonym Yvonne-Marguerite huet si och Reportagen
an der Lëtzenbuerger Revue a Kuerzgeschichten an auslänneschen Zeitunge
publizéiert.

1967 ass hiert éischt Buch, Katzbalgerei erauskomm, mat Illustratioune vun der
Ger Maas, an 1997 Alles in Ordnung, vun der Anne Weyer illustréiert mat engem
Virwuert vun der Nelly Moia.

Si war ënner anerem Presidentin vun der Union des femmes luxembourgeoises,
Matgrënnerin vum Planning Familial, Sekretärin vum Centre culturel A.S.
Pouchkine a Member an der KPL an duerno bei déi Lénk.



https://lb.wikipedia.org/wiki/Wladimir_Iljitsch_Lenin

De Lenin (Ленин), gebuer als Wladimir Iljitsch Uljanow (Владимир Ильич Ульянов)
den 22. Abrëll 1870 zu Simbirsk a gestuerwen den 21. Januar 1924 zu Gorki, war e
russesche kommunistische Revolutionär a Politiker, Regierungschef vu
Sowjetrussland (1917–1922) an duerno vun der Sowjetunioun (1922–1924). Hie gëllt
als de Grënner vun der Sowjetunioun.

De Lenin gouf eragebuer an eng Famill déi e sozialen Opstig fäerdegbruecht hat
an 1882 souguer an den Adelsstand gehuewe gi war.

Nodeem säi Brudder wéinst engem geplangten Attentat géint den Zar 1887
higeriicht gouf, huet de Lenin sech de marxistesche Sozialdemokraten ugeschloss
an huet ugefaange fir e kommunisteschen Ëmstuerz a Russland z'agitéieren.
Trotzdeem huet hien nach Droit studéiert a gouf 1892 Affekotestagiaire.

Ee Joer drop ass en op Sankt Péitersbuerg geplënnert an huet och während e puer
Méint eng Europarees duerch Däitschland, Frankräich an d'Schwäiz ënnerholl, fir
sech ë. a. mat den Theorië vu sengem Virdenker Georgi Plechanow
bekanntzemaachen. Wéi en zréck a Russland war gouf e während der Virbereedung
vun enger illegaler Zeitung verhaft an 1897 fir dräi Joer a Südsibirien
verbannt. 1898 huet en do d'Nadejda Krupskaja bestuet.

Direkt nodeem datt en am Februar 1900 aus der Verbannung zréckkoum huet en no
enger Méiglechkeet gesicht fir eng vun der Zensur onofhängeg Zeitung
erauszebréngen, sou datt en am Juli op München goung. Zanter Dezember vum
selwechte Joer huet e sech fir de Kampfnumm "Lenin" decidéiert; d'Ursaache sinn
onkloer, dacks gëtt e Bezuch zum sibiresche Floss Lena ugeholl, en anere Bezuch
kéint deen zu sengem Kannermeedche Jelena sinn. 1903 huet en eng eege Fraktioun
an der Sozialdemokratescher Aarbechterpartei vu Russland gegrënnt,
d'Bolschewiki, aus deenen déi spéider Kommunistesch Partei vu Russland entstanen
ass.

1907 ass de Lenin virun der russescher Geheimpolizei a Finnland geflücht, an ee
Joer drop huet e sech definitiv an der Schwäiz néiergelooss, als éischt zu Genf
an duerno zu Zürich. 1909 bis 1911 war e fir e puer Projeten zu Paräis, wou en
d'Inessa Armand kennegeléiert a fir e puer Joer eng Affär mat hir ugefaangen
huet.

Wéi 1914 den Éischte Weltkrich ausgebrach ass huet déi däitsch Arméi de
Bolschewiki erlaabt ënner de russesche Krichsgefaangene Propaganda ze bedreiwen.
Wéi no der Februarrevolutioun 1917 den Zar ofgedankt huet, mä déi russescher
Arméi nach weidergekämpft huet, wollt déi däitsch Arméi am Hoffes op e
Separatfridden d'Destabilisatioun vun hirem Krichsgéigner nach weider
virunzedreiwen, an huet de Lenin mat nach anere prominente Kommunisten an e puer
Millioune Goldmark an engem versigelten Zuch vun der Schwäiz iwwer Däitschland,
Schweden a Finnland zréck a Russland fuere gelooss.

De Lenin huet direkt ugefaange géint déi provisoresch Regierung ënner dem
Kerenski ze propagéieren, fir se dunn zesumme mat senge Bolschewiki an den
neigegrënnte Sowjets an der Oktoberrevolutioun ze stierzen. Et ass de
Bolschewiki am doropshin entfesselte Biergerkrich gelongen de Groussdeel vun de
Gebidder vum fréiere Russesche Räich ënner hir Kontroll ze bréngen an de
Widderstand vun de Wäissen Arméien an och anere géigneresche
Biergerkrichsparteie militäresch an duerch den Asaz vum Rouden Terror ze
briechen. Géint dem Enn vum Krich, 1922, hunn d'Bolschewiki d'Unioun vun de
Sozialistesche Sowjetrepublike gegrënnt.

Zu dëser Zäit huet de Lenin ugefaange geeschteg a physesch Erschëpfung ze
weisen. No engem éischten Hireschlag huet e säi politescht Testament verfaasst,
an deem e sech géint de Stalin ausgeschwat huet. No engem zweete Schlag hat en
am Mäerz 1923 nach en drëtten, deen en zur Stëmmche gemaach huet. E blouf nach
bal e ganzt Joer un d'Bett gefesselt, bis zu sengem Doud am Alter vun 53 Joer,
den 21. Januar 1924. Hien hat keng Kanner.

Direkt duerno gouf seng Läich abalsaméiert an an engem Mausoleum bei der Mauer
vum Kreml ausgestallt. Vun 1924 bis 1991 gouf Sankt Péitersbuerg a Leningrad
ëmbenannt. Entgéint dem Lenin sengem Wonsch huet de Stalin sech an deenen
nächsten dräi Joer géint seng bannepolitesch Géigner duerchsetze kënnen, a fir
sech weider ze legitiméieren huet en dem Lenin seng Bedeitung fir d'Sowjetunioun
an de Kommunismus immens ervirgestrach, a sech als säin Nofolger am Geescht
dohigestallt.

Bannent der politescher Lénkser ass d'Beuerteelung vum Lenin seng Roll bis haut
ëmstridden. Déi eng gesinn en als erausragenden Theoretiker, deen dem Marxismus
mat dem Leninismus eng entscheedend Weiderentwécklung ginn huet. Déi aner
verweisen op antidemokratesch Tendenzen, Dogmatismus, Mënscherechtsverletzungen
a brutaalste Gewaltterror.



https://lb.wikipedia.org/wiki/Watergate-Aff%C3%A4r

Watergate-Affär oder Watergate-Skandal ass den Numm vun engem innepolitesche
Skandal an de Vereenegte Staaten, deen zum éischte Récktrëtt vun engem
US-President gefouert huet.

Während dem Presidentschafts-Walkampf 1972 goufen an der Nuecht vum 17. Juni
Abriecher gepëtzt, déi am Quartier général vun den Demokraten am Watergate
Building zu Washington am Gaang waren, Oflauschter-Elektronik z'installéieren.
Et huet sech erausgestallt, datt si dat fir de Walkomitee vun de Republikaner
(Committee to Re-elect the President) gemaach hunn. Duerch déi zéi Nofuerschunge
vu Journaliste vun der Washington Post, déi vun engem Deep Throat genannten
Informant wichteg Informatioune kruten, koum eraus, datt enk Conseillere vum
President Richard Nixon net nëmmen dovu woussten, ma och, datt si, wéi d'Saach
bis opgeflu war, ënner der Leedung an der Matwierkung vum Nixon probéiert haten,
hir Bedeelegung ze vertuschen.

Eng Rëtsch vum Nixon senge Mataarbechter, ë. a. de Justizminister, hu missen
zrécktrieden a goufen zum Deel viru Geriicht gestallt a veruerteelt. No enger
Enquête vun enger Senatskommissioun, bei där Tounbänner vun de Gespréicher am
Oval Office, dem President sengem Büro, eng wichteg Roll gespillt hunn, huet
d'Droitskommissioun vum Representantenhaus decidéiert, eng sougenannt
Impeachment-Prozedur an d'Weeër ze leeden, mat där den Nixon wéinst Mëssbrauch
vu senger Funktioun, Behënnere vun der Justiz a Mëssuechte vum Kongress aus
sengem Amt geheit sollt ginn.

Den Nixon huet deem virgegraff, huet sech zu engem Deel vu senger Schold
bekannt, an ass den 9. August 1974 zréckgetrueden. De Vizepresident Gerald R.
Ford gouf doropshin den 38. President vun den USA. Hien huet dem Nixon
Stroffräiheet accordéiert fir all ongesetzlech Handlungen am Zesummenhank mat
der Watergate-Affär. 2005 gouf bekannt, datt den deemolege stellvertriedenden
Direkter vum FBI, de Mark Felt, den Deep Throat war.

An der Suite vun der Watergate-Affär goufen an de Joren dono ëmmer nees grouss
oder kleng Skandaler, déi méi oder manner an Zesummenhank mat illegale
politesche Praktike stoungen, mam Suffix -gate genannt, vu Monicagate bis
Nipplegate.



https://lb.wikipedia.org/wiki/Walter_Ulbricht

De Walter Ernst Paul Ulbricht, gebuer den 30. Juni 1893 zu Leipzig a gestuerwen
den 1. August 1973 zu Groß Dölln, war vun 1949 bis zu senger Entmuechtung 1971
dee bedeitendste Politiker vun der Däitscher Demokratescher Republik. Ënner
senger Féierung huet si sech zu engem sozialistesche Staat entwéckelt.

Hie war schonn zanter senger Jugend an der sozialistescher Aarbechterbeweegung
an Däitschland aktiv, a gouf zum "Beruffsrevolutionär". An de leschte Jore vun
der Weimarer Republik war hie President vun der Kommunistescher Partei vun
Däitschland (KPD) zu Berlin. Am Kampf vun der stalinistesch orientéierter Partei
géint d'Sozialdemokratie an déi republikanesch Uerdnung huet den Ulbricht zu
deene ronderëm den Ernst Thälmann gehalen.

Um Enn vum Zweete Weltkrich ass hien 1945 aus dem Exil an der Sowjetunioun, wuer
en 1938, no Paräis a Prag, geflücht war, als Chef vun der „Gruppe Ulbricht“ op
Berlin zréck komm, a gouf séier ee vun de wichtegste Fonctionnaire vun der KPD a
spéider der Sozialistescher Eenheetspartei vun Däitschland (SED) an der
sowjetescher Besatzungszon an enker Zesummenaarbecht mat der Besatzungsmuecht,
an huet sou prägend um Opbau vum Staatsapparat vun der spéiderer DDR
matgeschafft.

Vun 1950 bis 1971 stoung hien un der Spëtzt vum Zentralkomitee vun der SED an
hat déi héchst politesch Entscheedungsgewalt. An dëser Fonctioun a mat Accord
vun der Sowjetunioun huet den Ulbricht 1952 den Opbau vum Sozialismus an der DDR
ordonnéiert an 1961 de Bau vun der Berliner Mauer.

Vun 1949 bis 1960 war hien delegéierte Ministerpresident a vun 1960 bis 1973
President vum Staatsrot (Vorsitzender des Staatsrats der DDR).

Den 3. Mee 1971 huet den Ulbricht „aus gesondheetleche Grënn“ säi Récktrëtt vu
bal all senge Fonctiounen ugekënnegt. Op Drock vu Moskau an absënns dem neie
Generalsekretär vun der KPvdSU, dem Leonid Brejnew, gouf den Erich Honecker als
säin Nofolger duerchgesat. Just d'Amt vum President vum Staatsrot, dat wéineg
Afloss hat, konnt den Ulbricht bis zu sengem Doud halen. Ausserdeem krut hien
déi nei geschaaft Éierefonctioun vum „President vun der SED“.



https://lb.wikipedia.org/wiki/Waasserstoff

Waasserstoff ass e chemescht Element mat dem Symbol H (fir hydrogenium,
„Waasserproduzent“ op Latäin) an der Uerdnungszuel 1 am Periodesystem vun den
Elementer. Seng relativ Atommass ass 1,00794.

Et ass vun allen Elementer dat mat der niddregster Atommass. Waasserstoff
besteet nëmmen aus engem Kär mat engem Proton an engem Elektron dee ronderëm de
Kär dréint. Et ass dat heefegst Element am Universum (93 % vun der Mass vun
allen Atomen). Stären (an domat och d'Sonn) bestinn haaptsächlech aus
Waasserstoff. All anert Element ass am Laf vun der Zäit aus Waasserstoff gebilt
ginn.

Ënner de Bedéngunge wéi se normalerweis op der Äerd virkommen, kënnt net dësen
atomare Waasserstoff vir, mä seng dimeriséiert Form, de molekulare Waasserstoff
H2, wat e Gas ouni Faarf a Geroch ass.

Den englesche Chimist Henry Cavendish ass den Entdecker vum Waasserstoff. 1766
huet hie Waasserstoff produzéiert andeems e Saier op Zénk geschott huet. Hien
huet dee Gas, deen dobäi entstanen ass, als "brennbar Loft" bezeechent. Well
hien et als spezifesch Substanz identifizéiert huet, huet e gesot et wier en
Element.

An 100 Millioune Liter Loft si 5 Liter Waasserstoff. Der Äerd hir
Unzéiungskraaft geet net duer fir de Waasserstoff zréckzehalen, nëmmen op
Planéite wei Saturn a Jupiter geet d'Gravitatiounskraaft duer. De Waasserstoff
fënnt een haaptsächlech a gebonnener Form erëm wei am Waasser.



https://lb.wikipedia.org/wiki/Waasserball

Waasserball ass eng Equippesportaart déi, wéi den Numm et scho seet, am Waasser
ausgedroe gëtt a bei där d'Spiller aus den zwou Equippe probéiere mussen, de
Ball an de géigneresche Gol ze geheien. Gewonnen huet déi Equipe, déi um Schluss
vun enger Partie méi Goler wéi déi aner Equipe geschoss huet.

Waasserball gëtt mat zwou Equippe vu sechs Feldspiller an engem Golkipp
gespillt. D'effektiv Spillzäit ass no den neie FINA-Regelen 4 × 8 Minutten. Beim
Upëff sprinten déi zwou Equippe lass a probéieren de Ball, deen an der Mëtt
läit, als éischt z'erreechen. Déi Praxis gëtt bei all Véirel widderholl.

De Schwammstil ass net virgeschriwwen, ausser datt et verbueden ass während dem
Spill um Buedem ze stoen oder un der Mauer ze relaxéieren. Papillon (bzw.
Delfin) gëtt praktesch guer net benotzt, well et am Spill absolut keng Virdeeler
bréngt. Brasse schwëmmt een normalerweis an de méi rouege Situatiounen, z. B.
wann d'Spill ënnerbrach gëtt.

An den dynamesche Situatioune gëtt haaptsächlech de séiere Kraul geschwommen,
woubäi een deen anescht wéi beim normale Schwammsport praktizéiert. Am
Waasserball probéiert een de Kapp aus dem Waasser ze halen an et gëtt och net
sou vill op de Stil opgepasst. Fir de Ball am Waasser ze transportéieren wénkelt
een iwwer dem Kraulschwammen d'Ärem un, fir sou de Ball am Raum tëscht dem Kapp
an den Ärem virun ze dreiwen.

Trëpple mécht ee wann een am Waasser d'Been eropp a erof beweegt. D'Iewescht vun
de Bee maachen dobäi eng ähnlech Bewegung wéi beim Vëlo fueren. D'Ënnescht vun
de Been dréine säitlech am Krees an d'Féiss sinn ëmmer ugezu fir e Maximun un
Opdriff ze kréien. Ënnerstëtze kann een dat Ganzt nach mat enger vu sengen Hänn
mat där een eng ähnlech Bewegung wéi am Brasse mécht.

De Golkipp ass deen eenzegen deen déi ganzen Zäit trëppelt. Hie muss nämlech déi
ganzen Zäit op senger Plaz bleiwen. Fir Goler ofzewiere kann hien dann sou fest
a séier mat senge Bee struewelen, datt hie mat ausgestreckten Äerm bis zum
Bauchnuebel aus dem Waasser sprange kann.

Waasserball gëtt et zu Lëtzebuerg schonn zanter dem Ufank vum 20. Joerhonnert.
Scho bei den Olympesche Spiller 1928 zu Amsterdam huet eng Delegatioun aus der
Stad Lëtzebuerg deelgeholl. D'Equipe huet aus de Spiller Georges Bauer, Victor
Klees, Eugène Kuborn, Charles Mersch, Jules Staudt, Norbert Staudt a Félix Unden
bestanen. Lëtzebuerg ass mat engem 1-3 géint Malta eliminéiert ginn.



https://lb.wikipedia.org/wiki/Voltaire

De Voltaire (eigentlech François-Marie Arouet), gebuer den 21. November 1694 zu
Paräis an och do gestuerwen den 30. Mee 1778, war e franséische Schrëftsteller a
Philosoph aus dem Zäitalter vun de Lumières.

Hien huet wäit iwwer 700 Wierker hannerlooss, dorënner eenzel Texter, awer och
Bicher. Ënner senge bekannte Romaner sinn ënner anerem Candide a Zadig
besonnesch ervirzehiewen. Donieft huet de Voltaire och nach vill Trauerspiller
geschriwwen, wéi zum Beispill Oedipe oder Brutus, an och vereenzelt
Kaméidistécker.

De François-Marie Arouet ass den 21. November 1694 als dat drëtt Kand vun enger
gutt situéierter Famill zu Paräis gebuer. Hien huet seng Schoul am renomméierte
Collège Louis-le-Grand gemaach a 1711 ugefaangen Droit ze studéieren. Schonn zu
där Zäit huet hie sech allerdéngs éischter fir eng literaresch Carrière
intresséiert, woumat säi Papp awer net averstane war.

1715 a 1716 ass hien duerch politesch Schrëfte géint den deemolege Regent
Philippe d'Orléans opgefall. De 16. Mee 1717 gouf hie per lettre de cachet
verhaft a fir déi éischt Kéier an d'Bastille, de berüchtegte Staatsprisong,
bruecht, wou hien 11 Méint laang bliwwen ass. Wéi hien erëm fräikomm ass, huet
hien dee Wee ageschloen, deen hien insgeheim scho méi laang envisagéiert hat.
Ënner dem Pseudonym Voltaire, en Anagramm vun AROUET L J (le jeune), bei deem
wéi am Latäin den U zu engem V an de J zu engem I gëtt), huet hien am November
1718 säin éischt Trauerspill, den Oedipe, opféiere gelooss. Et war en immense
Succès, den Auteur gouf souguer als „neie Racine“ gefeiert.

No engem Sträit mam Chevalier de Rohan huet de Voltaire sech de 17. Abrëll 1726
op en Neits an der Bastille erëmfonnt. No engem Mount gouf hie fräigelooss, mä
ënner der Konditioun, datt hie fräiwëlleg an den Exil goe géif. Sou war hien
zwee Joer an England. Do huet hie séier déi englesch Sprooch geléiert a sech fir
déi politesch Innovatioune vum Habeas Corpus an dem Bill of Rights begeeschtert.
1734 si seng Lettres philosophiques oder och Lettres anglaises erauskomm.

Vu 1734 bis 1749 huet de Voltaire zu Cirey an der Champagne bei der Marquise
Émilie du Châtelet gewunnt, mat där hie bal bis zu hirem Doud eng Liaisoun hat.
Zu Cirey si vill vu senge wichtege Wierker entstanen, sou zum Beispill de Zadig
(1747).

No der Madame du Châtelet hirem Doud ass de Voltaire 1750 enger Invitatioun vum
Friedrich II. vu Preisen nokomm an huet dräi Joer bei him zu Berlin respektiv
Potsdam gelieft. De Kinnek vu Preisen, dee sech selwer als „opgekläerte Monarch“
bezeechent huet, war zanter ville Joren e grousse Bewonnerer vum franséische
Philosoph. Lues a lues hu si sech allerdéngs ëmmer manner gutt verstanen, sou
datt de Voltaire hie 1753 enttäuscht verlooss a sech zu Ferney, no bei der
schwäizer Grenz, niddergelooss huet. Vun do aus huet hie weider mäerchenhaft
Geschichten a philosophesch Schrëfte verfaasst an e puer Artikelen zur
Encyclopédie vum Diderot an dem d'Alembert bäigedroen. Virun allem awer huet hie
sech an deene leschte Jore fir d'Gerechtegkeet an d'Toleranz engagéiert, sou am
Kontext vun der Affär Calas, wou hie sech och géint d'Folter an de reliéise
Fanatismus ausgesprach huet.



https://lb.wikipedia.org/wiki/Volleyball

Volleyball ass eng Equippesportaart aus der Grupp vun de “Réckschlospiller”, bei
där sech zwou Equippe vu sechs Spiller op engem Terrain géintiwwerstinn, deen
duerch en Netz gedeelt ass.

Zil vum Spill ass et, de Volleyball ënner Asaz vum ganze Kierper iwwer d'Netz op
de Buedem vum géignereschen Terrain ze schloen. Gläichzäiteg geet et awer och
dorëms, ze verhënneren, datt dem Géigner genee datselwecht geléngt. All Equipe
däerf de Ball maximal dräimol (an eng Kéier am Block) beréieren, fir en op déi
aner Säit ze kréien.

Volleyball kënnt ursprénglech aus den USA a gëtt weltwäit gespillt. De
Weltverband F.I.V.B., dee säi Sëtz an der Schwäiz huet, ass mat 217 Natiounen
dee Verband mat de meeschte Memberlänner. Offiziell hunn 2002 33 Millioune
Spiller Volleyball gespillt. Do dergéint huet d'FIFA der nëmmen +/- 31
Milliounen.

Volleyball gouf am Dezember 1895 vum William G. Morgan zu Holyoke, USA
virgestallt. De Sportdirekter vun der YMCA hat ee Spill mam Numm "Mintonette"
als Spill fir eeler Memberen entwéckelt. Et huet laang Zäit als duuss Alternativ
zum Basketball, deen zu Springfield, wat nëmme 10 Meile Loftlinn ewech läit,
entstane war. D'Indoor-Sportaart huet charakteristesch Elementer aus Tennis an
Handball enthalen. De Morgan selwer huet nach déi éischt Regele verfaasst. Dës
Regele hunn ee 25 x 50 Feet (~ 7,72 m x 15,24 m) groussen Terrain an ee 6 Feet 6
Inches (~1,98 m) héicht Netz virgesinn. Au contraire zu haut war weder d'Zuel
vun de Spiller um Terrain nach d'Zuel vun de Ballkontakter limitéiert. Bei engem
falsche Service, hat ee wéi am Tennis, een zweete Versuch ze gutt.

En Zuschauer vum éischte Spill an der YMCA zu Springfield huet 1896 den nach
haut benotzten Numm "Volleyball" agefouert, dee vum engleschen Wuert "volley"
kéint, wat fir eng Salv steet. Ausserdeem goufe bei där Geleeënheet och déi
éischt Ännerunge vun de Regele gemaach.

An de Joren duerno sech d'Sportaart iwwer Kanada (1900) an d'ganz Welt verbreet.
Si gouf während dem Éischte Weltkrich vun amerikaneschen G.I.'s an Osteuropa
agefouert, wou Volleyball sech bannent kierzter Zäit zu engem populäre Sport
entwéckelt huet. Bis an d'Mëtt vum 20. Joerhonnert hat de Sport du vum ganzen
europäesche Kontinent Besëtz ergraff. Déi meescht Techniken an Taktiken aus dem
moderne Volleyball, goufe vun europäeschen Equippen agefouert. Beispiller sinn
ënner anerem de Block (Tschechoslowakei, 1938), de Libero (UdSSR), d'Manchette
(Tschechoslowakei, 1958) an d'Ugrëff aus der hënneschter Réi (Polen, 1974).

Déi féierend Natioune si Brasilien, d'USA, Italien a Russland. Duerno komme
Japan, Serbien, Polen, Kuba, China an Däitschland. D'F.I.V.B. schätzt datt sech
ronn e sechstel vun der Weltpopulatioun als aktive Spiller oder Zuschauer um
Volleyball bedeelegt.

Déi international Federatioun, d'Fédération Internationale de Volleyball (FIVB),
gouf 1974 gegrënnt. Säit 1963 gëtt et eng europäesch Konfederatioun,
d'Confédération Européenne de Volleyball (CEV) mat hirem Sëtz zu Lëtzebuerg.
D'Lëtzebuerger Federatioun F.L.V.B. gouf den 2. Juni 1981 gegrënnt a riicht all
Joer souwuel d'Championat am Männer- wéi am Dammevolleyball aus wéi och d'Coupe
de Luxembourg. Zanter der Saison 2008/2009 gëtt d'Coupe de Luxembourg vun der
Loterie Nationale ënnerstëtzt an dréit dofir hiren Numm.

Volleyball ass säit 1964 olympesch Disziplin. D'Variant Beach-Volleyball gëtt
säit 1986 vun der FIVB offiziell unerkannt a gehéiert säit 1996 zum olympesche
Programm.



https://lb.wikipedia.org/wiki/Visa_(Dokument)

E Visa ass en Dokument, dat vun den Autoritéite vun engem Land erausgi gëtt, an
dat et enger Persoun erlaabt, formell unzefroen, an dat Land fir eng bestëmmten
Zäit an ënner bestëmmten Oploen (z. B. déi, net däerfen do ze schaffen)
anzereesen. E gëtt gewéinlech an e Pass gepecht oder gestempelt, heiansdo och op
engem separate Pabeier ausgestallt.

Déi meescht Länner verlaange vun de Bierger vun engem anere Land, datt s'e
gëltege Pass an e Visa hunn, fir duer kënnen anzereesen. Ausname gëllen z. B.
fir d'Bierger vu Memberstaate vun der Europäescher Unioun (EU), déi kee Pass an
och kee Visa brauchen, fir an en anere Memberstaat ze reesen.

Déi meescht Länner vun der EU (Ausnam: Bulgarien, Rumänien, Zypern,
Groussbritannien an Irland) stelle fir Bierger aus Drëttstaaten e Kollektivvisa
aus, de sougenannte Schengen-Visa, an deen et erlaabt, an all Länner vun der
Schengen-Zon kënnen ze reesen.

Visae sinn z'ënnerscheede vun enger Carte de Séjour oder enger Carte de
Résident, déi et Auslänner erlaben, hire Wunnsëtz an engem anere Land ze hunn.

Zu Lëtzebuerg gouf d'Obligatioun fir Auslänner, e Visa unzefroen, fir an d'Land
eran ze kommen, mam Gesetz vum 28. Oktober 1920 destiné à endiguer l'affluence
exagérée d'étrangers sur le territoire du Grand-Duché eng éischt Kéier
agefouert.



https://lb.wikipedia.org/wiki/Vinton_G._Cerf

De Vinton Gray Cerf, gebuer den 23. Juni 1943 zu New Haven am Connecticut an den
USA) ass een US-amerikaneschen Informatiker, deen als ee vun de Pappe vum
Internet gëllt.

De Vint Cerf, deen net gutt héiert an dee schonn a senger Kandheet e gudde
Mathematiker war, huet op der Stanford Universitéit Mathematik studéiert, ier e
spéider de Grad Master of Science fir Informatik an den Doktortitel krut.

Während hie beim US-amerikaneschen DARPA geschafft huet, huet hien eng wichteg
Roll an der Entwécklung vum Internet gespillt. Hien huet 1973 zesumme mam Robert
E. Kahn d'Transmission Control Protocol entwéckelt, dat zéng Joer méi spéit
zesumme mat dem Internet Protocol d'Standardprotokoll am Internet ginn ass.

Déi zwéi goufen am Joer 2004 mam Turing-Präis fir hir Leeschtunge bei der
Entwécklung vum TCP/IP Protokoll ausgezeechent. Aner Auszeechnunge krute se zum
Beispill am Joer 1997 vum US-President Bill Clinton fir hir Verdéngschter.

De Vint Cerf ass momentan President vum Comité vun der Internet Corporation for
Assigned Names and Numbers (ICANN) an ass de Grënner vun der Internet Society.



https://lb.wikipedia.org/wiki/Venus_(Plan%C3%A9it)

D'Venus ass den Nopeschplanéit vun eiser Äerd a vun der Sonn aus gesinn, nom
Merkur den zweete Planéit an eisem Sonnesystem. D'Venus huet, genee wéi de
Merkur, kee Mound. Si ëmkreest d'Sonn op enger Distanz vun 0,7 Astronomeschen
Eenheeten an ass nëmmen e bëssche méi kleng wéi eis Äerd. Genee sou sinn
d'Mëtteldicht an d'Gravitatioun op der Venus bal d'selwecht wéi dé vun der Äerd.
Dofir gëtt d'Venus gär als Schwësterplanéit vun der Äerd bezeechent.

D'Venus huet eng duerchschnëttlech Distanz vun 108 Millioune Kilometer zu eiser
Sonn an ass mat engem Duerchmiesser vun zirka 12.100 Kilometer den drëttklengste
Planéit am Sonnesystem. Si zielt zu de véier äerdähnleche Planéiten, déi och
terrestresch oder Gestengsplanéite genannt ginn. D'Venus ass dee Planéit, deen
op senger Ëmlafbunn der Äerdbunn mat engem minimalen Ofstand vun 38 Millioune
Kilometer am nooste kënnt.

D'Venus brauch knapps 225 Äerd-Deeg fir en Ëmlaf ëm d'Sonn a rotéiert an 243
Deeg retrograd ëm hir eegen Achs. Se huet genee wéi d'Äerd eng Atmosphär.
Allerdéngs sinn déi physikalesch a chemesch Eckdate vun der Venusatmosphär ganz
verschidde vun deene vun der Äerd. Zum Beispiel ass d'Venusatmosphär sou dicht,
datt kee siichtbaart Liicht derduerch geet an et dofir onméiglech ass, e Bléck
op d'Uewerfläch ze werfen. D'russesch Venera-Sond ass op der Venus gelant, an
huet do e puer Biller vun enger dréchener, stengeger a rouder Uewerfläch
gemaach. D'Magellan-Sond huet d'Uewerfläch mat Radarstralen ofgetaascht an och
kartéiert. Radarstralen kënnen duerch d'Atmosphär dréngen.

D'Venusuewerfläch ass zimlech liewensfeindlech. Den héijen Atmosphärendrock
erreecht 90 Bar. D'Temperature leien, ähnlech wéi beim Merkur, bei 470 °C. De
ville Kuelendioxid an der Atmosphär suergt fir e kräftegen Zäreneffekt, deen
d'Temperaturen esouwäit erop dreift.

Iwwer d'"Geologie" vun der Venus gëtt nach hefteg gestridden. Verschidden
Astronome mengen Unzeeche fir aktive Vulkanismus fonnt ze hunn.

Op de Kartéierunge fënnt ee grouss Basengen, déi eisen Ozeane gläichen, awer
ouni Waasser. Weider fënnt ee grouss verspreet Bierger a Verwerfungen, wéi se
typesch fir ierdesch Plackentektonik sinn. Et ass ee sech allerdéngs eens, datt
déi plackentektonesch Aktivitéiten op der Venus scho virun 500-1000 Millioune
Joer waren.

Nom Äerdmound ass si den hellsten natierlechen Objet an der Schummerecht an um
Nuetsstärenhimmel. Well d'Venus als ee vun den ënneschte Planéite mueres oder
owes am beschten ze gesinn ass an ni géint Hallefnuecht, gëtt si och Mueresstär
an Owesstär genannt. Si ass och um Daghimmel ze gesinn, deels mat klengen
Teleskopen, deels och mat bloussem A.

D'astronomescht Symbol vum Planéit Venus ass eng stiliséiert Representatioun vum
Handspigel vun der réimescher Gëttin vun der Léift Venus: ♀.

Déi grouss Bunnhallefachs vun der Venus huet 108.208.930 km; dat ass den Ofstand
tëscht hirem Schwéierpunkt an dem kollektive Schwéierpunkt mat der Sonn, dee
wéinst der an dësem Verhältnes klenger Venusmass bal mat dem Sonnenzentrum
zesummefält. Déi Distanz entsprécht ongeféier 72,3 % vum mëttleren
Äerdbunnradius, also 0,723 Astronomeschen Eenheeten (AE). De sonnenooste Punkt
vun der Ëmlafbunn, dem Perihel, läit bei 0,718 AE an hire sonnewäiteste Punkt,
dem Aphel, bei 0,728 AE. Doraus resultéiert eng mëttel Bunndistanz vu ronn
41 Mio. Kilometer (Minimum 38,3 Mio. km), sou datt d'Venus an d'Äerd déi
zoueneen nächst Nopeschplanéiten am Sonnesystem sinn. D'Venus läit liicht
baussenzeg vun der habitabler Zon, an ass fir d'Existenz vu flëssegem Waasser ze
vill no bei der Sonn. De Bunnplang vun der Venus ass 3,39471° géint d'Ekliptik
vun der Äerd gebéit. D'sideresch Ëmlafperiod – d'Dauer vun engem Venusjoer –
mécht 224,701 Deeg aus.

D'Ëmlafbunn vun der Venus huet ënner alle Planéitebunnen déi mannst
Exzentrizitéit. D'Exzentrizitéit ass nëmmen 0,0068; dat heescht, datt
d'Ofwäichung vun der Planéitebunn no bei enger idealer Kreesbunn ass. D'Venus
huet also déi kreesfërmegst Bunn un alle Planéiten. Nach manner Ofwäichunge vun
enger Kreesform hunn am Sonnesystem nëmmen d'Ëmlafbunne vu munneche Mounden.
Dofir ass d'Schréiegt vun der Venusbunn géint de Bunneplang vun der Äerd mat
ongeféier 3,4° no der Bunnschréiegt vum Merkur (7,0°) mat am gréissten.

D'Rotatioun vun der Venus ass am Géigesaz zu der Ëmlafbewegung vun de Planéiten
an de meeschte Mounden an eisem Sonnesystem réckleefeg. Dat heescht, datt
d'Venus vun hirem Nordpol aus gesinn am Auerzäresënn rotéiert. Geméiss der
Definitioun vun der IAU ass den Nordpol vun engem Planéit dee Pol, deen op
derselwechter Säit vun der Ekliptik läit wéi den Nordpol vun der Äerd. Sou geet
op der Venus d'Sonn am Westen op an am Osten ënner. D'Schréiegt vun der
Rotatiounsachs gëtt dofir meeschtens net mat 2,64° mä mat 177,36° uginn, sou,
wéi wann d'Achs bei ufanks progradem Dréisënn op d'Kopp gekippt gi wier. Ënner
de Planéiten am Sonnesystem huet ausser der Venus nëmmen nach den Uranus e
retrograde Rotatiounssënn; ënner de bekannten Zwergplanéiten ass dat nëmme beim
Pluto de Fall. Duerch déi kleng Schréiegt vum Venusequator géint de Bunneplang
gëtt et um Planéit keng Joreszäiten.

Déi réckleefeg Eegendréiung vun der Venus ass och aussergewéinlech lues: Eng
sideresch Rotatiounsperiod (dat heescht, relativ zu de Fixstären) dauert
243,019 Deeg, an domat souguer 8 % méi laang wéi d'Ëmlafperiod. Duerch de
réckleefegen Dréisënn dauert déi op d'Sonn bezunne Rotatiounsperiod – also e
Venusdag – awer "nëmmen" 116,751 Äerddeeg; am rechtleefege Fall géif
d'Verhältnes tëscht der Rotatiouns- an der Ëmlafvitesse bal eng gebonne
Rotatioun bedeiten, wéi am fäerdege Beispill vun eisem Äerdmound, deen doduerch
der Äerd ëmmer déiselwecht Säit zoudréit.

D'Ursaach vum retrograden Dréisënn an der besonnesch niddreger Vitess vun der
Venusrotatioun ass net bekannt. No enger Hypothes kéint et d'Resultat vun enger
Kollisioun mat engem groussen Asteroid sinn. Déi sideresch Rotatiounsperiod
schéngt allerdéngs net ganz willkürlech, well si steet eegenaartegerweis an
engem bal exakten 2:3-Verhältnes zu der Bunnperiod vun der Äerd (243,019:365,256
= 2:3,006). Déi synodesch Rotatiounsperiod vun der Venus (dat heescht relativ zu
der Äerd) huet an der Moyenne 145,928 Deeg. Méi genee gesot, ass dat déi Period,
mat där e Venusmeridian parallel zu der heliozentrescher Längt vun der Äerd
läit. Eng direkt Ausriichtung zu der Äerd ass nëmmen zu der ieweschter respektiv
ënneschter Konjunktioun ginn, wa sech d'Venus vun der Äerd aus gesinn an enger
Linn hanner respektiv virun der Sonn ophält. Well et sech am 2:3-Verhältnes ëm
zwéin zueneen entgéintgesaten Dréisënner handelt, gëllt fir déi raimlech
Verdeelung vun dëser Periodizitéit net d'Differenz, mä den Total vun de
Verhältneszuelen. Dat entsprécht während bal genee zwéi Joer nees enger
pentagrammaarteger Verdeelung op fënnef gläichméisseg verdeelte Bunnpositioune
vun der Äerd (5:1,998). No neieste Miessunge vun der Raumsond Venus Express ass
d'Rotatiounsdauer vun der Venus ongeféier 6,5 Minutte méi laang wéi déi gemoosse
Wäerter vun der Raumsond Magellan.

Zesumme mat der Bunnperiod vun der Äerd vun 365,256 Deeg ergëtt sech als
Zäitraum tëscht den zwéi gréisste Rendez-vousen déi hannerenee kommen eng Period
vu 583,924 Deeg respektiv 1,599 Joer, déi och als géigesäiteg
Bunnstéierungsperiod opgefaasst ka ginn. Vun der Äerd aus gesinn ass dat déi
synodesch Ëmlafperiod vun der Venus. D'Ëmlafzäite vu Venus an Äerd sinn zoueneen
an der Kommensurabilitéit 8:13 (genee 8:13,004); dat heescht, si stinn an engem
Verhältnes, dat op enger kollektiver Mooss berout a sech deementspriechend bal
exakt duerch kleng ganz Zuelen ausdrécke léisst. Aus der Differenz vun de béiden
Zuelen ( 13 − 8 = 5 {\displaystyle 13-8=5} ) kann een an deem Fall vun engem
iwwereneestëmmenden Dréisënn ofliesen, datt sech den noosten Ofstand am
Idealfall vu genee kreesfërmege Bunnen op jee fënnef verschidde Bunnpunkten
exakt gläichméisseg verdeele géifen. Déi raimlech Reiefolleg vun de Bunnpunkten
no jee engem Ganzen an dräi Fënneftel vun engem Sonnenëmlaf ergëtt mat geduechte
Verbindungslinnen de Venus-Pentagramm. Eventuell ass déi Eegenaart och mat e
Grond fir déi kleng Exzentrizitéit vun der Venusbunn. Kommensurabilitéite
féieren duerch de Resonanzeffet zu staarke Bunnstéierungen, déi ëmsou extremer
sinn, wat méi genee d'Verhältnes vun den Zuelen erreecht gëtt a wat d'Differenz
tëscht hinne méi kleng ass. Dat bekanntst Beispill ass den Afloss vum Jupiter op
d'Verdeelung vun den Asteroiden, deen duerch sou Resonanzeffeter bannenzeg der
Haaptasteroidenceinture zu Kommensurabilitéitsplazen (Kirkwoodplazen) souwéi och
-heefunge féiert. Ähnlech Auswierkungen hunn och d'Ëmlafbewegungen ënner de
Mounde vum Saturn op d'Struktur vu sengem Ranksystem. All Nopeschplanéiten a
regulär Mounde bewege sech a kommensurablen Ëmlafverhältnesser an ënnersträichen
domat déi gewësse Regelméissegkeet vun de Bunnofstänn am Sonnesystem (kuckt och:
Titius-Bode-Rei).

De mëttlere Bunnenofstand zu dem Merkur, dem klengste Planéit a bannenzegen
Noper vun der Venus, ass ronn 50,3 Mio. km (0,336 Astronomesch Eenheeten). Dat
ass nëmmen eppes manner wéi deem seng grouss Bunnenhallefachs (0,387
Astronomesch Eenheeten). Déi mëttel Bunnstéierungsperiod tëscht der Venus an dem
Merkur ass 144,565 Deeg. Hir Ëmlafzäiten hunn dat kommensurabelt Verhältnes 5:2
(genee 5:1,957). Am Idealfall géife sech déi noosten Noperschaften also op jee
dräi Bunnpunkte gläichméisseg verdeelen, mä d'Ëmlafbunn vum Merkur ass bal sou
exzentresch wéi déi vum Zwergplanéit Pluto.

Während aacht Ëmlafperiode vun der Äerd respektiv dräizéng Ëmlafperiode vun der
Venus mat fënnef Konjunktiounsperioden zoueneen, rotéiert d'Venus, bal op den
Dag genee, zwielefmol relativ zu de Stären, zwanzegmol relativ zu der Äerd a
fënnefanzwanzegmol relativ zu der Sonn. Et gëtt ugeholl, datt et sech am Ganzen
ëm e Resonanz-Phenomen handelt.

Mat hirer Gréisst an hirem allgemengen Opbau ähnelt d'Venus eiser Äerd
besonnesch staark. Sou huet si mat 12.103,6 Kilometer bal de gläichen
Duerchmiesser wéi d'Aerd an huet och eng bal gläich grouss mëttel Dicht. Dacks
ginn déi béid als "Planéiteschwësteren" oder och als "Zwillinge" bezeechent. -
Sou staark si sech an der Mass an an der chemescher Zesummesetzung ähnelen, sou
ënnerscheede si sech awer bei den Uewerflächen a bei den Atmosphären.

D'Atmosphär vun der Venus besteet haaptsächlech aus Kuelendioxid. De Stéckstoff
mécht 3,5 % aus, de Schwiefeldioxid (150 ppm), Argon (70 ppm) a Waasser (20 ppm)
kommen a Spure vir. Déi absolut Unheefung vu Stéckstoff entsprécht opgrond vun
der grousser ganzer Mass vun der Atmosphär ongeféier dem Fënneffachen an der
Äerdatmosphär. D'Mass vun der Venusatmosphär ass ronn dat 90-facht vum
Äerdloftmantel a bewierkt um mëttlere Buedemniveau en Drock vun 92 bar. Dat
kënnt dem Drock an 910 m Mieresdéift gläich. D'Dicht vun der Atmosphär ass op
der Uewerfläch am Mëttel ongeféier 50-mol sou héich wéi op der Äerd.

D'Haaptmass vun der Atmosphär mat ronn 90 Prozent reecht vun der Uewerfläch bis
an eng Héicht vun 28 Kilometer. D'Mass vun dësem Gasozean ass ongeféier een
Drëttel vun der Mass vum ierdesche Weltmier. Dëser dichter Donschtschicht wäit
ënner de Wollekendecken si méiglecherweis och déi vu verschiddene Sonden
registréiert elektromagnéitesch Impulsen zouzeschreiwen, déi fir heefeg
Blëtzentluedunge spriechen. Bannent de Wolleken hätte vu Wiederen opliichtend
Blëtzer bei Nuecht opfale missen, awer op der Nuechtsäit vun der Venus konnte
keng Liichterscheinungen observéiert ginn. Iwwer de Wolleke reeche baussenzeg
Donschtschichte bis an eng Héicht vu ronn 90 Kilometer. Ronn 10 km méi héich ent
d'Troposphär. An der driwwerleiender, ongeféier 40 km décker, Mesosphär erreecht
d'Temperatur Déifstwäerter vu ronn −100 °C. An der Thermosphär, klëmmt
d'Temperatur wéinst der Absorptioun vun der Sonnestralung. Minusgrade sinn am
Ganzen nëmmen um Grond vun der Thermosphär bis erof an déi iewescht Wolleken.
D'Exosphär als baussenzeg Atmosphäreschicht streckt sech an enger Héicht vu ronn
220 bis 250 Kilometer.

D'Atmosphär vun der Venus ass vu bausse vëlleg onduerchsiichteg. Dat läit awer
net sou vill un der Mass respektiv der héijer Dicht vun der Gasëmmantelung, mä
haaptsächlech un enger stänneg zouener Wollekendecken. Dës ass mat hirer
ënneschter Säit an enger Héicht vu ronn 50 km an ass ronn 20 km déck. Hiren
Haaptbestanddeel sinn zu ronn 75 Massprozent Drëpsen aus Schwiefelsaier. Donieft
gëtt et och chlor- a phosphorhalteg Aerosolen. An der ënneschter vun am Ganzen
dräi Wollekeschichte gëtt et méiglecherweis och Zousäz vun elementarem
Schwiefel. Gréisser Drëpse vun der Schwiefelsaier reenen of, awer n¨wmme bis
onwäit vun der ënneschter Säit vun der Wollekendecken, wou si opgrond vun den
héijen Temperature verdämpen a sech uschléissend a Schwiefeldioxid, Waasserdamp
a Sauerstoff zersetzen. Nodeem dës Gase bis an déi iewescht Wollekeberäicher
opsteigen, reagéieren a kondenséiere si do nees zu Schwiefelsaier. De Schwiefel
gouf am Ufank duerch Vulkane a Form vu Schwiefeldioxid ausgestouss.

Déi sphäresch Albedo vun der cremegieler a meeschtens strukturfräier
Wollekenuewerfläch ass 0,75; dat heescht, si street 75 % d'Liicht vun der Sonn
praktesch parallel zréck. D'Äerd reflektéiert dogéint am Mëttel nëmmen 30,6 %
zréck. Déi vun der Venus net reflektéiert Stralung gëtt zu ronn zwee Drëttel vun
der Wollekendecken absorbéiert. Dës Energie dreift déi iewescht equatorial
Wollekeschichten zu enger Vitess vu ronn 100 m/s respektiv 360 km/h, mat där si
sech ëmmer a Rotatiounsrichtung vun der Venus an nëmme véier Deeg eemol ëm de
Planéit bewegen. D'Héichatmosphär rotéiert sou ronn 60-mol sou séier wéi d'Venus
selwer. Dëst Ausgesinn gëtt "Superrotatioun" genannt. De Grond dofir, firwat
d'Auswierkungen grad sou an net anescht oflafen, ass – op d'mannst am Fall vun
der Venus – nach net befriddegend gekläert. D'Phenomen vun der Venusatmosphär
ginn am Ament mat der Raumsond Venus Express detailléiert erfuerscht. Déi eenzeg
aner Beispiller fir so eng séier Atmosphärenzirkulatioun sinn am Sonnesystem
d'Stralstréim an der héijerer Atmosphär vun der Äerd an d'Wollekenuewergrenz vum
Saturnmound Titan, deem seng Stéckstoff-Atmosphär um Buedem ëmmerhin den
annerhalleffachen Drock vun der ierdescher Loftëmmantelung huet. Eng
Superrotatioun gëtt et also nëmme bei den dräi feste Weltkierper vum
Sonnesystem, déi eng dicht Atmosphär hunn.

Am Oktober 2011 hat d'ESA bekannt ginn, datt d'Raumsond Venus Express an enger
Héicht vu ronn 100 Kilometern iwwer der Venus-Uewerfläch eng relativ dënn
Ozonschicht entdeckt hat.

Bal déi ganz Gasëmmantelung vun der Venus formt grouss Konvektiouns- respektiv
Hadley-Zellen. Déi an der am intensivste bestraalten Equatorzon opklammende
Gasmasse stréimen an d'Polargebidder a falen do a méi déif Lagen, an deene si
zum Equator zréckfléissen. Déi am ultravioletten Liicht siichtbare Strukture vun
der Wollekendecken hunn dofir d'Form vun engem a Richtung vun der Rotatioun
leienden Y. Déi éischt vum Venus Express geliwwerte Fotoen hate gewisen –
besonnesch däitlich am infraroudem– ee sech dementspriechend iwwer de gréissten
Deel vun der observéierter Südhemisphär ausbreedend Wollekenwierbele mat Zentrum
iwwer dem Pol. Méi genee Observatioune vum Südwierbel hate säin Zentrum als
Duebelwierbel sichtbar gemaach. Biller vun der Sond vum September 2010 weisen
amplaz vum mysteriösen Duebelwierbel en eenzelen eegenaartege Strudel.

A Buedemhéicht goufen bis elo nur kleng Wandvitessen vun 0,5 bis 2 m/s gemooss.
Duerch déi héich Gasdicht entsprécht dat op der Äerd ëmmerhin der Wandstäerkt 4,
dat heescht, et kënnt enger méisseger Bris gläich, déi Stëbs bewege kann. Vun
deem op d'Venus afalende Sonneliicht erreechen nëmme zwéi Prozent d'Uewerfläch
an erginn eng Beliichtungsstäerkt vu ronn 5000 Lux. D'Siichtwäit do ass wéi op
engem dréiwen Nomëttag ronn dräi Kilometer.

Déi net vun de Wolleke reflektéiert oder absorbéiert Stralung gëtt haaptsächlech
vun der ënneschter, dichter Atmosphär absorbéiert an an thermesch Stralung vum
Infraroutberäich ëmgewandelt. An dësem Wellelängteberäich ass
d'Absorptiounsverméige vum Kuelendioxid ganz grouss an d'Wäermestralung gëtt sou
gutt wéi vollstänneg vun der ënneschter Atmosphäreschicht opgeholl. De staarken
Zäreneffekt ass haaptsächlech duerch d'Mass vu Kuelendioxid bedéngt, awer och
déi wéineg Spure vu Waasserdamp a Schwiefeldioxid hunn dorun e wiesentlechen
Undeel. Hie suergt um Buedem fir eng mëttel Temperatur vu 464 °C. Dat läit ganz
wäit iwwer der ouni Zäreneffekt berecheneter Gläichgewiichtstemperatur vun
−41 °C (232 K) an och wäit iwwer de Schmëlztemperature vun Zënn (232 °C) a Bläi
(327 °C) – an iwwertrëfft souguer d'Héchsttemperatur um Merkur (427 °C).
D'Erwiermung vun der Uewerfläch ass doduerch sou gläichméisseg, datt
d'Temperaturënnerscheeder trotz der lueser Rotatioun vun der Venus souwuel
tëscht der Dag- an der Nuechtsäit wéi och tëscht der Equatorregioun an de
Polgebidder ganz kleng sinn. E Minimum vu ronn 440 °C gëtt a Buedemgéigend ni
ënnerschridden. Ausgeholl sinn nëmmen héich Biergregiounen, sou sinn um héchste
Punkt 380 °C an en Drock vu 45000 hPa. D'Maxima ass op den déifste Plazen 493 °C
an 119000 hPa. Ouni d'Wollekendecke mat hiren héijen Reflexiounsverméige wier et
op der Venus nach méi waarm.

De Buedem vun der Venus gloust stänneg donkelrout (kaum siichtbar fir Mënschen).
Duerch déi héich Temperature gëtt et kee Waasser. De Relief huet haaptsächlech
gewellte Flächen. Mat liichte Niveausënnerscheeder vu manner wéi dausend Meter
entsprieche si dem globalen Duerchschnëttsniveau a bilden, relativ ähnlech dem
Mieresspigel vun der Äerd, fir all Héichtendaten e praktesche Bezuchsniveau.
Dësen Nullniveau vun der Venus entsprécht engem Kugelradius vu
6.051,84 Kilometer. D'Flächen huelen iwwer 60 % vun der Uewerfläch an. Eppes
manner wéi 20 % si bis zu 2 km déif Däller. Déi aner 20 % sinn Hiwwelen a
Bierger, awer nëmme ronn 8 % falen op ausgesprachen Héichlänner, déi sech méi
wéi 1,5 km iwwer den Nullniveau eraushiewen. Den hypsographesche Bou vun der
Héichteverdeelung op der Venus weist also keen zweeten Haaptniveau wéi am Fall
vun der Äerd, wou eng ëmfangräich iewescht Kuuscht a Form vun de Kontinenter
nieft den Ozeanbiedem ronn en Drëttel vun der Uewerfläch vun der Äerdkuuscht
formt. Den Héichtenënnerscheed tëscht dem niddregsten an dem héchste Punkt vun
der Venusuewerfläch ass ongeféier 12.200 Meter; dat si ronn zwéin Drëttel vum
maximalen Héichtenënnerscheed vun der Äerdkuuscht mat ongeféier 19.880 Meter.
D'Héichtendaten am Eenzele si fir d'Venus dacks ganz ënnerschiddlech.

All Formatiounen op der Venus hu geméiss enger Konventioun vun der
Internationaler Astronomescher Unioun (IAU) weiblech Nimm, mat Ausnam vun Alpha
Regio a Beta Regio – déi 1963 vun der Äerd aus fir d'éischt entdeckt
Strukturen – an de Maxwell Montes. Si krute fir déi héchst Bierger vum Planéit
hiren Numm zu Éiere vum James Clerk Maxwell, dee mat sengen Equatioune vun
elektromagnéitesche Wellen ënner anerem och eng Grondlag fir d'Radarfuerschung
vun der Venusuewerfläch geschaaft hat.

Aktuell Duerstellunge vum Relief baséieren haaptsächlech op de Radarmiessunge
vum Venus-Orbiter Magellan vun der NASA, deen 98 % vun der Uewerfläch kartéiert
hat, mat enger horizontaler Opléisung vun 120 bis 300 Meter an enger vertikaler
Opléisung vun 30 Meter. Geleeëntlech ass awer och nach déi manner opgeléist
global Kaart vu Pioneer-Venus 1 am Gebrauch.

D'Héichte verdeele sech haaptsächlech op zwou gréisser Formatiounen. Déi
ëmfangräichst vu béiden, Aphrodite Terra, ass ongeféier sou grouss wéi
Südamerika an huet d'Form vun engem Skorpioun a streckt sech laanscht een
Drëttel vum Equator. Am westlechen Deel steet de Plateau Ovda Regio, am
nërdlechen Zentrum ass den Thetis Regio an am Osten läit den Atla Regio. D'Land
vun der Aphrodite besteet aus vu bannen opgewëlbten Terrain, deen a senger
ëstlecher Hallschent – dem Schwanz vun der Skorpiounsform – vu grousse Griëf
ënnergliddert ginn a mat grousse Vulkane besat sinn. D'Héichlandformatioun ass
Bestanddeel vun der equatorialen Héichlandceinture, déi sech mat eenzele
gréisseren Inselen bis ongeféier op 45° nërdlecher a südlecher Breet ausdehnt.

Ee grousst Stéck nordwestlech vun Aphrodite, tëscht dem 45. an dem
80. Breedegrad, läit Ishtar Terra. D'Ishtar-Land erënnert un en ierdesche
Kontinent. Et ass zwar nëmmen ongeféier sou grouss wéi Australien, mä op him
sinn ënner anerem d'Maxwell-Bierger, mat Héichte vu bis ongeféier 10.800 Meter.
De Mount Everest op der Äerd steet awer mat senger Héicht vun 8.848 Meter iwwer
dem Mieresspigel net hanner de Maxwell-Bierger zréck, well, wann een d'Gréisst
vum Himalaya op analog Weis un dem mëttlere Kuuschteniveau vun der Äerd méisst,
huet den héchte Bierg op der Äerd eng Héicht vu ronn 11.280 Meter.

An de Maxwell-Bierger läit den Aschlagkrater Cleopatra, mat engem Duerchmiesser
vun 104 km déi aachtgréisst Impaktstruktur op der Venus. Seng Natur als
Aschlagskrater konnt eréischt duerch héichopléisent Radarvermiessunge geklärt
ginn, well ufanks den Objet duerch seng Lag éischter als Vulkankrater agestuuft
gouf.

De Kär vun Ishtar formt op sengem Westdeel deen op der Venus eenzegaarteg,
relativ flaachen Héichplateau Lakshmi Planum mat den zwéi grousse vulkanesche
Becken Colette Patera an Sacajawea Patera. Den Héichplateau läit ongeféier véier
Kilometer iwwer dem Duerchschnëttsniveau a gëtt vun den héchste Kettebierger vum
Planéit begrenzt. Am Süde vun den Danu Montes, am Weste vun den héijeren Akna
Montes, am Nordweste vun de mat 6,5 km nach héijere Freyja Montes a wäit am Oste
vun de Maxwell Montes. Dës Bierger ähnelen ierdeschen, ëmfaassende Bierger wéi
d'Anden oder dem Himalaya. D'Entwécklung vun de Venusbierger ass nach e Rätsel,
well eng Plackentektonik wéi op der Äerd ass fir d'Venuskuuscht net nozeweisen.
Diskutéiert ginn eng tektonesch Kompressioun vun der Kuuscht an als Alternativ
eng besonnesch grouss vulkanesch Opwëlbung direkt ënner der Ishtar Terra. Op
kengem weidere Kierper vum Sonnesystem gëtt et deraarteg Biergzich.

Op ville Biergzich goufe radarhell "Schnéikappen" festgestallt, déi
méiglecherweis aus enger dënner Nidderschlagschicht vun de Schwéiermetallsalzen
Bläisulfid a Bismutsulfid bestinn.

D'Héichlage vun der Tesserae (nom griich. tessera: "Kachel" oder „Mosaik“)
gehéieren zu de Sonderforme vum Venusrelief. Si bestinn aus parkettmusteraarteg
gebrachene Blëck mat all Kéier bis iwwer 20 Kilometer Breet, déi
héchstwahrscheinlech duerch tektonesch Spannungen deforméiert goufen. Si sinn
gepräegt duerch parallel, linear Verwerfungen, déi sech op d'mannst an zwou
Grondrichtunge bal rechtwénkleg schneiden an domat un e Kachelmuster erënneren.
Dës vereenzelt och "Wierfellänner" genannt Héichlage bedecke grouss Deeler am
Westen an am Norde vun Aphrodite souwéi och am Norden a virun allem am Oste vun
Ishtar. Den Ostdeel vun Ishtar mat dem Numm Fortuna Tessera ass en hiwwelege
Plateau mat enger Héicht vu bis zu 2,5 km iwwer dem Nullniveau.

Op der Venus gëtt et 963 Aschlagkrater. Dat sinn der op d'mannst duebel sou vill
wéi op der Landfläch vun der Äerd (kuckt och: Lëscht vun den Aschlagkrater op
der Äerd). D'Duerchmiessere vun de Venuskrater leien am Gréissteberäich tëscht
engem an 300 Kilometer. An dëser Gréisst gëtt et dogéint eleng op der
véieranzwanzegmol méi klenger viischter Säit vum Äerdmound, trotz de grousse
glate Marebecken, ronn honnertmol sou vill Moundkrateren. Well de Mound keng
Atmosphär huet, a seng Uewerfläch dofir kenger entspriechender Erosioun ausgesat
ass, gëlle seng och mat nach vill méi klengen Aschlagstrukture praktesch
vollstänneg besaten an nach ganz erhalenen Héichlänner op der Grondlag vun der
chemescher Altersbestëmmung vum Moundgestengs als de klassesche
Vergläichsmoossstaf fir d'Altersofschätzung vun anere Planéiten- a
Mounduewerflächen. Wann d'Kraterheefegkeet um Äerdmound deene vun der Venus
entsprieche géif, dann hätt hien nëmme ronn 80 Krateren.

D'Venuskratere sinn fir hir kleng Zuel bemierkenswäert gläichméisseg iwwer
d'Uewerfläch verdeelt. Well nëmme gréisser Meteoroide déi dicht Atmosphär
duerchdréngen a sou Aschlagstrukture forme kënnen, gëtt et keng
Kraterduerchmiesser ënner 2 km. Méi kleng Kratere sinn dacks vun engem
radardonkelen, also glaten, Terrain ëmginn, dee wahrscheinlech op d'Drockwell
vum Aschlag zréckzeféieren ass. A verschiddene vun dëse kreesfërmege Flächen ass
awer keen Zentralkrater z'erkennen.

Dee mat Ofstand gréisste Venuskrater Mead huet en Duerchmiesser vu ronn 270
Kilometer. Him follegen an dem Gréissteberäich vun iwwer 100 Kilometer siwe
weider Exemplare. Et feele Krater mat gréissere Moosse wéi um Äerdmound, dem
Mars an och um Merkur, wou si an de jeeweilege markanteste Fäll souguer
Duerchmiesser bis wäit iwwer 1000 respektiv 2000 km erreechen. Dat kann zum Deel
och op déi opreiwend Wierkung vun der besonnesch héijer Atmosphärendicht
zréckgefouert ginn, déi si fir aschloend Klengkierper huet; anerersäits gëtt et
d'Usiicht, datt déi haiteg Venuskuuscht e relativ jonk ass, sou datt et keng
Spure vum sougenannte leschte grousse Bombardement, aus der Fréizäit vum
Planéitesystem, gëtt. De Relief vun allen Aschlagkrateren op der Venus ass
opfälleg flaach.



https://lb.wikipedia.org/wiki/Union_Grand-Duc_Adolphe

D'Union grand-duc Adolphe, kuerz UGDA, ass e Veräin ouni Gewënnzweck deen als
Daachverband vun de Museken, Choralen, Folklore- an Theater-Ensemblë vu
Lëtzebuerg fungéiert. De Veräin dréit de franséischen Ënnertitel "Fédération
nationale du mouvement associatif de la musique chorale et instrumentale, du
folklore et du théâtre du grand-duché de Luxembourg".

D'UGDA gouf als Établissement d'utilité publique duerch e Gesetz vum 1.Juni 1989
unerkannt.

D'Grënnung vum Verband léisst sech op d'Joer 1863 zréckféieren: de 6. September
vun deem Joer hu sech 26 Gesellschafte ënner dem Numm Allgemeiner Luxemburger
Musikverein (ALM) federéiert. De Prënz Henri vun Oranien-Nassau huet
d'Éierepresidentschaft iwwerholl, President gouf den Auguste Fischer,
Gierwereibesëtzer am Gronn, Schäffe vun der Stad Lëtzebuerg an Deputéierten, an
éischten Direkter gouf den Neierbuerger Johann Anton Zinnen, Komponist vun der
Nationalhymn Heemecht.

Am Joer 1890 funktionéiert d'Federatioun net méi. 1891 koum et den 30. Mäerz zu
enger Neigrënnung, wéi sech 116 Gesellschaften am Hôtel de Luxembourg an der
Stad treffe fir de Verband ze reforméieren an ënner dem Numm Adolph-Verband nei
op d'Schinn ze setzen. Éischte President gouf de Schmelzbesëtzer Léon Metz,
Buergermeeschter vun Esch-Uelzecht an Deputéierten. Musikaleschen Direkter gouf
de Philippe Manternach a Gesanksdirekter de Laurent Menager. Den nei gegrënnte
Verband stoung ënner dem Protektorat vum Groussherzog Adolphe vu Lëtzebuerg. An
de Joren duerno sollt dee jeeweilege Monarch d'Protektorat hunn.

1919 gouf de Veräin an Union Adolphe (U.A.) ëmgenannt. 1947 krut de Veräin du
säin haitegen Numm: Union grand-duc-Adolphe (UGDA). 1956 huet d'UGDA hiren
éischte permanent besate Büro op der Plëss opgemaach. 1969 ass d'UGDA an dat
fréiert Van-der-Vekene-Haus an de Stadgronn geplënnert. 2007 gouf schlussendlech
de Sëtz vun der Federatioun op Stroossen verluecht



https://lb.wikipedia.org/wiki/Udo_J%C3%BCrgens

Den Udo Jürgens, mam richtegen Numm Udo Jürgen Bockelmann, gebuer den 30.
September 1934 zu Klagenfurt a gestuerwen den 21. Dezember 2014 zu Münsterlingen
an der Schwäiz, war en éisträichesche Sänger a Lidderschreiwert a -komponist,
deen zanter 2007 och déi Schwäizer Nationalitéit hat.

Hie war ee vun de bekanntsten a populäersten däitschsproochege Sänger, mat
Schlagere wéi Siebzehn Jahr, blondes Haar, Mit 66 Jahren, Griechischer Wein oder
... aber bitte mit Sahne! Och säi Lidd Buenas Dias Argentina, dat en 1978 mat
der Däitscher Foussballnationalequipe opgeholl hat, war e grousse Succès an
Däitschland.

Säin Duerchbroch hat hien 1966 beim Grand Prix Eurovision de la Chanson zu
Lëtzebuerg mat Merci Chérie, woumat en déi éischt Plaz krut. Déi zwee Joer
virdrun war hie bei deem Concours mat Warum, nur Warum op déi 6. Plaz, respektiv
1965 mat Sag' ihr, ich laß sie grüßen op déi véiert komm.

Hien huet am Ganzen iwwer 900 LIdder geschriwwen, an eng 50 Studioalben
erausbruecht. Am ganzen huet hie ronn 100 Millioune Placke verkaaft. Seng Texter
waren net seelen zimlech déifgrënneg fir Schlager, a kënnen dofir deels dem
Chanson-Repertoire zougerechent ginn, well se sech och alt mat
Gesellschaftsproblemer beschäftegt hunn.

Den Udo Jürgens huet an den 1990er Joren och an e puer Spillfilmer an
Teleesserien, wéi Das Traumschiff an Ein Schloß am Wörthersee matgespillt.



https://lb.wikipedia.org/wiki/Typhus

Typhus (vum Algriichesche Wuer τῦφος typhos: Damp, Niwwel, > "beniwwelt" sinn)
gëtt eng Grupp vun Infektiounskrankheete genannt, déi fir de Mënsch geféierlech
bis (wann onbehandlet) déidlech kënne sinn. Se ginn an der ICD10 als A75, an an
der ICD9 ënner 80 bis 83, klassifizéiert.

Typhus gëtt duerch e Bakterium aus der Famill vun de Rickettsia provozéiert. Dës
Bakterie hu Knabberdéieren, virun allem Mais a Raten als Wiert, a gi vun do
duerch d'Bëss oder d'Picke vu Lais, Fléi, Zecken oder Wanzen op de Mënsch
iwwerdroen. D'Opkomme vum Typhus beim Mënsch hänkt deemno enk mat engem Mangel
un Hygiène zesummen, deen d'Verbreede vun deene Parasitte begënschtegt.

D'Symptomer vun deene verschiddenen Typhusformen sinn e Féiwer, dat bis op
39°-40° eropgeet, verbonne mat engem dofir ongewéinlech niddregem Bols, staarke
Kappwéi, Schudderen, Gelenkpéng, an engem allgemenge Gefill vun Driipsegkeet
oder "Beniwwelt Sinn".

Dës Form vun Typhus ass déi geleefegst a verbreet sech do, wou vill Mënschen a
schlechten hygieneschen Ëmstänn enk openeeliewen, wéi op Schëffer, (fréier) a
Spideeler, Prisongen, Kasären oder Gefanngenelageren. A sou Fäll gi vill Leit
mateneen dervu betraff, sou datt ee vun enger Epidemie schwätzt. D'Bakteium, dat
se provozéiert, ass an dësem Fall d' Rickettsia prowazekii, déi iwwer Lais op de
Mënsch iwwerdroe gëtt. D'Inkubatiounszäit ass eng bis zwou Wochen.

D'Infektioun ka mat Antibiotiquë behandelt ginn oder duerch Impfung preventiv
verhënnert ginn.

Besonnesch a Krichszäiten war Typhus eng schro Epidemie, an den Arméien, ma och
an de Gefaangelageren. Et heescht z.B., beim Napoléon senger Campagne a Russland
wiere méi Zaldoten un Typhus gestuerwen, wéi duerch militäresch Handlungen. An
den däitsche Konzentratiounslageren am Zweete Weltkrich sinn honndertdausende vu
Leit un Typhus gestuerwen.

D'Brill-Zinsser-Kränkt ass eng ofgeschwächte Form vum exanthemateschen Typhus,
déi och duerch d'Bakteirum Rickettsia prowazekii ervigeruff gëtt, an déi no
enger méi laanger Latenzphas (nees) ausbrécht.

Dës Form gëtt duerch d'Bakterium Rickettsia typhi provozéiert, an entwéckelt
sech virun allem an tropeschen oder subtropesche Länner, wou e vun enge Ratelaus
Xenopsylla cheopsis, oder méi seelen, der Rickettsia felis, enger Kazelaus, op
de Mënsch iwwerdroe gëtt.

Et war de Charles Nicolle um Institut Pasteur vun Tunis zréck, deen 1909
festegstallt huet, datt d'Lais de Vecteur (Imunolgie)Vecteur vum epidemeschen
Typhus sinn. Hie krut dofir 1928 den Nobelpräis fir Physiologie oder Medezin.
Den Henrique da Rocha Lima huet 1916 bewisen, datt d'Bakterium Rickettsia
prowazekii dofir verantwortlech wier (hien huet d'Nimm zu Éiere vum H.T.
Ricketts an dem Stanislaus von Prowazek erausgesicht, zwéin Zoologen, déi sech
bei hire Fuerschunge selwer ugestach haten an 1915 dru gestuerwe waren). 1930
huet de Rudolf Weigl eng éischt Method entwéckele kënnen, fir e Vaccin ze
produzéieren. 1938 huet den Herald R. Cox eng manner geféierlech Method
entwéckelt wéi dem Weigl seng, fir eng Masseproduktioun vum Impfstoff.



https://lb.wikipedia.org/wiki/Tr%C3%A9ier

Tréier (de: Trier; fr: Trèves) ass eng däitsch Stad a Rheinland-Pfalz a gëllt
mat senger méi wéi zweedausendjäreger Geschicht als déi eelst Stad vun
Däitschland. Haut ass Tréier mat sengen ëm déi 100.000 Awunner, Bëschofssëtz an
Universitéitsstad. Bis zur Opléisung vun de Regierungsbezierker a
Rheinland-Pfalz am Joer 2000 war Tréier d'Bezierkshaaptstad vum
Regierungsbezierk Tréier.

Tréier läit an engem flaachen Deel 124 m iwwer NN vum soss sou enke Museldall,
tëscht géie roude Sandsteefielsen am Westen an deenen zum Deel mat Wéngerte
bedeckten Häng am Osten, nëmmen e puer Kilometer vun der Lëtzebuergescher Grenz
ewech. Mam Haaptdeel op der rietser Säit vum Floss grenzt d'Stad am Süd-Osten un
den Hunsrück an am Nord-Westen un d'Äifel. Tréier gehéiert zu de gréisste
Wäibaugemengen u Musel, Saar a Ruwer.

Am Joer 16 v. Chr. grënnen d'Réimer ënner dem Keeser Augustus an der Géigend vum
Stammhellegtum vun de kelteschen Treverer d'Stad mam Numm Augusta Treverorum. Ëm
275 gouf si vun den Alemannen eruewert an zerstéiert. Nom Neesopbau ernennt de
Keeser Diokletian d'Stad mam Numm Treviris zur réimescher Keeserresidenz an
Haaptstad vum westréimesche Räich. Dat antikt Tréier erlieft seng Héichzäit awer
eréischt am fréie 4. Joerhonnert ënner dem Regime vum Keeser Konstantin a gëllt
der Fläch no als gréisst réimesch Stad nërdlech vun den Alpen. Ëm déiselwecht
Zäit huet d'Chrëschtentum sech hei ausgebreet; eng éischt Kéier geet vun engem
Bëschof Rieds.

Enn vum 5. Joerhonnert vun de Franken eruewert, huet Tréier spéider zum
ostfränkesch-däitsche Räich gehéiert. Nodeem d'Stad vun de Normannen nees eng
Kéier zerstéiert ginn ass, ass 958 mat der Opriichtung vum Maartkräiz déi haiteg
Maartplaz zum Zentrum vun der mëttelalterlecher Stad ginn. Am 12. Joerhonnert
goufen déi Tréierer Äerzbëscheef Kurfürsten an hunn Tréier zur Haaptstad vun
hirem Kurstaat gemaach, déi bis zu hirer Opléisung tëscht dem 18. an dem 19.
Joerhonnert schéin a béis Zäiten huet misse materliewen. Eng éischt Universitéit
gouf am Joer 1473 gestëft an där zäitweis den deemolege Weibëschhof vun Tréier
Peter Binsfeld Rekter war. Bis 1797 huet déi al Universitéit funktionéiert.

Während dem Drëssegjärege Krich ass Tréier zweemol, vun de Spuenier an duerno
vun de Fransousen, eruewert ginn. D'Stad sollt nach e puermol a franséisch Hänn
falen, ier se 1815 zu Preisen gehéiert huet. Nodeem si am Zweete Weltkrich zum
Deel schwéier beschiedegt gouf, gehéiert Tréier haut zanter der Grënnung vun der
Bundesrepublik Däitschland am Joer 1946 zu Rheinland-Pfalz.

Den 23. Mäerz 2007 gouf den neien "Oberbürgermeister" Klaus Jensen vereedegt.
Hien ass vum 1. Abrëll un den Nofolger vum Helmut Schröer, deen 18 Joer laang
déi Plaz hat. De Jansen war als Onofhängegen an d'Wal gaangen, an där hie vun
der SPD an de Gréngen ënnerstëtzt gouf.

Tréier ass een eezege Fräiliichtmusée mat antiken, mëttelalterlechen an
neizäitege Gebaier, vun deenen 1986 eng Partie zu der Weltierfschaft vun der
UNESCO opgeholl gi sinn. Objeten a Konschtwierker aus der 2000järeger Tréierer
Geschicht, déi fonnt goufen, sinn am Landesmusée, am Stadmusée Simeonstëft an am
Bëschofsmusée Tréier ze bewonneren.



https://lb.wikipedia.org/wiki/Tony_Neuman

Den Antoine (Tony) Neuman, gebuer den 20. Juni 1902 zu Feelen, gestuerwen den
29. Januar 1979 zu Cap-Ferrat, war e lëtzebuergeschen Affekot, Notaire,
Gaardenamateur a Konschtmäzen.

Hie war President vum Verwaltungsrot vun der ARBED, President vun der Chambre de
commerce a Vizepresident vum lëtzebuergesche Roude Kräiz.

Um Lampertsbierg huet den Tony Neuman bei senger Villa e grousse Park mat
Arboretum uleeë gelooss, deen hien dem Roude Kräiz hannerlooss huet. De Park
Neuman gëtt vun der Stad Lëtzebuerg betreit an ass fir jiddwereen op.

No senger Première am Kolléisch studéiert den Tony Neuman Droit zu Paräis an zu
Alger, gëtt dann Affekot an Notaire, fir d'éischt zu Réimech (1929), duerno zu
Diddeleng (1937 - 1947), do och fir d'ARBED.

1947 huet den Tony Neuman eng Villa mat groussem Gaart an der Avenue de la
Faïencerie um Lampertsbierg (Stad Lëtzebuerg) kaaft. 1959 huet hien
d'Propriétéit duerch Ukaf erweidert an huet den Alphonse Hollmann als Gäertner
engagéiert, deen de Park a senger haiteger Form ugeluecht huet.

Den Tony Neuman war Konschtamateur a Mäzen. A sengem Gaart, dem haitege Parc
Tony-Neuman, goufe Skulpture vu lëtzebuergeschen an auslännesche Kënschtler
(ë. a. vum Lucien Wercollier a vum Henri Laurens) installéiert. A senger Villa
huet hie méi dacks säi Frënd Edward Steichen empfaangen.



https://lb.wikipedia.org/wiki/Tony_Bourg

Den Tony Bourg, gebuer den 13. Februar 1912 zu Wäicherdang a gestuerwen den 18.
Juni 1991 an der Stad Lëtzebuerg, war e lëtzebuergesche Professer, Auteur,
Linguist, Literaturwëssenschaftler, Literaturkritiker a Conferencier.

Den Tony Bourg ass zu Wäicherdang an d'Primärschoul gaangen a gouf duerno
Internatsschüler zu Dikrech, well säi Papp eng Zäit laang an Amerika gezunn ass.
No senger Première am Joer 1932 studéiert hie Romanistik an Alphilologie um
Cours supérieur an der Stad an op den Universitéite Paräis a Grenobel. Vun 1939
un ass hie Franséisch- a Latäinprofesser um Iechternacher Kolléisch.

Am Zweete Weltkrich, vun 1941 bis 1945, gouf hien zesumme mat senger Fra
zwangsëmgesidelt. Nom Krich war hie Professer um Stater Jongelycée. Vun 1955 bis
1968 gëtt hie franséisch Literatur fir Juristen um Cours supérieur a vun 1968
bis 1975 an der Romanistikofdeelung vum Centre universitaire.

Den Tony Bourg huet 1971 déi éischt gréisser Renovatioun vum
Victor-Hugo-Literaturmusée zu Veianen ënnerholl (cf. Bild 1). Ulass war den
honnertste Gebuertsdag vum leschten Openthalt vum franséischen Dichter zu
Veianen am Joer 1871. Am Veianer Musée sollt d'Liewe vum Hugo vun elo un méi
unhand vun Originaldokumenter beliicht ginn.

Zanter 1973 huet den Tony Bourg zu Wäicherdang gewunnt (cf. Bild 2). 1979 war
hie Grënnungsmember vum regionale Veräin De Cliärrwer Kanton.

Den Tony Bourg huet a villen Zeitungen an Zäitschrëften Artikele publizéiert,
besonnesch iwwer auslännesch Schrëftsteller, wéi de Victor Hugo, den André Gide,
a vill anerer, déi sech zu Lëtzebuerg opgehalen hunn. Hie gëllt als ee vun de
beschte Kenner vun den Aktivitéite vum Kolpecher Frëndeskrees.

An den 1960er Joren huet den Tony Bourg um UKW Literaturvirträg op
Lëtzebuergesch gehalen. Seng Essaien a literaturwëssenschaftlech Bäiträg sinn
als Sammlung posthum ënner dem Titel Recherches et Conférences littéraires
erschéngen .

Dem Tony Bourg säin Archiv gëtt am nationale Literaturzentrum ënner der Nummer
CNL L-0011 erhalen.

Fir eng komplett Bibliographie vum Tony Bourg sengem Wierk, cf. Schaffner (1991)
an der Literatur.



https://lb.wikipedia.org/wiki/Thermodynamik

D'Thermodynamik (v. griich.: therme - "Wäermt"; dynamis - "Kraaft") ass en
Deelgebitt vun der Physik, dat d'physikalesch Eegenschafte vu makroskopesche
Systemer vu Materialien an Energie an deenen hir Zoustänn, Zoustandsännerungen a
géigesäiteg Beaflossung ënnersicht.

An der Thermodynamik ginn Ännerunge vun Zoustänn mat Zoustandsgréisste
beschriwwen. Dobäi ginn extensiv (ofhängeg vun der Quantitéit vun Deelecher,
z. B. Enthalpie H {\displaystyle H} , Volumen V {\displaystyle V} , Entropie S
{\displaystyle S} oder Bannenzeg Energie U {\displaystyle U} ) an intensiv
(onofhängeg vun der Quantitéit vun Deelecher, z. B. spezifesche Volumen a molare
Volumen v {\displaystyle v} , Drock p {\displaystyle p} oder Temperatur T
{\displaystyle T} ) Zoustandsgréissten definéiert.

Fir Stoffer ze beschreiwe ginn an der Thermodynamik Stoffmodeller definéiert.
Déi kënnen op reale Miessunge baséieren (z. B. Damptabell fir Waasser) oder op
vereinfachten Unnahmen (z. B. ideale Gas, ideal Flëssegkeet, ideal Léisung)

D'Grondbezéiung vun der Thermodynamik (Gibbs-Fundamentalbezéeiung) beschreift
d'Zesummenhäng am Gläichgewiicht tëscht verschiddenen Zoustandsgréissten. Si ass
fundamental e kompletten Differenzial vun der bannenzeger Energie.

Wann e System A mat engem System B am Gläichgewiicht ass, an de System B mat
engem drëtte System C am Gläichgewiicht ass, dann sinn och de System A an C am
Gläichgewiicht. Dësen Haaptsaatz gëllt souwuel fir d'thermescht (Temperatur)
Gläichgewiicht, fir d'meechanescht (Drock) Gläichgewiicht wei fir d'chemescht
(chemescht Potenzial) Gläichgewiicht.

Energie ass eng Erhalungsgréisst. D'bannenzeg Energie vun engem System verännert
sech nëmme wann Hëtzt Q {\displaystyle Q} oder Aarbecht W {\displaystyle W}
iwwer d'Grenzen vum System transferéiert ginn:

Fir e stationäre Fléissprozess gëtt dës Equatioun meeschtens op d'Enthalpie
bezunn:

D'Entropie vun engem System verännert sech duerch Entropie-Produktioun am System
an duerch Hëtztiwwergang. Duerch net-Reversibilitéite gëtt am System Entropie
produzéiert. Dësen Terme ass ëmmer mei grouss oder gläich null (fir de Grenzfall
vun engem reversibele System gëtt keng Entropie produzéiert). Duerch
Hëtztiwwergang kann de System Entropie dobäi kréien oder e kann der ewechgeholl
kréien, ofhängeg op Wäermt an de System eran- oder erausfléisst.

Entropie ass eng absolut Gréisst. Den Nullpunkt vun der Entropie ( s = 0
{\displaystyle s=0} ) ass fir de perfekte Kristall definéiert, dat heescht bei
der minimal méiglecher Temperatur: T = 0   K {\displaystyle T=0~{\rm {K}}}

Zoustandsequatioune sinn Equatiounen, déi den Zusammenhank tëscht
thermodynameschen Zoustänn uginn. Déi Equatioune stellen ni e reaalt Verhale vu
Stoffer duer, mä baséieren ëmmer op vereinfachten Unnahmen. Déi einfachst a
bescht bekannt Zoustandsequatioun ass d'ideaalt Gasgesetz:

R {\displaystyle R} ass eng universell Konstant an ass de Produit vun der
Boltzmann Konstant k B {\displaystyle k_{\rm {B}}} an der Avogadro Zuel N A
{\displaystyle N_{\rm {A}}} :

D'ideaalt Gasgesetz baséiert op der Unnahm, datt d'Molekülle keen Eegevolumen
hunn, an datt tëscht hinne keng Wiesselwierkunge bestinn. Dofir gëllt d'ideaalt
Gasgesetz strikt fir verschwannend Dichten ( ρ = 0 {\displaystyle \rho =0} ) an
kann dofir fir kleng Dichte gutt ugewennt ginn.

Eng Verbesserung vum ideale Gasgesetz ass d'Virialequatioun. Si ass eng Taylor
Entwécklung vum ideale Gasgesetz am Beräich n = 0 {\displaystyle n=0} (resp. ρ =
0 {\displaystyle \rho =0} ):

woubäi B ( T ) {\displaystyle B(T)} als zweete Virialkoeffizient an C ( T )
{\displaystyle C(T)} als drëtte Virialkoeffizient bezeechent ginn.

Weider Zoustandsequatioune sinn an de leschte Joerzéngten aus verschiddene
Methoden entstanen. Eng Method déi an de leschte Jore verstäerkt agesat gëtt ass
d'Stéierungstheorie. Déi bekanntst Zoustandsequatioun déi doraus entstanen ass,
ass d'Van der Waals Equatioun:

woubäi a {\displaystyle a} als Kohäsiounsdrock an b {\displaystyle b} als
KovolumenKovolume bezeechent ginn.



https://lb.wikipedia.org/wiki/Teneriffa

Teneriffa, spuen. Tenerife, ass déi gréisst vun de Kanareschen Inselen a
gehéiert zu Spuenien. D'Insel ass ronn 80 Kilometer laang a bis zu 50 Kilometer
breet, si huet eng Fläch vu 2034,38 Quadratkilometern. Op hir liewen 906.854
Awunner. Teneriffa ass Deel vun der Provënz Santa Cruz de Tenerife an
d'Haaptstad aa Santa Cruz de Tenerife.

Teneriffa ass (wéi och déi aner Kanaresch Inselen) eng Vulkaninsel, déi viru
ronn zwielef Millioune Joer duerch en Hot Spot am Äerdmantel entstanen ass. Am
Zentrum vun der Insel ass eng 12-mol 17 Kilometer grouss Caldera déi Las Cañadas
genannt gëtt, an där deen héchste Bierg vu Spuenien, den 3718 Meter héije Pico
del Teide steet. D'Insel ass vulkanesch aktiv; tëscht dem Teide-Massiv an den
Teno-Bierger koum et zulescht 1706, 1798 an 1909 zu Eruptiounen.

Et gëtt eng villfälteg Vegetatioun, wourënner e puer (endemesch) Aarten, wéi
d'Kanaresch Kiefer (Pinus canariensis), d'Euphorbia canariensis an de
Kanareschen Draachenbam (Dracaena draco). Soss ginn et Planzen, déi et och an
Afrika oder Amerika ginn, wéi d'Strelitzia oder d'Schwéiermammszongen.

Et gi relativ wéineg Mamendéieren, déi Europäesch Wëllkaz kënnt um Teide vir, an
et gi Kanéngercher, déi ausgewëldert goufen. Vijelaarte ginn et der vill, och do
e puer, déi et just op Teneriffa gëtt, wéi den Teydefink oder déi wëll Form vun
der Kanarievillercher, de Kanaregirlitz. Och bei den Eidechsen an de Päiperleke
ginn et endemiesche Aarten.

Wéi och op deenen anere Knareschen Inselen hunn op Teneriffa ursprénglech
Guanche gelieft. 1495 hunn d'Spuenier d'Inselen eruewert. An de Joerzéngten a
Joerhonnerten duerno krut Teneriffa eng wichteg strategesch Roll fir de
Schëffverkéier tëscht Europa an den amerikanesche Kolonien. D'Englänner hu 1657,
1706 a 1797 probéiert, d'Inselen dofir z'erueweren, mä hate kee Succès domat.

1936 huet de Generol Franco vun Teneriffa aus säi Putsch géint d'Republik
lancéiert. Teneriffa blouf vum Spuenesche Biergerkrich verschount, ass awer an
de Joerzèngten duerno an der Franco-Diktatur wirtschaftlech isoléiert bliwwen.
Dat eenzegt, wat exportéiert gouf, ware Banannen. Eréischt mat der
Demokratiséierung, Enn vun den 1970er Joren, krut Teneriffa an déi aner
Kanaresch Insele méi Autonomie. 1982 roufe s'eng Autonom Regioun.

De 27. Mäerz 1977 sinn um Fluchhafe „Los Rodeos“ zwéin Jumbo-Jette vu KLM a
PanAm aneneegekuppt. D'Flijerkatastroph vun Teneriffa ass bis haut mat 583
Doudegen dee gréissten Accident vun der Geschicht vun der Aeronautik.

Economesch spillt haut den Tourismus eng wichteg Roll, nieft der Landwirtschaft.
D'Auswierkunge vun der Immobiliekris 2007/2008 si bis haut ze gesinn an ze
spieren.

Op Teneriffa ass de Sëtz vum Instituto de Astrofísica de Canarias, engem
astrophysikalesche Fuerschungsinstitut, dat e puer Observatoirë bedreift,
dorënner, op der Insel selwer, op 2400 m Héicht, den Observatorio del Teide.
Dësen ass Deel vum Europäeschen Nordobservatoire.



https://lb.wikipedia.org/wiki/Stolpersteine

Stolpersteine ass e Projet vum däitsche Kënschtler Gunter Demnig. Et si kleng
Commemoratiounsplacken, déi u Leit erënneren, déi an der Zäit vum
Nationalsozialismus ermuert, deportéiert, verdriwwen oder an de Suizid gedriwwe
goufen. D'"Stolpersteine" si bëtongs Wierfele vun 10 cm Längt. Uewendrop ass eng
messengs Plack, woudrop den Affer hiren Numm agravéiert ass, sou wéi och de
Joergang, a markant Statioune vun hirem Liewen. Si gi wéi Pavéssteng do, wou déi
Leit fir d'lescht fräi gewunnt hunn, ier se "ofgeholl" goufen, an de Buedem
gesat.

Dem Demnig seng Motivatioun ass et, den Affer vum Nationalsozialismus, déi an de
Konzentratiounslageren zu Nummeren degradéiert goufen, hir Identitéit
erëmzeginn. Och kréien sou déi abstrakt Zuele vu Millioune vun Doudegen duerch
eenzel, individuell Schicksaler eng konkret Bedeitung. Datt ee sech muss bécken,
fir d'Steng kënnen ze liesen, soll och e symbolescht Vernäipe virun den Affer
sinn. Well d'Steng dezentral, matzen a Wunngebidder sinn, maachen se och
däitlech, datt d'Affer Leit aus der Mëtt vun der Bevëlkerung waren. Anescht wéi
'zentral' Commemoratiounsplazen kann een hinnen net sou einfach aus de Féiss
goen.

D'Steng leie riicht am Buedem, sou datt d'"Stolperen" symbolesch gemengt ass:
Den Demnig zitéiert dacks e Schüler dee sot, et géif een net fir richteg drun
hänkebleiwen a sech vertrëppelen, mä "mam Kapp a mam Häerz".

Et gëtt mëttlerweil 55.000 sou Steng a 1430 Uertschaften (Stand Enn 2015), virun
allem an Däitschland, ma och an 19 aneren europäesche Länner. Pro Joer kommen
der 440 neier bäi.

Si ginn haut meeschtens op Demande vun enger Associatioun, oder der Famill vun
den Affer, gemaach, nodeem deenen hir perséinlech Donnéeë recherchéiert goufen.
Finanzéiert gi se duerch Privatdonen.

Zu Lëtzebuerg hunn d'Stolpersteine bal ëmmer eng Opschrëft op Lëtzebuergesch.
Als Beispill steet op engem vun hinnen:

Schonn de 25. Januar 2013 gouf zu Ettelbréck an der Foussgängerzon eng
"Stolperschwelle", och vum Demnig, geluecht. Déi ass sou breet wéi 8 Steng an
erënnert, am Géigesaz vun de "Stolpersteine", net un eenzel Persounen, mä
kollektiv un déi 127 Judden aus där Stad, déi deportéiert goufen, a vun deenen
an der Folleg der 105 ëm d'Liewe koumen, déi meescht a KZer.

  Méi Informatioun doriwwer am Artikel: Lëscht vun de Stolpersteine zu
Lëtzebuerg

An der Belsch goufen déi éischt "pavés de mémoire" 2009 zu Antwerpen an zu
Bréissel geluecht.

Zu Léck goufen am August 2010 Stolpersteine an der rue Matrognard um N°7 an an
der rue Edouard Remouchamps op N° 27a geluecht, an den 20. Juli 2011 koumen der
nach 19 dobäi, dovu verschiddener zu Léck an anerer a Bréisseler Gemengen.

De 5. Mäerz 2012 goufen der zu Bréissel nach eelef op Initiativ vun der
Association pour la Mémoire de la Shoah (AMS) geluecht. De 4. Mee 2012 gouf e
Pavé virun der leschter Wunneng vum Léon Fajnznaider zu Uccle geluecht, engem
Jugendleche vu 16 Joer, deen op Auschwitz verschleeft an do ëmbruecht gouf.



https://lb.wikipedia.org/wiki/Steve_Karier

De Steve Karier, gebuer den 1. Juni 1961 zu Esch-Uelzecht, ass e lëtzebuergesche
Schauspiller.

No enger Schauspillausbildung op der Staatliche Hochschule für Musik und
Darstellende Kunst zu Stuttgart, krut de Steve Karier 1984 säin éischten
Engagement zu Basel, wou e bis 1988 bliwwen ass.

Nodeem hie sech e puer Joer als fräischaffende Kënschtler zu Köln, Luzern,
Zürich, Wuppertal, Paräis, Bréissel, Avignon, Lëtzebuerg an zu Mailand Piccolo
Teatro opgehalen huet, huet de Steve Karier sech op de Wee gemaach fir Tournéeën
a Schweden, Dänemark, Italien, Ghana, de Vereenegten Arabeschen Emiraten,
Moldawien, de Kosovo an den USA.

Tëscht 1995 an 2000 hat hien e fest Engagement beim Schauspielhaus Bochum. Do
stounge wichteg Rollen um Programm:

2003 huet de Steve Karier den integralen Text vum Renert opgeholl an
d'Lauschterbuch ass op 3 CDe vum Nationale Literaturzentrum erausgi ginn.

Am Dezember 2012 gouf de Renert op d'Affiche vum Kapuzinertheater gesat ënner
der Regie vum Anne Simon, woubäi de Steve Karier eleng op der Bühn all d'Rollen
interpretéiert huet.



https://lb.wikipedia.org/wiki/Stade_Josy-Barthel

De Stade Josy Barthel ass den nationale Stadion vu Lëtzebuerg a läit am Weste
vun der Haaptstad op der Areler Strooss. E gouf 1931 ageweit a gëtt fir
Foussball, Liichtathletik a Rugby benotzt.

De Stade Josy Bartel gouf tëscht 1928 an 1931 gebaut an huet Ufanks nach Stade
Municipal geheescht. 1989-1990 ass e komplett renovéiert ginn. Zanter dem Juli
1993 ass en nom bekannte lëtzebuergesche Sportler a Politiker Josy Barthel
benannt, deen 1952 bei den Olympesche Spiller eng Goldmedail gewonnen huet.

De Stadion huet 8.054 Plazen, vun deenen der ronn 1.300 iwwerdeckt sinn. Nieft
dem Foussballterrain (105 × 68 Meter) mat Naturwiss huet de Stade Josy Barthel
och eng sechsspureg Liichtathletikanlag.

De Stade Josy Barthel ass de fréiere Stadion vum C.A. Spora Lëtzebuerg (haut
Racing FC Union Lëtzebuerg). Déi meescht international Foussballsmatcher um
Niveau vun der UEFA an der FIFA, déi vun der lëtzebuergescher Nationalequipe
bestridde ginn, ginn op dësem Terrain gespillt. Och de Liichtathletikclub CSL
trainéiert do, a verschidde Matcher vun der lëtzebuergescher
Rugby-Union-Nationalequipe am Kader vun de Qualifikatiounsspiller fir
d'Rugby-Union-Weltmeeschterschaft 2015 ginn am Stade Josy Barthel gespillt.

2012 ass an de lëtzebuergesche Medie vill iwwer d'Pläng geschwat ginn, fir zu
Léiweng en neien Nationalstadion mat engem Akaafszentrum ze bauen; déi Pläng
goufen awer vun der Regierung verworf. Och d'Gemeng Déifferdeng hat eng
Kandidatur agereecht, fir de Stade Municipal zu Uewerkuer zum Nationalstadion
auszebauen.

Am November 2012 gouf bekannt gemaach, datt de Stade Josy Barthel géif
renovéiert ginn. Dem FLF-President Paul Philipp no misst dat séier geschéie well
Lëtzebuerg soss keen UEFA-konforme Stadion méi hätt an déi lëtzebuergesch Clibb
an d'Nationalmannschaft da vun europäesche Kompetitioune kéinten ausgeschloss
ginn. Well ee Joer drop nach ëmmer näicht geschitt war, ass den UEFA-President
Michel Platini am September 2013 op Invitatioun vun der FLF op Lëtzebuerg komm
an huet de schechten Zoustand vum Stade Josy Barthel staark kritiséiert.

2014 goufen d'Renovationspläng awer nees verworf an de Bau vun engem neien
Nationalstadion op der Kockelscheier ugekënnegt. De Stade Josy-Barthel bleift a
Betrib bis deen neie Stadion fäerdeg ass a gëtt duerno ofgerappt.



https://lb.wikipedia.org/wiki/Spueniek%C3%A4mpfer

Mat Spueniekämpfer gi gemenkerhand déi Leit bezeechent, déi fräiwëlleg als
Brigadisten op der Säit vun de Republikaner an de Spuenesche Biergerkrich gezu
sinn, fir géint déi franquistesch Truppen ze kämpfen. Vu Lëtzebuerg aus waren
dat der ëm déi 100.

Déi meescht vun hinne waren Aarbechter aus dem Minett, déi a lénkse politesche
Parteien aktiv waren. Vill haten e Migratiounshannergrond.

Vun de Fräiwëllege vu Lëtzebuerg sinn der 18 a Spuenien gestuerwen. Vun 8 aneren
ass net gewosst op se zréck komm sinn oder a Spuenien ëmkomm sinn. Ëm déi 30 vun
deenen déi zréckkoumen, goufe schwéier verwonnt.

Joerzéngtelaang ass hinnen de Status vum Resistenzler net unerkannt ginn. Mat
Ursaach dovu war e Mësstrauen, fir net ze soen Anti-Kommunismus vun deene
Kreesser, déi och z. B. hanner dem Maulkuerfgesetz stoungen, an deen am Kale
Krich en neien Opdriff krut, awer och méi banal eng gewësse politesch Lethargie
an den Ëmstand, datt et zu Lëtzebuerg kee Status fir Ancien combattants gëtt.

Eréischt Enn vun den 1990er Joren huet dat sech geännert. Den Henri Wehenkel
huet e gutt dokumentéiert Buch iwwer d'Spueniekämpfer publizéiert.

Zu Diddeleng bei der Gare Diddeleng-Schmelz gouf 1997 d'Monument No pasarán!, e
Wierk vum Lucien Wercollier, ageweit (dat 2001 profanéiert gouf) an 1998 koum et
zu der Grënnung vun enger A.s.b.l., Les amis des brigades internationales.
Uganks 2000 koum et zu enger Debatt an der Chamber, an datselwecht Joer kruten
déi wéineg, déi bis dohin nach gelieft hunn, e Gielche vum Premier Juncker
iwwerreecht.

De 16. Juli 2003 huet d'Chamber eestëmmeg, d'Gesetz vum 10. Abrëll 1937
abrogéiert, dat den Awunner vu Lëtzebuerg verbueden huet, um Spuenesche
Biergerkrich deelzehuelen. Duerch dësen éischter symboleschen Akt gouf de
Brigadiste vun do hiren antifaschisteschen Engagement nodréiglech legitiméiert
an unerkannt.



https://lb.wikipedia.org/wiki/Spiralgalaxis

Eng Spiralgalaxis ass eng scheiwefërmeg Galaxis, d. h. en eegestännegt
Stäresystem, mat engem opfällege Spiralmuster. Den Zentralberäich, Bulge
genannt, ass kugelfërmeg a besteet haaptsächlech aus eelere Stären. D'Scheif
huet eng Spiralstruktur mat meeschtens e puer Spiraläerm. Spiralgalaxien
enthalen an der Scheif relativ vill Gas. Doduerch kënne permanent nei Stäre
gebuer ginn. D'Spiraläerm gesinn duerch déi hei neigebilte Stäre bloelzeg aus.
D'Galaxis ass an engem Halo vun onsiichtbarer Donkeler Matière agebett. Zesumme
mat de lënsefërmege Galaxië gi Spiralgalaxien och als Scheiwegalaxië
zesummegefaasst. Galaxien, bei deene vum Bulge aus e Balken ze gesinn ass, un
deem d'Spiraläerm sëtzen, nennt ee Balkespiralgalaxis. Eis Mëllechstrooss selwer
ass eng Balkespiralgalaxis. An engem Ëmkrees vun zirka 30 Millioune Liichtjoer
ëm eis Mëllechstrooss si ronn 34 Prozent vun de Galaxië Spiralen, 13 Prozent
Ellipsen a 54 Prozent irregulär Galaxien an Zwerggalaxien.

Déi éischt Teleskop-Observateure wéi de Charles Messier hunn an de niwwelege
Flecken um Himmel keng weider Strukture gesinn, a konnten dofir net tëscht
Galaxien a Niwwelen ënnerscheeden. Eréischt 1845 huet de William Parsons, 3.
Earl of Rosse mat sengem zu deem Zäitpunkt gréissten Teleskop vun der Welt,
d'Spiralstruktur vun e puer niwwelege Flecke fir d'éischt bei der
Whirlpool-Galaxis entdeckt. Et war awer weiderhin onkloer, ob d'Spiralniwwelen
en Deel vun der Mëllechstrooss oder eegestänneg Objete sinn. Déi Onkloerheet war
zentraalt Thema bei der Grousser Debatte, am Joer 1920 tëscht den Astronomen
Harlow Shapley an Heber Curtis.

Eréischt 1926 huet den Edwin Hubble d'Cepheiden entdeckt d. h. eng bestëmmt Aart
vu variabele Stäre mat bekannten Eegenschaften, a verschiddene Spiralniwwelen.
Doduerch gouf et kloer, datt d'Spiralgalaxien Objete sinn, déi ganz wäit ewech
leien. Am Joer 1936 huet hien d'Spiralgalaxien a sengem Buch The Realm of the
Nebulae beschriwwen.

Dat am wäitste verbreet Uerdnungsschema fir Galaxien ass d'Hubble-Schema. Dobäi
ginn d'Galaxien no hirem visuellen Androck klassifizéiert. Obwuel
d'Hubble-Schema keng Entwécklungsgeschicht vun de Galaxien ofleede léisst, sou
loosse sech awer vill physikalesch Eegenschaften an déi eenzel Klassen areien.
Spiralgalaxië ginn nom Verhältnes vun der Hellegkeet vum Bulge an der Scheif
souwéi dem Ëffnungswénkel vun de Spiraläerm an d'Klassen Sa bis Sd zortéiert
(méi genee als SAa bis SAd). Balkespirale kréien d'Bezeechnungen SBa bis SBd.
Déi Galaxien hunn ee laange Balken dee vum Zentrum fortgeet, an un deem sengen
Enner d'Spiraläerm sëtzen.

Well Spiralgalaxien am Prinzip d'Form vun enger dënner Scheif hunn ännert sech
den Androck staark jee no Siichtwénkel, deen den Observateur op d'Galaxis huet.
Bei der sougenannter „Face On“-Usiicht gesäit ee frontal op d'Galaxis, an et
kann een déi ganz Spiralstruktur erkennen. Bei „Edge On“ gesäit een op d'Kant
vun der Scheif. Et gesäit ee meeschtens eng horizontal Zweedeelung duerch déi
donkel Stëbsregioune laanscht d'Kant.

Bei éischten Analyse vun der Himmelsduerchmusterung Sloan Digital Sky Survey
koum d'Theorie op, datt sech Spiralgalaxien normalerweis an eng Richtung dréien.
Fir dat z'akzeptéieren oder ze widderleeë gouf den Online Projet Galaxy Zoo an
d'Liewe geruff, bei deem e puer dausend Amateuren Online Galaxien no hirer
Dréirichtung ënnersicht hunn. Eng favoriséiert Dréirichtung gouf net
festgestallt.



