https://cy.wikipedia.org/wiki/Eisteddfod

Cystadleuaeth rhwng adroddwyr, llefarwyr, llenorion, cantorion a cherddorion
yw'r Eisteddfod fodern yn bennaf. Cynhelir Eisteddfodau mawr a bach ledled Cymru
a hefyd ym Mhatagonia. Y mwyaf yw'r Eisteddfod Genedlaethol, Eisteddfod
Genedlaethol yr Urdd ac Eisteddfod Ryngwladol Llangollen. Mae'r Orsedd yn
gysylltiedig â'r Eisteddfod yn arbennig yr Eisteddfod Genedlaethol sy'n ŵyl
symudol.

Y cofnod cyntaf sydd gennym am Eisteddfod yw hwnnw ym Mrut y Tywysogion am yr un
a gynhaliwyd yng nghastell Yr Arglwydd Rhys (m. 1197) o Ddeheubarth ym 1176 yn
Aberteifi (gweler Eisteddfod Aberteifi, 1176), er na ddefnyddiwyd y gair
"eisteddfod" tan 1523. Cynhaliwyd yr ŵyl yno, a chafodd beirdd a cherddorion o
ledled y wlad eu gwahodd. Rhoddwyd cadair wrth fwrdd yr Arglwydd i'r bardd a'r
cerddor gorau, traddodiad sy'n parhau hyd heddiw yn yr Eisteddfod Genedlaethol.
Trefnodd Rhys ddwy gystadleuaeth, yn ôl y Brut: y naill ar gyfer beirdd a'r
llall ar gyfer cerddorion.

Yr eisteddfodau nesaf hysbys yw Eisteddfod Caerfyrddin 1450/1 ac Eisteddfodau
Caerwys (ym 1523 ac yn 1567). Roedd cystadlu yn elfen gref o'r dair Eisteddfod.
Yng Nghaerfyrddin dyfarnwyd cadair arian i Dafydd ap Edmwnt am ddiwygio
rheolau'r gynghanedd a'r mesurau caeth.

Sefydlodd Iolo Morganwg (sef enw barddol Edward Williams) "Orsedd Beirdd Ynys
Prydain" ym 1792 er mwyn adfer yr eisteddfod hynafol. Cynhaliwyd cyfarfod cyntaf
yr adfywiad yn Primrose Hill, Llundain.

Arweiniodd Brad y Llyfrau Gleision ym 1846 at anfodlonrwydd ymysg y Cymry a
dechreuodd nifer gredu fod angen i'r Cymry greu delwedd genedlaethol newydd ar
eu cyfer. Erbyn y 1950au, dechreuodd bobl drafod y syniad o gynnal eisteddfod
cenedlaethol er mwyn arddangos diwylliant Cymry. Ym 1858, cynhaliodd John
Williams ab Ithel Eisteddfod "Genedlaethol" cyflawn gyda Gorsedd yn Llangollen.
Roedd "Eisteddfod fawr Llangollen 1858" yn ddigwyddiad arwyddocaol. Enillodd
Thomas Stephens wobr gyda'i draethawd a oedd yn gwrthddweud honiad John Williams
(trefnydd y digwyddiad) mai Madog a ddarganfyddodd yr Unol Daleithiau. Am fod
Williams yn disgwyl i draethawd Stephens i gefnogi'r chwedl, nid oedd yn barod i
wobrwyo Stephens a dywedir i'r sefyllfa fynd yn aflonydd. Yn yr eisteddfod hwn
hefyd y gwelwyd ymddangosiad cyhoeddus cyntaf John Ceiriog Hughes a enillodd
wobr am gerdd serch, Myfanwy Fychan of Dinas Brân, a fu'n boblogaidd o'r cychwyn
cyntaf. Cred rhai fod hyn yn sgîl y modd y darluniwyd gwragedd Cymru fel
gwragedd "deserving, beautiful, moral, well-mannered Welshwoman", a oedd yn
gyferbyniad chwyrn i ddarlun Y Llyfrau Gleision o wragedd Cymru fel creaduriaid
o foesau amheus.

Crëwyd Cyngor yr Eisteddfod Genedlaethol ar ôl Llangollen ac unwyd yr Orsedd ag
ef. Mae gan yr Orsedd yr hawl i gyhoeddi a rheoli tra bod y Cyngor yn trefnu'r
digwyddiad. Cynhaliwyd yr Eisteddfod Genedlaethol gyntaf go iawn gan y Cyngor yn
Ninbych ym 1860 gan seilio'r drefn sy'n parhau tan heddiw.

Ystyrir Eisteddfod Genedlaethol Cymru yn brif eisteddfod y wlad, a dyma yw'r ŵyl
farddonol a cherddorol cystadleuol fwyaf yn Ewrop. Cynhelir cystadlaethau a
pherfformiadau am wyth niwrnod, i gyd trwy gyfrwng y Gymraeg, yn ystod wythnos
gyntaf mis Awst. Amrywia lleoliad yr eisteddfod rhwng de a gogledd Cymru am yn
ail flwyddyn. Yn 2006, cystadlodd dros 6000 o bobl a mynychwyd yr eisteddfod gan
dros 150,000 o bobl.

Eisteddfod bwysig arall a gynhelir yn flynyddol ydy 'Eisteddfod yr Urdd', sef
Eisteddfod ar gyfer ieuenctid Cymru. Yn yr eisteddfod hwn, gwelir pobl ifanc
rhwng 7 a 24 yn cystadlu mewn ystod o gystadlaethau canu, llefaru, dawnsio,
actio ac offerynnol yn ystod hanner tymor y Sulgwyn. Dywedir mai'r ŵyl hon ydy
gŵyl gelfyddydol ar gyfer ieuenctid fwyaf Ewrop. Cynhelir rowndiau lleol a
rhanbarthol ymlaen llaw, ac fel gyda'r Eisteddfod Genedlaethol, amrywia lleoliad
Eisteddfod yr Urdd yn flynyddol. Oherwydd sefydlodd yr Urdd bencadlys i'w hunain
yng Nghanolfan y Mileniwm ym Mae Caerdydd, bydd yr eisteddfod yn dychwelyd i
Gaerdydd bob pedair blynedd.

Cynhelir Eisteddfod Ryngwladol Llangollen yn Llangollen yn yr haf am wythnos bob
blwyddyn, gan ddechrau fel rheol ar ddydd Mawrth a gorffen ar y Sul.

Mae Eisteddfod Pantyfedwen yn eisteddfod dridiau a gynhelir ym Mhafiliwn
Pontrhydfendigaid dros benwythnos Gŵyl Calan Mai. Sefydlwyd yr eisteddfod gan y
gŵr busnes Syr David J. James a wnaeth ei arian yn Llundain tua 1887 lle roedd y
teulu'n cynnal busnes llaeth yn ardal Westminster ac wedi hynny cadwyn o sinemâu
gan gynnwys y 'super cinema' cyntaf yn Llundain (y Palladium yn ardal Palmers
Green) gydag eisteddleoedd i fwy na 2,000 o bobl.

Ymhlith yr eisteddfodau rhanbarthol mwyaf y mae: Eisteddfod Powys, Eisteddfod
Aberteifi ac Eisteddfod Môn.

Ceir peth wmbredd o eisteddfodau lleol mewn trefi a phentrefi ledled Cymru gan
gynnwys: Eisteddfod Llandudoch, Eisteddfod Gadeiriol yr Hendy, Eisteddfod
Llanddeiliolen ac Eisteddfod Bro Aled.



https://cy.wikipedia.org/wiki/Eid_ul-Fitr

Eid ul-Fitr (Arabeg: عيد الفطر), neu Aïd el-Fitr (yng Ngogledd Affrica), yw'r
ŵyl Islamaidd a ddethlir gan Fwslemiaid ar ddiwedd mis sanctaidd Ramadan.

Dethlir Eid ar ddyfodiad y lleuad newydd ar ddiwedd Ramadan, sef diwrnod cyntaf
mis Shawaal, degfed fis y calendr Islamaidd, sy'n dilyn y lleuad. Mae'n dynodi
diwedd y mis sanctaidd hwnnw - pan ymprydia Mwslemiaid yn ystod y dydd gan fwyta
gyda'r nos yn unig - ac fe'i dethlir gyda gweddïau arbennig, gwleddoedd teuluol
a chyfnewid anrhegion a bendithion.

Ystyr Eid ul-Fitr yn llythrennol yw "Diwedd yr Ympryd" (eid "diwedd", ul- "yr",
fitr "ympryd"). Mae pobl yn gwisgo dillad newydd, yn ymweld â'r teulu a
ffrindiau, ac yn mynd i'r Mosg yn y bore i gymryd rhan yn Salat ul-Eid (gweddïau
Eid) a gwrando pregethau. Mae pawb yn dymuno Eid Mubarak ("bendith Eid") i'w
gilydd.

Agwedd bwysig arall ar Eid yw rhoi elusen (zaqat neu zakat) i bobl mewn angen,
gweithred a ystyrir yn un o bum colofn y ffydd Islamaidd (Arkán al-Dín). Yr enw
ar elusen Eid yw 'Zaqat ul-Eid.

Uchafbwynt Eid yw'r gwledda mawr sy'n parhau trwy'r nos. Mae teuluoedd ar wasgar
yn ymgynnull ac mae pobl yn mynd o dŷ i dŷ i gymryd rhan mewn gwleddoedd
traddodiadol gyda phrydau arbennig a digonedd o ddiodydd, cacenau, pwdinau a
melysion. Mae pawb yn rhoi anrhegion bach a melysion i blant, yn y cartref ac yn
y stryd. Mae teuluoedd sydd â diogon o bres yn lladd dafad neu fuwch ar gyfer yr
ŵyl, mewn coffadwriaeth o aberth Ibrahim (Abraham); rhoddir y cig i aelodau o'r
teulu, i ffrindiau ac i'r tlawd a'r anghenus.

Yn Morocco mae Aïd el-Fitr yn cael ei galw 'n Aïd es-Seghir, mewn cyferbyniaeth
ag Eid ul-Kabir (neu Aïd el-Kebir), Gŵyl yr Aberth; y ddwy ŵyl hon yw'r dyddiau
gŵyl pwysicaf gan y Mwslemiaid.

Yn Nhwrci, mae'r ŵyl yn cael ei galw'n şeker bayramı, sef Gŵyl y Siwgr, oherwydd
bod cymaint o ddanteithion melys yn cael eu bwyta gyda'r nos.

Yng Ngorllewin Affrica, mewn gwledydd fel Mali, Senegal a Niger, enwir yr ŵyl
Korité.



https://cy.wikipedia.org/wiki/Egni_gwynt

Pan fo gwynt yn troi llafnau twrbein mae'r generadur yn cynhyrchu trydan, a
gelwir yr egni hwn ynegni gwynt.

Caiff egni gwynt ei ddisgrifio fel egni cynaliadwy sy'n lanach na'r dulliau
traddodiadol o gynhyrchu trydan: tanwydd ffosil, boed yn olew neu'n danwydd
niwclear neu arall. Mae gwynt yn lân, ceir digon ohono ac nid yw'n cynhyrchu
carbon deuocsid.

Un o ffermydd gwynt mwyaf Ewrop yw Gwynt y Môr sydd ychydig gilometrau o
arfordir Prestatyn.

Mae dyn yn defnyddio egni gwynt ers ganrifoedd: er mwyn teithio ar longau hwylio
neu mewn balŵn neu er mwyn ei helpu gyda'i waith, er enghraifft melinau gwynt i
bwmpio dŵr neu i falu blawd. Mae'r erthygl hon yn canolbwyntio ar ddefnyddio'r
gwynt i gynhyrchu egni trydanol. Cysylltir ffermydd gwynt gyda'r Grid
Cenedlaethol a gellir gwerthu trydan iddynt. Mae dau fath: ffermydd arfordirol a
ffermydd ar y tir mawr. Er bod yn well gan bobl i'r ffermydd gael eu lleoli ar y
môr, mae'r math hwn yn dipyn drytach na ffermydd ar y tir.

Dros gyfnod o flwyddyn mae cyflymder a chryfder y gwynt yn eitha cyson, ond yn y
tymor byr, gall fod yn eitha anghyson: heb ddim gwynt ar adegau. Caiff ei
ddefnyddio, felly, ochr yn ochr gyda ffynhonellau cynaliadwy eraill e.e. paneli
solar neu hydro-drydan.

Erbyn 2015 roedd Denmarc yn cynhyrchu 40% o'i holl drydan drwy harneisio egni
gwynt, ac mae o leiaf 83 o wledydd ledled y byd yn cynhyrchu rhywfaint o drydan
drwy egni gwynt ac yn ei drwosglwyddo i'w gridiau cenedlaethol. Mae cyfanswm y
byd yn cynyddu'n flynyddol, ac erbyn 2015 roedd 4% o drydan yn cael ei gynhyrchu
gan y gwynt. 11.4% yn yr Undeb Ewropeaidd.

Codwyd y felin wynt cynhyrchu trydan cyntaf yn yr Alban gan yr Athro James
Blyth, Coleg Anderson, Glasgow yn 1887. 10 metr oedd uchder y felin wynt a
llieiniau cotwm ar yr hwyliau a chodwyd y felin yng ngardd gefn ei dŷ gwyliau yn
Marykirk yn Kincardineshire a chasglwyd y trydan mewn batris arbennig a grewyd
gan y Ffrancwr Camille Alphonse Faure. Defnyddiodd y trydan i oleuo'r tŷ.



https://cy.wikipedia.org/wiki/Edward,_y_Tywysog_Du

Edward, y Tywysog Du neu Edward o Woodstock, Tywysog Cymru a Thywysog Aquitaine,
(15 Mehefin, 1330 - 8 Mehefin, 1376) oedd fab y brenin Edward III a thad y
brenin Rhisiart II. Bu'r Tywysog Du yn enwog yn ei ddydd am ei fuddugoliaethau
milwrol yn erbyn Ffrainc.

Ganed Edward ar 15 Gorffennaf 1330 ym Mhalas Woodstock, Swydd Rydychen ac fe'i
creuwyd yn iarll Caer ym 1333 a dug Cernyw ym 1337. Gweinyddodd fel rhaglyw
symbolaidd yn Lloegr yn ystod ymgyrchoedd ei dad yn Ffrainc ym 1339, 1340 a
1342, gyda'r dyletswydd o fynychu pob un o gyfarfodydd y cyngor, a pherfformiodd
drafodaethau gyda chenhadon y Pab ynglŷn â'r rhyfel ym 1337. Arwisgwyd â
thywysogaeth Cymru ym 1343.

Magwyd Edward gyda'i chyfnither Joan o Gaint Cafodd Edward ganiatâd y Pab i
briodi ei chyfnither Joan a phriododd hi ar 10 Hydref 1361 yng Nghastell
Windsor.

Castell Wallingford, Berkshire (bellach Swydd Rydychen) a Chastell Berkhamsted,
Swydd Hertford oedd ei brif gartrefi yn Lloegr.

Prif gynrychiolydd Edward III yn Aquitaine oedd y Tywysog Du, lle cynhaliodd lys
a ddenai brenhinoedd alltud megis Iago IV, brenin Mallorca, a Phedr, brenin
Castilla.

Nid oes cofnod o Edward yn cael ei alw'n "Dywysog Du" yn ystod ei einioes.
"Edward o Woodstock" oedd e i'w gyfoeswyr. Gwelwyd yr enw "Tywysog Du" am y tro
cyntaf yng gwaith Richard Grafton, Croniclau Lloegr, ym 1568. Ceir sawl
damcaniaeth ynglŷn a tharddiad y llysenw, ymhlith y rhain:

Esgynnodd Edward III i orsedd Lloegr ym 1327, yn bedair ar ddeg oed. Roedd y
deyrnas o 1327 i 1330 yng ngafael Roger Mortimer, un o arglwyddi'r Mers.
Canolbwyntiodd hwnnw ar gadarnhau ei rym yng Nghymru. Penododd ei hun yn ustus y
dywysogaeth a meddiannu cadwyn o arglwyddiaethau o Ddinbych i Benfro, ac ym 1328
cymerodd y teitl iarll March, cydnabyddiaeth mai yn y Mers oedd sylfaen ei
awdurdod. Byrhoedlog bu ei oruchafiaeth a chrogwyd ef ym 1330, blwyddyn geni
Edward o Woodstock.

Gyda'i ddaliadaethau eang yn y Mers a'i swyddi yn y dywysogaeth, buasai awdurdod
Roger Mortimer yng Nghymru yn helaethach na dim a feddasai unrhyw dywysog
Cymreig, Arwisgwyd Edward, mab hynaf Edward III, â'r dywysogaeth ym 1343 a
cheisiodd ei gynghorwyr ail-greu peth o'r oruchafiaeth a fuasai gan Roger
Mortimer. Dull Llywelyn ap Gruffudd a ddefnyddiwyd ganddynt, sef gwneud
arglwyddi Cymru'n ddeiliaid i Dywysog Cymru. Mynnwyd mai eiddo'r tywysog oedd
gwrogaeth arglwyddi Dinbych a Maelor, ymwyrrwyd â gweinyddiaeth arglwyddiaeth
Brycheiniog, ceisiwyd gwneud Gŵyr yn ddibynnol ar y drefn dywysogaethol yng
Nghaerfyrddin, hawliwyd fod gan y tywysog bwerau hanfodol frenhinol dros yr
Eglwys a datblygwyd ei Gyngor i fod yn gyfrwng effeithiol i ymelwa ar adnoddau
economaidd a milwrol Cymru, yn enwedig er hybu ymgyrchoedd Edward yn Aquitaine,
ei dywysogaeth arall. Ni oddefai Edward III i'w fab feddiannu'n llawn y
breintiau brenhinol dros grynswth Cymru, ac ym 1354 deddfwyd mai eiddo'r goron
oedd gwrogaeth arglwyddi'r Mers.

Edward o Woodstock, trwy ddal y teitl tywysog Cymru am y cyfnod maith o dair
blynedd ar ddeg ar hugain, a'i sefydlodd fel y teitl addas ar gyfer etifedd
diymwad gorsedd Lloegr. Bu farw'r Tywysog Du flwyddyn bron o flaen ei dad,
Edward III, a daeth ei fab Rhisiart o Bordeaux, yn etifedd diymwad. Gwnaed
Rhisiart yn dywysog Cymru pan oedd yn naw mlwydd oed; nid oedd ef yn ei
arddegau, ond roedd rhesymau arbennig dros roi'r teitl iddo ac yntau mor ifanc.
Wedi marwolaeth y Tywysog Du roedd rhywfaint o amheuaeth yn Lloegr fod ei frawd,
John o Gaunt, dug Caerhirfryn, yn bwriadu cipio'r orsedd pe bai farw Edward III.
Digwyddai bod y senedd yn eistedd pan fu farw'r Tywysog Du; ychydig ddyddiau
wedi'i farwolaeth fe ddeisyfodd Tŷ'r Cyffredin ar i Risiart, etifedd y Tywysog
Du, gael ei ddwyn i'r senedd i'w gydnabod yn ffurfiol fel gwir etifedd diymwad
yr orsedd. A gwnaed hynny. Yna fe ddeisyfodd Tŷ'r Cyffredin ar i'r brenin wneud
Rhisiart yn dywysog Cymru, a maes o law, ond nid hyd fis Tachwedd 1376, fe wnaed
hynny hefyd. Mae'n amlwg fod Tŷ'r Cyffredin ym 1376 am i Risiart gael ei wneud
yn dywysog Cymru er mwyn gwneud yn gwbl glir mai ef oedd etifedd diymwad coron
Lloegr.

Mae'r geiriau Ich Dien o dan y plu yn golygu "yr wyf yn gwasanaethu" mewn
Almaeneg, er i rai geisio awgrymu ei fod yn dod o'r Gymraeg, 'Eich Dyn'.

Un ddamcaniaeth yw bod y plu wedi cael eu gwisgo gan John y Dall, brenin Bohemia
ym Mrwydr Crécy rhwng Lloegr a Ffrainc ym 1346. Enillodd y Saeson, dan
arweinyddiaeth y Tywysog Du. Lladdwyd Brenin Bohemia, a oedd yn ymladd ar ochr
Ffrainc. Roedd yn gwisgo arfbais y tair pluen, ac wedi mynnu fod yn rhan o'r
frwydr, er ei fod yn ddall. Roedd Edward yn llawn edmygedd o'i ddewrder, nes
iddo fabwysiadu'r plu fel ei arfbais ei hun.

Damcaniaeth arall yw i'r Tywysog Du etifeddu'r bathodyn naill ai oddi wrth ei
dad ynteu oddi wrth ei fam, Philippa o Hainault.



https://cy.wikipedia.org/wiki/Dmitry_Medvedev

Gwleidydd Rwsaidd yw Dmitry Anatolyevich Medvedev (Rwsieg, Дмитрий Анатoльевич
Медведев; ganed 14 Medi 1965 yn Leningrad) a fu'n Arlywydd Rwsia o 7 Mai, 2008
hyd 7 Mai 2012. Enillodd etholaeth arlywyddol Rwsia 2008, a gynhaliwyd ar 2
Mawrth 2008, gyda tua 70% o'r bleidlais.

Cafodd ei apwyntio yn Ddirpwy Brif Weinidog Llywodraeth Rwsia ar 14 Tachwedd,
2005. Yn gyn bennaeth staff i Vladimir Putin, roedd hefyd yn gadeirydd bwrdd
cyfarwyddwyr Gazprom, swydd y mae wedi dal (am yr ail dro) ers 2000. Ar 10
Rhagfyr, 2007, cafodd ei gefnogi yn answyddogol fel ymgeisydd am arlywyddiaeth
Rwsia (etholiad 2008) gan Rwsia Unedig, y blaid wleidyddol fwyaf yn Rwsia, a
chafodd ei enwebiad ei gefnogi yn swyddogol gan y blaid honno ar 17 Rhagfyr,
2007. Cefnogwyd ymgeisyddiaeth Medvedev gan yr arlywydd ar y pryd, yr Arlywydd
Vladimir Putin, a phleidiau gwleidyddol eraill sy'n gefnogol iddo. Fel
technocrat ac apwyntydd gwleidyddol, nid oedd Medvedev erioed wedi dal swydd
wleidyddol etholedig cyn 2008. Mae'n cael ei weld gan rai fel protégé Putin,
wedi ei baratoi ganddo ar gyfer y swydd: un o'i benderfyniadau cyntaf oedd
cynnig swydd Prif Weinidog Rwsia i Putin.



https://cy.wikipedia.org/wiki/Diana,_Tywysoges_Cymru

Diana Spencer, a adnabyddir wrth ei theitl swyddogol fel Diana, Tywysoges Cymru
(Diana Frances; née Spencer; 1 Gorffennaf 1961 – 31 Awst 1997) oedd gwraig
gyntaf Y Tywysog Siarl. Ei meibion, y Tywysog William a'r Tywysog Harri, yw'r
ail a'r trydydd etifeddion yr orsedd ym Mhrydain a'r pymthegfed yn Nheyrnas y
Gymanwlad.

Roedd Diana yn ffigwr cyhoeddus ers i'w dyweddiad i'r Tywysog Siarl gael ei
gyhoeddi. Ers hynny roedd Diana bron yn ddi-baid, yn ganolbwynt ar gyfer
archwiliadau'r wasg ym Mhrydain ac o gwmpas y byd, yn ystod ei phriodas ac yn
dilyn ei hysgariad. Bu farw mewn damwain car ym Mharis. Daeth Ymchwiliad y
Crwner, a oedd yn hir-ddisgwyliedig, i ben ym mis Ebrill 2008, a daeth i'r
casgliad y lladdwyd Diana yn anghyfreithlon gan y gyrrwr a'r paparazzi a oedd yn
ei herlid.

Roedd Diana yn ferch ieuengaf i Spencer, Is-iarll Althorp, sef 8fed Iarll
Spencer yn ddiweddarach, a'i wraig cyntaf, Frances, Is-iarlless Althorp (yr
Anrhydeddus Frances Burke Roche gynt, a Frances Shand Kydd yn ddiweddarach).
Ganwyd yn Park House, Sandringham yn Norfolk ar 1 Gorffennaf 1961 am 6.45 y
prynhawn. Bedyddwyd yn Egwlys St. Mary Magdalene gan y gwir barchedig Percy
Herbert (rheithor yr eglwys a chyn Esgob Norwich a Blackburn); roedd ei rhieni
bedydd yn cynnwys John Floyd (cadeirydd Christie's). Hi oedd trydydd plentyn y
cwpl, roedd ei brodydd a'i chwiorydd oedd y Fonesig Sarah Spencer (ganwyd 1955),
y Fonesig Jane Spencer (ganwyd 1957), yr Anrhydeddus John Spencer (bu farw 12
Ionawr 1960), a'r Anrhydeddus Charles Spencer (ganwyd 1964). Yn dilyn ysgariad
chwerw eu rhieni ym 1969 (ynglŷn a helynt y Fonesig Althorp gyda Peter Shand
Kydd), cymerodd mam Diana hi a'i brawd ifengaf i fyw mewn fflat yn
Knightsbridge, Llundain, ble mynychodd Diana ysgol leol. Y Nadolig hwnnw, fe
aeth y plant i gyd i ddathlu gyda'u tad, ond gwrthodof ef i'w gadael i
ddychwelyd i Lundain wedyn. Fe erlynodd y Fonesig Althorp er mwyn cael
gwarchodaeth o'i phlant, ond fe gynorthwywyd y llys i wobrwyo'r warchodaeth i'r
tad gan dystiolaeth mam y Fonesig Althorp yn ei herbyn.

Ym 1976 priododd yr Arglwydd Spencer Raine, Iarlles Dartmouth, unig ferch y
nofelydd rhamantus Barbara Cartland, ar ôl iddo achosi ysgariad yr Iarll a'r
Iarlles Dartmouth. Bu Diana yn teithio ar hyd y wlad yn ystod y cyfnod hwn, gan
fyw rhwng cartrefi ei rhieni, gyda'i thad yn sedd y teulu Spencer yn Swydd
Northampton, a gyda'i mam a oedd wedi symud i fyw i Ynys Seil, oddi ar ardfordir
gorllewinol yr Alban. Yn wahanol i'w brodyr a'i chwioryddid, nid oedd Diana yn
cyd-dynnu gyda'i llysfam.

Derbyniodd Diana ei haddysg yn Ysgol Silfield, Kings Lynn, Norfolk, ac yna yn
Neuadd Riddlesworth yn Norfolk ac yn Ysgol West Heath i Ferched yn Sevenoaks,
Swydd Gaint. Nid oedd yn fyfyrwraig llwyddiannus, wedi iddi sefyll ei haroliadau
lefel O a'u methu ddwywaith. Derbyniodd wobr yn West Heath am ei chyfraniad
eithriadol i'r gymuned. Pan oedd yn 17 oed ym 1977, gadawodd West Heath ac am
gyfnod byr mynychodd Institut Alpin Videmanette, ysgol berffeithio yn Rougemont,
Y Swistir. Tua'r un cyfnod, cyfarfu â'r Tywysog Siarl, a oedd yn canlyn ei
chwaer, Sarah ar y pryd. Dywedir fod Diana yn rhagori mewn nofio a phlymio a'i
bod yn dyheu i fod yn falerina Astudiai fallet am gyfnod, ond am ei bod yn
5'10", roedd yn rhy dal i wneud ballet yn broffesiynol.

Cyn iddi droi'n 17 oed, symudodd Diana i Lundain, gan fyw yn fflat ei mam am fod
ei mam yn byw yn yr Alban am y rhan fwyaf o'r flwyddyn. Prynwyd apartment iddi
yn Coleherne Court yn ardal Earls Court am £50,000 fel anrheg penblwydd wrth ei
thad yr Iarll Spencer. Bu'n byw yno tan 1981 gan rannu'r aprtment gyda thri
person arall.

Fel ei phriod, nid oedd y dywysoges yn byw yng Nghymru. Ni ddysgodd Gymraeg ac
anaml oedd ei hymweliadau â'r wlad.



https://cy.wikipedia.org/wiki/De_Ossetia

Tiriogaeth ddadleuol yn y Cawcasws yw De Ossetia (Osseteg: Хуссар Ирыстон,
Khussar Iryston; Georgieg: სამხრეთ ოსეთი, Samkhret Oseti; Rwsieg: Южная Осетия,
Yuzhnaya Osetiya). Yn ôl cyfraith ryngwladol, mae'n rhan de jure o weriniaeth
Georgia, ond mae'n weriniaeth annibynnol de facto gyda chysylltiadau agos â
Gogledd Ossetia, sy'n rhan o Ffederasiwn Rwsia. Yn hanesyddol, mae'n rhan o
Ossetia, un o sawl cenedl hanesyddol bychan yn y Cawcasws. Tskhinvali yw'r
brifddinas. Nid yw gweriniaeth De Ossetia yn cael ei chydnabod gan wledydd
eraill.

Mae tua 60-70% o'r boblogaeth yn Ossetiaid, ac yn Fwslemiaid sy'n siarad iaith
sy'n debyg i Farsi. Mae gweddill y boblogaeth, yn bennaf yn y de, yn Georgiaid.

Cyhoeddwyd gweriniaeth annibynnol De Ossetia gan wrthyfelwyr yn erbyn awdurdod
Georgia yn 2001, ar ôl cyfnod o anghydfod a gwrthryfel. Erbyn heddiw mae tua 90%
o boblogaeth y diriogaeth yn dal pasbortau Rwsiaidd, a hynny ar anogaeth Rwsia
ei hun. Sefydlwyd llu heddwch yn y diriogaeth, yn cynnwys milwyr Rwsiaidd yn
bennaf ac unedau o fyddin Georgia.

Yn ystod y nos ar 7 Awst 2008, ymosododd lluoedd arfog Georgia ar y
gwrthryfelwyr a bomiwyd rhannau o ddinas Tskhinvali gan gychwyn Rhyfel De
Ossetia. Ymateb Rwsia, a oedd wedi bod yn crynhoi adnoddau milwrol ar y ffin am
tua dau fis, oedd anfon ei milwyr i mewn i Dde Ossetia.



https://cy.wikipedia.org/wiki/Dada

Roedd Dada yn fudiad celfyddydol avant-garde Ewropeaidd ar ddechrau'r 20fed
ganrif. Dechreuwyd yn wreiddiol yn Zürich, Y Swistir ym 1916 fel ymateb yn erbyn
erchylltra a gwallgofrwydd y Rhyfel Byd Cyntaf.

Roedd peintiadau, barddoniaeth a pherfformiadau artistiaid Dada yn aml yn
ddychanol neu'n ymddangos yn absẃrd

Ymhlith prif ymgyrchwyr y mudiadad roedd: Hugo Ball, Emmy Hennings, Hans Arp,
Raoul Hausmann, Hannah Höch, Johannes Baader, Tristan Tzara, Francis Picabia,
Richard Huelsenbeck, George Grosz, John Heartfield, Marcel Duchamp, Beatrice
Wood, Kurt Schwitters, Hans Richter, a Max Ernst.

Bu'r Swistir yn wlad niwtral yn ystod y Rhyfel Byd Cyntaf ac yn ddihangfa i
arlunwyr a llenorion ifanc o'r Almaen a Ffrainc a oedd am osgoi gorfod ymladd ac
oedd yn gwrthwynebu teimladau cryfion o wladgarwch, jingoistiaeth a chasineb a
oedd ar led trwy bobloedd Ewrop ar y pryd. Wrth i'r rhyfel droi'n gyflafan
waedlyd bu llawer yn ystyried fod dynoliaeth wedi colli pob rheswm ac wedi
disgyn i wallgofrwydd.

Sefydlodd yr Almaenwyr Hugo Ball a Emmy Hennings glwb cabaret yn Zürich o'r enw
'Cabaret Voltaire' ble gynhaliwyd perfformiadau yn gwawdio a dychanu 'synnwyr
cyffredin' ac ymddygiad 'normal'. Enwyd y clwb ar ôl yr awdur Ffrangeg Voltaire
(1694-1778) a ymosododd ar arferion cymdeithas ei gyfnod yn ei lyfr Candide.

O'r Cabaret Voltaire tyfodd mudiad celfyddydol anffurfiol. Dewiswyd yr enw
di-ystyr, plentynaidd 'Dada' ac yn fuan fe ledodd i Berlin, Paris ac Efrog
Newydd.

Amcan y Dadawyr oedd troi rhesymeg wyneb i waered. Gan greu amrywiaeth eang o
steils ac arddulliau newydd, roedd eu gwaith yn cynnwys, peintiadau,
cerfluniaeth, llenyddiaeth, barddoniaeth, theatr, ffotograffiaeth, sinema a
chollage.

Dylanwadwyd ar y Dadawyr gan fudiadau celfyddydol avant-garde eraill y cyfnod
fel Ciwbiaeth, Dyfodoliaeth (Futurism) a Mynegiadaeth (Expressionism) ac
anti-art (a ddyfeisiwyd ychydig o flynyddoedd yn gynt gan Marcel Duchamp).

Yn ogystal â bod yn erbyn rhyfel ac yn wrth-sefydliadol, roedd syniadaeth y
Dadawyr yn aml yn gefnogol i fudiadau radicalaidd asgell chwith.

Wedi diwedd y Rhyfel Byd Cyntaf symudodd Tristan Tzara a nifer o'r Dadawyr o'r
Swistir i Baris ble roeddent yn ddylanwadol iawn ymlith yr arlunwyr a llenorion
avant-garde wrth i syniadaeth Dada gyfrannu at y genhedlaeth nesaf o fudiadau
celf, yn arbennig Swrealaeth.

Mae tarddiad yr enw Dada'n aneglur, mae rhai'n credu ei fod yn air diystyr; mae
eraill yn mynnu ei fod yn dod o'r iaith Rwmaneg – y gair am 'ie'. Roedd Tristan
Tzara a Marcel Janco'n Rwmaniaid a sylwyd ar eu defnydd cyson o 'Da Da' gan eu
cyfeillion yn Zürich. Mae eraill yn cyfeirio at hanes y grŵp o arlunwyr yn y
Swistir yn dewis y gair ar hap trwy bwyntio cyllell ar eiriadur Ffrangeg –
Almaeneg. Y cyllell yn glanio ar 'Dada' - gair plentynnaidd am geffyl pren neu
hobi (fel hobby horse yn Saesneg).

(Trwy gyd-ddigwyddiad defnyddir hefyd y gair 'Da Da' yn rhai ardaloedd o
ogledd-orllewin Cymru ar gyfer melysion), fel a wneir yn Ffrangeg, gyda bon-bon.

♦ Cymerwch siswrn ♦ Dewiswch erthygl mor hir â'r gerdd rydych yn ei bwriadu ♦
Torrwch allan yr erthygl ♦ Wedyn torrwch bob gair sydd yn ffurfio'r erthygl ac
yna'u rhoi mewn bag. ♦ Ysgydwch y bag yn ofalus ♦ Wedyn cymerwch y darnau allan,
un ar ôl y llall, yn y drefn y maent yn gadael y bag. ♦ Copïwch yn gydwybodol ♦
Bydd y gerdd yn debyg ichi ♦ A dyma chi'n ysgrifennwr, yn wreiddiol hyd yr
eithaf gyda dawn ddisglair ond heb werthfawrogiad yr heidiau cyffredin



https://cy.wikipedia.org/wiki/Cylch

Mewn geometreg Ewclidaidd, cylch yw'r set o bwyntiau mewn plân sydd at bellter
penodol, y radiws, o rhyw bwynt penodol, y canolbwynt. Mae'n enghraift o
drawsdoriad conig. Dywedir fod cylch yn gromlin gäedig syml; mae'n rhanu'r plân
yn dwy ran, yr allanol a'r mewnol. Weithiau, fe ddefnyddir y gair cylch i
olygu'r arwynebedd mewnol, ac yna fe gelwir y cylch (yn ein hystyr ni) yn
gylchedd, yn gylchyn, neu'n berimedr. Fel arfer, fodd bynnag, mae cylchedd
a.y.b. yn cyfeirio at hyd y cylch, ac fe gelwir yr arwynebedd mewnol yn ddisg.

Lle mae gennym system x - y o gyfesurynnau cartesaidd, y cylch â chanolbwynt (a,
b) a radiws r yw'r set o bwyntiau (x,y) sy'n bodlonni

Graddiant cromlin cylch at bwynt (x, y) arno (gan gymryd mai (0, 0) yw'r
canolbwynt) yw:

Yn y plân cymhlyg, hafaliad cylch sydd a'i ganolbwynt at c {\displaystyle c} a
radiws r {\displaystyle r} yw | z − c | 2 = r 2   {\displaystyle
|z-c|^{2}=r^{2}\ } . Gan fod | z − c | 2 = z z ¯ − c ¯ z − c z ¯ + c c ¯
{\displaystyle |z-c|^{2}=z{\overline {z}}-{\overline {c}}z-c{\overline
{z}}+c{\overline {c}}} , gelwir p z z ¯ + g z + g z ¯ = q {\displaystyle
pz{\overline {z}}+gz+{\overline {gz}}=q} (lle mae p a q yn real, ac g yn
gymhlyg) weithiau yn gyffredinoliad o gylch. Noder nad yw pob cyffredinoliad o
gylch yn gylch!



https://cy.wikipedia.org/wiki/Cyflwynydd

Fel arfer, person ydy cyflwynydd sy'n cyflwyno rhaglen deledu neu rhaglen radio.
Gall y gair hefyd gyfeirio at gorff, sefydliad neu gwmni (e.e. amgueddfa neu
brifysgol) sy'n cyflwyno sioe, arddangosfa neu ffilm ('Cyflwynwyd y ffilm
gan...').

Mae meistr seremonïau (Saesneg: master of ceremonies, MC, emcee neu westai) yn
berson sy'n cyflwyno sioe, cyngerdd, cinio, priodas ayb. Ym myd ffilmiau, y
cyflwynydd yw'r cynhyrchydd gweithredol, a gaiff y credyd am gyflwyno ffilm i
gynulleidfa ehangach.

Person sy'n cyflwyno neu'n gwesteio rhaglen deledu ydy cyflwynydd teledu. Mae'n
gyffredin i enwogion o nifer o feysydd gymryd y rôl hwn erbyn heddiw, a cheir
nifer o bobl sy'n gwneud bywoliaeth o gyflwyno yn unig, yn enwedig ym myd teledu
plant. Mae Steve Jones (cyflwynydd) er enghraifft, sy'n enedigol o Drerhondda
wedi cyflwyno rhaglenni i'r arddegau T4 ar Channel 4 ac yn yr Unol Daleithiau,
mae'n fwyaf adnabyddus am fod yn gyflwynydd cyfres gyntaf rhaglen deledu The X
Factor USA.

Yn fras, mae cyflwynydd radio yn gwneud yr un swydd a chyflwynwyr teledu ond eu
bod yn cyflwyno rhaglenni radio yn hytrach na theledu. Mae Hywel Gwynfryn yn
enghraifft o gyflwynydd ar Radio Cymru, sydd wedi bod wrth ei waith ers tua
hanner canrif, gan gyflwyno rhaglenni fel y rhaglen bop Cymraeg gyntaf Helo Sut
Da Chi? ar y radio yn 1968.

Math o newyddiadurwr ar y teledu neu/a'r radio ydy sylwebydd chwraeon (a
adnabyddir hefyd fel 'cyflwynydd chwaraeon', 'cyhoeddwr chwaraeon' neu
'ddarlledwr chwaraeon'), sy'n arbennigo mewn sylwebu ar ddigwyddiadau chwaraeon.
Gwneir hyn yn aml yn fyw. Mae Nic Parri'n enghraifft o gyflwynydd rhaglenni
pêl-droed ar y teledu e.e. Sgorio ar S4C, Cyflwynydd rhan amser ydy Nic, ond
ceir hefyd cyflwynwyr chwaraeon llawn amser.



https://cy.wikipedia.org/wiki/Corrach

Mae corrach yn greadur sy'n deillio o fytholeg, Germanaidd a Llychlynaidd yn
bennaf, a straeon Tylwyth Teg, ac sydd wedi datblygu yn ffigwr mewn ffuglen
ffantasi a gemau chwarae rôl (lle cyfeirir at wrach yn aml fel dorf "do-r-f").
Mae gan gorrachod allu hudol fel rheol, yn aml yn ymwneud â meteleg. Y
creaduriaid tebycaf i'r corachod Sgandinafaidd yn llên gwerin Cymru yw'r
coblynnod a'r Coraniaid : cyfeirir at yr olaf yn Chwedl Lludd a Llefelys. Ceir
creaduriaid bychain arallfydol mewn sawl mytholeg arall hefyd, ond mae'r erthygl
hon yn ymwneud yn bennaf â'r corachod Germanaidd neu Sgandinafaidd (dwarf).

Mae'n anodd cadarnhau tarddiad gwreiddiol corrachod, mae'r ffynonellau sydd
agosaf i'r fytholeg Germanaidd wreiddiol yn dod o fytholeg Llychlyn, ond mae'r
rhain yn brin ac yn amrywiol. Yn raddol, mae corrachod wedi ennill rôl mwy digri
ac ofergoelus. Roedd corrachod yn sicr yn ddynol, ond mae'r ffynonellau'n
amrwyio yn eu taldra, eu ffordd o fyw, a'u tebygrwydd at ellyllon. Gan gysidro'r
ffynonellau gwreiddiol a'u natur, mae'n debygol y bu'r corrachod gwreiddiol o
daldra dynol llawn. Roedd ganddynt gysylltiadau cryf â marwolaeth: croen gwelw;
gwallt tywyll; cysylltiadau gyda'r ddaear; au rôl ym mytholeg. Dilynont
draddodiadau animistaidd, gan ddangos tebygrwydd i addoliad hynafiaid a'r meirw.
Roeddent yn debyg i eraill o deulu'r Vættir, megis yr ellyllon.

Fel y datblygodd eu mytholeg, maent wedi troi'n nodweddiadol yn fwy digri a
dirgel. Maent wedi mabwysiadu delwedd cyfoes o fod yn fyr ac yn hyll. Mae eu
cysylltiadau gyda'r elfennau tanddaearol wedi dod yn amlycach. Mae corrachod yn
fodau hudol gyda chryn dawn am feteleg, gan ddod yn enwog am greu eitemau
chwedlonol. Roedd y cysyniad Nordig diweddar o gorrachod yn gryn wahanol i'r
gwreiddiol. Daethont yn fodau hudol anweledig fel y Tylwyth Teg, yn defnyddio
swynion, melltithion, a thwyll.



https://cy.wikipedia.org/wiki/Comiwnyddiaeth

Mae Comiwnyddiaeth (o'r gair Lladin communis - "cyffredin") yn gangen
chwyldroadol o'r mudiad Sosialaidd. Mae'n fudiad ac yn drefn gymdeithasol; un
sy'n hyrwyddo cymdeithas ddiddosbarth wedi ei sylfaenu ar gydberchnogaeth yn
unol â threfn ddi-arian. Yn ddelfrydol mae comiwnyddiaeth yn wladwriaeth sydd
heb berchnogaeth breifat, heb ddosbarthau cymdeithasol an yn rhywle lle mae modd
cynhyrchu yn gymunedol a bod eiddo'n gyffredin i bawb.

Dylanwadodd dehongliad comiwnyddiaeth o fath Marcsaidd-Leninaidd yn fawr ar
hanes yr 20g, gyda gwrthdaro rhwng "y byd sosialaidd", wedi'i reoli gan bleidiau
Comiwnyddol, a'r "byd Gorllewinol" gyda'i farchnad rydd. Canlyniad hyn oedd y
Rhyfel Oer rhwng y Bloc Dwyreiniol a'r "Byd Rhydd" neu'r "Gwledydd Cyfalafol".

Marcsiaeth, a enwir ar ôl Karl Marx, oedd mudiad sylfaenol Comiwnyddiaeth ac fe
ddeilliodd nifer o ganghennau ohoni; yn nodweddiadol ohonynt, Leniniaeth (neu
Marcsiaeth-Leniniaeth fel y'i gelwir gan amlaf) a enwyd ar ôl y chwyldroadwr
Bolsiefic o Rwsiad, Vladimir Lenin. Fel rheol gelwir plaid wleidyddol sy'n
arddel comiwnyddiaeth yn 'Blaid Gomiwnyddol', ond nid yn ddieithriad. Mae'r
mwyafrif o'r pleidiau hynny yn Farcsaidd-Leninaidd, ond ceir yn ogystal
gomiwnyddion sy'n gwrthod dysgeidiaeth Lenin ac sy'n dilyn athroniaeth
chwyldroadwyr eraill fel y Rwsiad Leon Trotsky (Trotscïad), a chomiwnyddion sy'n
cydnabod Lenin ond sy'n arddel athroniaeth wedi'i haddasu i gwrdd ag
amgylchiadau neilltuol, fel y Maoïaid (ar ôl y Tsieinead Mao Zedong) a'r
Staliniaid (ar ôl y Georgiad Joseph Stalin).

Mae Marcswyr yn credu bod rhaid mynd drwy gyfnod o lywodraeth sosialaidd cyn y
bydd comiwnyddiaeth ei hun yn bosib. Heddiw, dim ond Gweriniaeth Pobl Tsieina,
Ciwba, Fietnam, Moldofa a Gogledd Corea sydd dan reolaeth gomiwnyddol o ryw fath
(er na fyddai pob Marcsydd yn derbyn fod pob un o'r rhain yn wledydd comiwnyddol
go iawn bellach). Cyn 1991, roedd llawer mwy o wledydd sosialaidd, fel yr Undeb
Sofietaidd a gwledydd Cytundeb Warsaw, er enghraifft.

Arferai anarchwyr bod yn gytûn â Marcswyr ynglŷn a'r amcanion o gyrraedd
cymdeithas ddiddosbarth a gwladwriaeth heb eiddo preifat, ond maent yn
anghygweld bellach ar y ffyrdd o'u cyrraedd. Credant ei bod yn amhosib
ymgorffori'r gweithwyr mewn gwladwriaeth, sef cyfnod Sosialaeth mewn damcaniaeth
Marcsiaeth, am eu bod yn gweld y wladwriaeth fel amddiffynnwr eiddo preifat ac
yn endid hierarchaidd. I anarchydd, byddai rhaid chwalu'r wladwriaeth er mwyn
chwalu cyfalafiaeth; i'r Marcsydd rhaid cymryd rheolaeth o'r wladwriaeth er mwyn
chwalu cyfalafiaeth. Mae anarchwyr hefyd o ganlyniad yn elyniaethus i bleidiau
gwleidyddol, yn enwedig pleidiau canolig, hierarchaidd. Credant yn gadarn fod
rhaid i'r gweithwyr, a'r gweithwyr oll, gweithredu'r chwyldro dros
gomiwnyddiaeth, ac nid plaid sydd yn honni ei fod yn eu cynrychioli.

Sefydlwyd Plaid Gomiwnyddol Prydain yn 1920. Roedd syniadaeth Marcsaidd wedi bod
yn cael eu trafod ledled y wlad ers y 1890au, gan chwarae rhan amlwg ym mrwydrau
gwleidyddol a diwydiannol y 1920au a 30au. Etholwyd Arthur Horner yn Llywydd
Ffederasiwn Glöwyr De Cymru yn 1936 a chynyddodd nifer yr aelodaeth yn enwedig
yn ne Cymru.



https://cy.wikipedia.org/wiki/Clint_Eastwood

Actor a gwneuthurwr ffilmiau Americanaidd yw Clinton "Clint" Eastwood, Jr.
(ganwyd 31 Mai, 1930).

Caiff ei adnabod yn bennaf am ei rolau actio mewn ffilmiau am y Gorllewin
Gwyllt, yn enwedig ffilmiau o'r 1960au, 1970au a dechrau'r 1980au. Gwnaeth ei
berfformiadau fel y Dyn Heb Enw (Man with No Name) eiconig yn nhrioleg "Dollars"
Sergio Leone (A Fistful of Dollars (1964), For a Few Dollars More (1965) a The
Good, the Bad and the Ugly (1966)) sicrhau ei le fel symbol parhaus o
wryweidd-dra.

Enillodd Eastwood bum Gwobr yr Academi — dwywaith fel y Cyfarwyddwr Gorau a
chynhyrchydd y Ffilm Orau a Gwobr Irving G Thalberg ym 1995. Mae hefyd wedi cael
ei enwebu ddwy waith fel yr actor gorau am ei berfformiadau yn Unforgiven a
Million Dollar Baby. Mae ei ffilmiau mwy diweddar yn arbennig wedi derbyn cryn
dipyn o feirniadaethau canmoladwy gan gynnwys Million Dollar Baby (2004),
Letters from Iwo Jima (2006), a rhai ffilmiau cynt megis High Plains Drifter
(1973), The Outlaw Josey Wales (1976) ac Unforgiven (1992).

Hefyd mae gan Eastwood ddiddordeb yng ngwleidyddiaeth a chafodd ei ethol yn Faer
Carmel-by-the-Sea, California lle bu'n y swydd rhwng 1986 a 1988.



https://cy.wikipedia.org/wiki/Chicago

Trydedd ddinas fwyaf Unol Daleithiau America yw Chicago, yn nhalaith Illinois ar
lan Llyn Michigan. Mae "The Windy City" ("Y Ddinas Wyntog") yn llysenw
poblogaidd ar y ddinas.

Trigodd y llwyth Potawatomi yn yr ardal yn ystod y drydydd ganrif ar bymtheg;
roeddent wedi disodli'r llwythau Miami, Sauk a Fox.

Daeth Louis Jolliet, ymchiliwr o Ganada, a Jacques Marquette, (Iesüwr o Ffrainc
i'r ardal ym 1673. Sefydlwyd aneddiad ym 1781 gan Jean Baptiste Point du Sable,
Americanwr Affricanaidd o Santo Domingo. Mae Afon Chicago yn llifo i Lyn
Michigan yma, ac yn cysylltu efo Afon Mississippi. Adeiladwyd Fort Dearborn ar
aber Afon Chicago; ymosododd y bobl gynhenid â'r gaer hon tan y gorchfygwyd eu
harweinydd, Black Hawk ym 1832. Ymgorfforwyd Chicago yn dref ym 1833 ac yn
ddinas ym 1837. Roedd cyrhaeddiad y rheilffyrdd yn hwb mawr i ddatblygiad y
ddinas. 300,000 oedd poblogaeth Chicago erbyn 1870. Ond ym 1871, llosgwyd y
ddinas, efo colled o 17,450 o adeiladau.

Cynhaliwyd "Eisteddfod Ffair y Byd" yno yn 1893. Un o'r enillwyr oedd Erasmus
Jones, Cymro o blwyf Llanddeiniolen a ymfudodd i fyw i Utica, Efrog Newydd.

Erbyn diwedd y 19fed ganrif, roedd prisiau tir wedi cynnyddu'n sylweddol, yn
arwain at adeiladau talach. Adeiladwyd nendwr cynta'r byd gan William Le Baron
Jenney ym 1885: y Home Insurance Building. Roedd yn 55 medr o daldra ac yn
cynnwys 9 llawr.

Mae Maes Awyr Rhyngwladol O'Hare yn un o feysydd awyr prysuraf y byd,
gwasanaethir gan ANA, Lufthansa, Skywest, Turkish, United, Air Canada, Air
Canada Jazz, Delta, US Airways, Air Choice One, Alaskan, American, American
Eagle, Iberia, Japan, Jetblue, Spirit, Virgin America, Westjet, Aer Lingus,
Aeromexico, Air France, Air India, Alitalia, American, ANA, Asiana, BA, Cayman,
COPA, Etihad, KLM, Korean, LOT, Mexicana, Royal Jordanian, SAS, Swiss
International, TACA, USA 3000 a Virgin Atlantic.

Defnyddir Maes Awyr Rhyngwladol Midway gan y cwmniau hedfan dilynol: Airtran,
Delta, Frontier, Porter, Southwest a Volaris.

Mae gan y Chicago Transit Authority (CTA) rwydwaith helaeth o fysiau a threnau
ac mae'r gwasanaeth yn rhad ac yn fynych iawn. Cyfeirir at y rheilffyrdd fel yr
'L', talfyriad o'r gair Saesneg Elevated, yn cyfeirio at ran o'r rheilffordd yng
nghanol y ddinas, rhan sy'n llifo uwchben y strydoedd. Mae trenau a bysiau'r CTA
yn rhoi gwasanaeth dwys y tu mewn i'r ddinas.

Mae trenau Metra'n dod o gyrion y ddinas ac o gylchdrefi Illinois, Indiana a
Wisconsin, ac yn cyrraedd Gorsaf Reilffordd Union, Canolfan Trafnidiaeth
Ogilvie, Gorsaf Reilffordd Stryd LaSalle a Gorsaf Reilffordd y Mileniwm.

Mae Gorsaf Fws Greyhound ar 630 Stryd Harrison Gorllewin, ac mae gan Greyhound
safleoedd bws gerllaw gorsafoedd CTA Stryd 95 (Lein Goch) ac Avenue Cumberland
(Lein Las). Mae rhai cwmnïau bws rhanbarthol yn defnyddio Gorsaf Reilffordd
Union.

Mae bysiau Pace – fel trenau Metra - yn rhoi gwasanaeth i'r ardaloedd ar gyrion
y ddinas.

Daeth y gerddoriaeth yn wreiddiol o daleithiau deheuol, megis Mississippi, gan
darddu o'r ardaloedd gwledig. Ond yn ystod hanner cyntaf yr ugeinfed ganrif,
datblygodd i fyny Afon Mississippi ac i Chicago. Er mwyn cael eu clywed yng
nghlybiau mwy swnllyd roedd yn rhaid i'r cerddorion droi at offerynnau trydanol;
mae Muddy Waters (McKinley Morganfield) yn enghraifft dda o hyn, a cheir rhestr
hir o gerddorion sy'n cynnwys Buddy Guy, Jimmy Reed, Arthur 'Big Boy' Crudup,
Howling Wolf, Elmore James, Willie Dixon, Sonny Boy Williamson, Otis Spann a
Paul Butterfield.

Mae gan Chicago sîn gwerin bywiog; Yr Old Town School ydy clwb blaenllaw y
ddinas.

Mae clybiau enwog Chicago yn cynnwys Andy's Jazz Club, FitzGerald's, Y Green
Mill a Jazz Showcase

Cynhaliwyd y Poetry Slam cyntaf erioed yn y byd yn bar 'Get Me High' yn Bucktown
ym 1986 gan Marc Smith ond symudodd y noson i'r Green Mill yn ystod yr un
flwyddyn. Mae'r digwyddiad wedi parhau hyd heddiw, ac yn cynnwys elfen o uno
jazz a barddoniaeth, ac mae'r gystadleuaeth barddonol ynghanol y noson. Erbyn
hyn, cynhelir yr un peth, sef Stomp, yng Nghymru.



https://cy.wikipedia.org/wiki/Ceuta

Mae Ceuta yn diriogaeth Sbaenaidd 19 km², sy'n rhan o ranbarth Andalucia yn
Sbaen, ar arfordir Gogledd Affrica. Mae'n wynebu'r Môr Canoldir i'r gogledd ac
yn ffinio â Moroco (rhanbarth Tanger-Tétouan) yn y de. Mae gan Ceuta, ynghyd â'r
dref o'r un enw sy'n brifddinas iddi (Arabeg Sebta o'r Lladin Septem),
boblogaeth o 70,000.

Yn ôl traddodiad, ymwelodd Ercwlff (Heracles) ac Odysseus (Ulusses) yma. Roedd
yn borthfa filwrol dan y Rhufeiniaid. Fe'i rheolwyd gan yr Ymerodraeth
Fysantaidd ar ôl hynny ac yna yn 931 fe'i meddianwyd gan reolwyr Umayyad newydd
Andalucia. Roedd y bardd Ibn Sahl o Sevilla yn Ceuta rhwng 1248 a 1250 yng
ngwasanaeth y llywodraethwr lleol. Cipiodd Siâms I o Aragon y ddinas yn 1309 ac
yn 1415 fe'i cipwyd gan Portiwgal. Rhwng 1580 a 1640 roedd dan reolaeth Sbaen a
Phortiwgal gyda'i gilydd (roedd y ddwy wlad hynny wedi'u huno yn y cyfnod
hwnnw). Pan dorrodd Portiwgal allan o'r undeb meddiannodd y Sbaenwyr y
diriogaeth.

Treuliodd y marchog Almaenig Jörg von Ehingen tua saith mis yn Ceuta yn
1455-1456 pan fu'r dref gaerog dan warchae gan y Morociaid.



https://cy.wikipedia.org/wiki/Castell_mwnt_a_beili

Castell wedi'i wneud allan o domen o bridd gydag amddiffynfa bren arno yw
castell mwnt a beili (hefyd castell tomen a beili). Mae'n ddull o adeiladu
amddiffynfa a ddaeth i wledydd Prydain yn ail hanner yr 11g gyda dyfodiad y
Normaniaid. Ceir rhai cannoedd o enghreifftiau o gestyll mwnt a beili yng
Nghymru, Lloegr, de'r Alban a rhannau o Iwerddon. Maen nhw'n arbennig o niferus
ar hyd y Gororau a'r Mers, sef cadarnle'r barwniaid Normanaidd rhwng Cymru a
Lloegr. Tyfodd rhai o'r caerau hyn i fod yn gestyll cerrig mawr tra arhosai
eraill yn domennydd pridd ar ôl cael eu defnyddio dros dro. Yng Nghymru
mabwysiadwyd y dull newydd gan rai o'r tywysogion Cymreig am gyfnod. Yr enw
Cymraeg Canol am y math yma o gastell oedd tomen ('tump' ar y Gororau).

Prif bwrpas cestyll mwnt a beili oedd cysgodi grwpiau bychain o farchogion a
saethwyr (yr uned filwrol Normanaidd arferol) yn ystod y Goresgyniad Normanaidd.
Roedd angen amddiffynfa hawdd i'w chodi. Fel rheol mae'r castell yn domen bridd
(mwnt, mount) gron neu hirgron â phen gwastad gyda ffos o'i chwmpas. Weithiau
byddai'r adeiladwyr yn manteisio ar nodwedd naturiol fel codiad tir. Yn
gysylltiedig â'r mwnt roedd yn arferol - gydag ychydig iawn o eithriadau - godi
amddiffynfa bren syml, palisâd o bren yn amgae darn o dir uchel. Dyma'r beili.
Byddai hyn yn cael ei godi naill ai ar ben y mwnt neu yn ei chyffwrdd. O fewn y
tir o fewn y palisâd roedd yr amddiffynwyr yn codi tŵr pren syml; byddai'r
dynion yn cysgodi yn y tŵr a'r meirch yn y tir o fewn y palisâd.



https://cy.wikipedia.org/wiki/C.P.D._Y_Seintiau_Newydd

Clwb pêl-droed o Groesoswallt ydy Clwb Pêl-droed Y Seintiau Newydd (Saesneg: The
New Saints Football Club). Mae'r clwb yn chwarae yn Uwch Gynghrair Cymru, prif
adran pêl-droed yng Nghymru ac maent wedi bod yn bencampwyr ar 11eg achlysur.
Maent hefyd wedi codi tlws Cwpan Cymru ar chwech achlysur.

Maent yn chwarae eu gemau cartref ar Neuadd y Parc, Y Drenewydd, maes sy'n dal
uchafswm o 3,000 o dorf.

Daeth y clwb i fodolaeth yn dilyn uniad rhwng clybiau Llansantffraid a
Chroesoswallt yn 2003 .

Er eu bod wedi eu lleoli yn Lloegr, roedd C.P.D. Tref Croesoswallt yn un o'r
clybiau sefydlodd Gymdeithas Bêl-droed Cymru ym 1876 gan gystadlu yng Nghwpan
Cymru yn y gystadleuaeth cyntaf erioed ym 1877-78.

Fel nifer o glybiau Cymru ar y pryd, roedd Croesoswallt yn chwarae yng Nghwpan
Cymru ac yng Nghwpan FA Lloegr, lle llwyddon nhw i gyrraedd y rownd gyntaf am y
tro cyntaf ym 1927-28 cyn colli 5-2 yn erbyn Stockport County.

Cafodd Croesoswallt eu tymor gorau yng Nghwpan Cymru ym 1970-71 wrth iddynt
gyrraedd y rownd gynderfynol cyn colli yn erbyn Wrecsam a chawsant eu coroni'n
bencampwyr Cynghrair Sir Gaer (Saesneg: Cheshire League) ym 1971-72

Ym 1979-80 cafodd Croesoswallt eu derbyn yn aelodau o Uwch Gynghrair Gogledd
Lloegr (Saesneg: Northern Premier League) ond ar ddiwedd tymor 1987-88, ar ôl
gorffen yn safleoedd y cwymp, fe aeth y clwb i'r wal.

Ail ffurfiwyd y clwb yn y 1990au ac, yn dilyn sefydlu Uwch Gynghrair Cymru,
gwnaed penderfyniad i ddod yn aelodau o'r pyramid Cymreig gan ennill y Gynghrair
Undebol ar y cynnig cyntaf ym 1995-96 a sicrhawyd dyrchafiad i Uwch Gynghrair
Cymru ar ôl ennill y Gynghrair Undebol eto yn 1999-2000.

Ar ddiwedd tymor 2003-04, a chyda'r clwb yn dioddef yn arianol, fe ymddiswyddodd
y clwb o Uwch Gynghrair Cymru cyn uno â chlwb Total Network Solutions.

Ffurfiwyd C.P.D Llansantffraid ym 1959 ym mhentref Llansantffraid-ym-Mechain,
Powys gyda'r clwb yn dechrau chwarae yng Nghynghrair Sir Drefaldwyn ym 1959-60.
Ar ôl blynyddoedd o ennill tlysau ar lefel Sir Drefaldwyn cafwyd dyrchafiad i
Gynghrair Canolbarth Cymru ym 1990-91 ac ar ôl gorffen y tymor yn yr ail safle,
cafwyd dyrchafiad yn syth i'r Gynghrair Undebol ar gyfer tymor 1991-92.

Yn eu hail dymor yn y Gynghrair Undebol, llwyddodd Llansantffraid i ddod yn
bencampwyr a sicrhau dyrchafiad i Uwch Gynghrair Cymru.

Llwyddodd Llansantffraid i godi Cwpan Cynghrair Cymru ym 1994-95 gan drechu Ton
Pentre yn y rownd derfynol a'r flwyddyn canlynol cafwyd buddugoliaeth ar giciau
o'r smotyn dros Y Barri yn rownd derfynol Cwpan Cymru.

Ym 1997-98 ailenwyd y clwb yn Total Network Solutions yn dilyn nawdd gan gwmni
cyfrifiadurol o Groesoswallt.

Yn 2006, wedi i gwmni BT brynu Total Network Solutions, cyhoeddwyd y byddai'r
clwb yn newid ei enw i Y Seintiau Newydd.

Llwyddodd y clwb i dorri record Y Barri fel y clwb mwyaf llwyddiannus yn hanes
Uwch Gynghrair Cymru wrth sicrhau eu wythfed pencampwriaeth yn 2013-14 cyn
ymestyn y record â nawfed pencampwriaeth yn 2014-15.



https://cy.wikipedia.org/wiki/Bydysawd_(seryddiaeth)

Y Bydysawd yw cyfanrwydd y gofod ac amser a'u cynnwys: holl ffurfiau'r planedau,
sêr, galaethau, y gofod rhyngalaethog, y gronynnau isatomig lleiaf un, mater,
ynni, momentwm, y deddfau ffisegol a chysonau sy'n eu rheoli. Serch hynny,
gellir defnyddio'r term "bydysawd" mewn cyd-destun gwahanol gan gyfeirio at
gysyniadau fel y byd neu natur er enghraifft neu'n dffigyroli olygu 'popeth'.

Yn ôl y mwyafrif o astroffisegwyr, y digwyddiad a ddechreuodd y bydysawd oedd y
Glec Fawr.

Mae'r bydysawd a ellir ei weld (observable universe) oddeutu 28 biliwn parsecs
(91 biliwn blwyddyn-golau) mewn diametr, ar hyn o bryd, ond ni wyddys main y
bydysawd cyfan. Gall fod yn feidraidd neu'n anfeidraidd (hy gall fod a dechrau a
diwedd iddo, neu, o bosib, yn ddiddiwedd). Mae arsylwi arno, a datblygiad
damcaniaethau ffisegol wedi arwain gwyddonwyr i ddo i gasgliadau am ei
wneuthuriad a'i esblygiad dros amser.

Drwy gydol hanes, cynigiwyd llawer o fodelau gwyddonol yn ymwneud â chosmoleg a
chosmoneg, er mwyn ceisio esbonio arsylwadau o'r Bydysawd, ac yn eu plith
modelau gan y Groegiaid athronwyr Groegaidd ac Indiaidd. Dros y canrifoedd, yn
dilyn arsylwadau seryddol mwy manwl, daeth Nicolaus Copernicus i'r casgliad fod
yr Haul yn yn nghanol Cysawd yr Haul, ac yna datblygwyd y gwaith hwn gan Tycho
Brahe a Johannes Kepler, gan nodi fod cylchdro'r planedau yn eliptig. Aeth Isaac
Newton gam ymhellach yn ei esboniad o ddisgyrchiant. Cam pwysig arall oedd
sylweddoli fod Cysawd yr Haul wedi'i leoli mewn galaeth oedd yn cynnwys biliynau
o sêr: y Llwybr Llaethog.



https://cy.wikipedia.org/wiki/Beic

Mae beic yn gerbyd dwy, neu weithiau dair olwyn. Caiff ei yrru gan y coesau a'r
traed, felly mae'n ddull glân a chynaladwy o deithio. Yr hen enw arno oedd
'Deurodur' ('dau' a 'rotor').

Mae clipiau-troed a strapiau troed neu pedalau di-glip yn helpu i gadw'r troed
yn y safle cywir ar y bedal, ac yn galluogi i'r beiciwr dynnu yn ogystal a
gwthio ar y pedalau—ond nid yw hyn heb ei beryglon, er enghraifft, gall y droed
ddod yn sownd pan fydd angen ei roi ar y llawr i atal i'r beiciwr ddisgyn. Mae
ategolion technegol yn cynnwys seiclgyfrifiaduron er mwyn mesur cyflymder,
pellter ac amlder chylchdroadau pedalu. Mae ategolion eraill yn cynnwys
goleuadau, adlewyrchyddion, clo, drych, poteli dŵr a chewyll iw dal, a chloch.

Ers eu dyfeisio, mae beiciau wedi cael eu datblygu'n gyson, a'u haddasu ar gyfer
defnydd penodol. Mae amrywiaethau helaeth yn y siapiau, y geometreg, y metel yr
adeiladir y beic ohoni, ac yn y darnau a'r offer a ddefnyddir.

Beiciau rasio a beiciau mynydd ydy dau o'r mathau mwyaf cyffredin o feiciau, yn
ogystal a beiciau hybrid sydd wedi'u dylunio yn arbennig ar gyfer defnydd
cyffredinol megis siopa a chymudo. Mae beiciau sy'n plygu sy'n gyfleus ar gyfer
teithio ar drafnidiaeth cyhoeddus a chymudo pan mae lle i gadw'r beic yn gyfyng.
Mae beiciau tandem ar gyfer dau berson.

Mae rhai beiciau hefyd wedi eu dylunio gyda ffynhonnell arall o bŵer, heblaw
egni'r unigolyn. Mae beiciau trydannol yn defnyddio dynamo i gasglu egni pan
mae'r unigolyn yn teithio'n gyflym, megis lawr allt, er mwyn rhoi cymorth wrth
yrru'r beic fyny allt.

Gall gwisgo helmed beic leihau anaf os bydd y beisiwr mewn damwain, mae helmed
ardystiedig yn angenrheidiol yn ôl cyfraith rhai awdordau megis yn Awstralia.
Ond mae hyn yn bwnc dadleuol, gan fod ymchwil wedi dangos nad yw helmedau yn
helpu ym mhob achos, ac bu lleihad sylweddol yn y nifer o feicwyr yn Awstalia yn
dilyn cyflwyniad y gyfraith hon.

Mae gan yr amgueddfa feiciau cenedlaethol yn Llandrindod, Powys gasgliad eang o
feiciau ar hyd yr oesoedd o feic penny farthing i'r beic lotus a ddefnyddiwyd
gan Chris Boardman i dorri record yr awr ym 1992.

Fel yng ngweddill gwledydd Prydain, ni chaniateir beicio ar y draffordd, ond gan
mai dim ond dwy draffordd sydd yng Nghymru nid yw hyn yn achosi gormod o
broblemau. Wrth edrych ar fapiau Ordnance Survey gellir gweld y nifer helaeth o
lwybrau lle gellir reidio beic gan y caniateir beicio ar lwybrau march ar draws
y wlad (ond nid ar lwybrau troed).

Mae nifer o lwybrau penodol ar gyfer beiciau yng Nghymru. Adeiladwyd nifer gyda
chymorth gan yr elusen Sustrans. Mae hefyd lôn i feicwyr (a cherddwyr) ar yr hen
bont Hafren a Phont y Borth am ddim.

Mae canolfannau beicio mynydd Cymru ymysg y gorau yn y byd. Adeiladwyd llwybrau
a chanolfan ymwelwyr yng Nghoed y Brenin gan Dafydd Davis a Siân Roberts, gan
osod blaenoriaeth ar gyfer llwybrau eraill ym Machynlleth, Betws-y-coed,
Penmachno, Brechfa, Llandegla, Bwlch Nant yr Arian, Afan Argoed a Gyrfa Goedwig
Cwmcarn.



https://cy.wikipedia.org/wiki/Bae_Bengal

Bae o siâp trionglog yng ngogledd-ddwyrain Cefnfor India sy'n gorwedd rhwng
is-gyfandir India (India a Sri Lanca) i'r gorllewin a Myanmar ac Ynysoedd
Andaman a Nicobar (a rhan o dde Gwlad Thai yn ôl rhai diffiniadau) i'r dwyrain
yw Bae Bengal. Gellid dweud fod ei derfyniad deheuol yn cael ei ddiffinio gan
linell ddychmygol rhwng Penrhyn Dondra yn Sri Lanca a phen gogleddol ynys
Sumatra. Fe'i enwir ar ôl rhanbarth Bengal. Fe'i nodweddir gan ddau fonsŵn
tymhorol mawr sy'n effeithio ar fordeithio a bywyd yr arfordir, sef y monsŵn
gaeaf gogledd-ddwyreinol a'r monsŵn haf de-orllewinol.

Mae pen gogleddol y bae yn fas, yn rhannol am ei fod yn derbyn llawer o ddeunydd
afonol a gludir gan Afon Ganga, sy'n llifo i'r bae trwy sawl aber (Aberoedd y
Ganga) yn ardal y Sundarban, yng Ngorllewin Bengal (India) a Bangladesh. Pysgota
yw'r prif ddiwydiant traddodiadol gan bobl yr arfordir.

Mae gan Fae Bengal arwynebedd o tua 2,172,000 km². Mae sawl afon fawr – Afon
Ganga, Afon Brahmaputra, Afon Ayeyarwady, Afon Godavari, Afon Mahanadi, Afon
Krishna ac Afon Kaveri – yn llifo i mewn iddo. Mae'r prif borthladdoedd ar ei
lannau yn cynnwys Cuddalore, Chennai, Kakinada, Machilipatnam, Vishakapatnam,
Paradip, Kolkata, Chittagong, a Yangon.



https://cy.wikipedia.org/wiki/Awstria-Hwngari

Gwladwriaeth yng nghanolbarth Ewrop o 1867 hyd 1918 oedd Awstria-Hwngari. Eoedd
yn ffederasiwn oedd wedi datblygu o Ymerodraeth Awstria. O gwmpas y flwyddyn
1900, Awstria-Hwngari oedd y wlad fwyaf yn Ewrop ar ôl Rwsia.

Unwyd Awstria a Hwngari trwy briodas Anna o Fohemia (merch Vladislav II, brenin
Bohemia a Hwngari) a'r archddug Ferdinand I, brawd yr Ymerawdwr Glân Rhufeinig
Siarl V yn 1526. Yn ddiweddarach daeth Ferdinand yn Ymerawdwr Glân Rhufeinig
wedi i'w frawd ymddiswyddo.

Daeth yr Ymerodraeth Lân Rhufeinig i ben yn 1806, a ffurfiwyd Ymerodraeth
Awstria. gyda Hwngari yn rhan ohoni. Roedd yr Hwngariaid yn anfodlon ar hyn, ac
wedi i Awstria gael ei gorchfygu gan deyrnas Prwsia yn 1866, daethpwyd i gytuneb
(yr Ausgleich) yn 1867, lle rhoddodd yr ymerawdwr Frans Jozef yr un statws i
Hwngari ac i Awstria.

Rhoddodd hyn statws cyfartal i Awstriaid a Hwngariaid, a gradd uchel o
ymreolaeth o fewn y systen ffederal, ond roedd y grwpiau ethnig eraill, megis y
Tsieciaid, yn anfodlon ac yn mynnu'r un statws. Yn 1914, llofruddiwyd yr
archddug Franz Ferdinand yn Sarajevo (yn Bosnia a Herzegovina), gan ddechrau'r
gadwyn o ddigwyddiadau a arweiniodd ar y Rhyfel Byd Cyntaf. Bu farw Frans Jozef
yn 1916, ac olynwyd ef gan Siarl I. Ar ddiwedd y rhyfel, ymddatododd
Awstria-Hwngari, gyda Tsiecoslofacia, Awstria a Hwngari yn dod yn wledydd
annibynnol a rhannau eraill yn dod yn eiddo Romania, yr Eidal a Gwlad Pwyl.



https://cy.wikipedia.org/wiki/Argraffu

Y math cynharaf ar argraffu oedd argraffu bloc, lle defnyddid bloc pren wedi ei
gerfio i argraffu, fel rheol ar liain. Datblygwyd hyn yn China yng nghyfnod
Brenhinllin Tang. Dyfeisiwyd gwasg argraffu yma yn 593 OC., ac roedd papur
newyddion argraffedig ar gael yn Beijing erbyn 700. Argraffwyd llyfr, Swtra'r
Diemwnt gyda'r dechneg yma yn 868.

Cyhhaeddodd printio bloc i Ewrop erbyn tua 1300. Fe'i defnyddid yn bennaf i
argraffu delweddau crefyddol ar liain. Erbyn tua 1400, roedd papur wedi dod yn
fwy cyffredin, ac erbyn 1425 roedd nifer fawr o brintiau ar bapur yn ymddangos.
Tua chanol y ganrif, dilynwyd hwy gan "lyfrau bloc", llyfrau wedi eu hargraffu
gan ddefnyddio'r dechneg yma.

Y datblygiad nesaf oedd dyfeisio teip symudol. Y cyntaf i'w ddefnyddio yn Ewrop
oedd Johannes Gutenberg, o Mainz yn yr Almaen, tua 1439; er yr ymddengys fod
teip symudol o fath wedi ei ddefnyddio yn Corea cyn hynny. Dyfeisiodd Gutenberg
wasg argraffu a math arbennig o inc, a lledaenodd y dechnoleg yn gyflym trwy
Ewrop.



https://cy.wikipedia.org/wiki/Alexander_Graham_Bell

Gwyddonydd, dyfeisiwr ac arloeswr blaengar Albanaidd oedd Alexander Graham Bell
(3 Mawrth 1847 – 2 Awst 1922), sy'n cael ei gydnabod am ddyfeisio'r teleffôn.
Roedd ei dad, ei dadcu a'i frawd i gyd wedi gwneud gwaith a oedd yn gysylltiedig
â llefaru ac ynganu geiriau. Roedd ei fam a'i wraig yn gwbl fyddar, rhywbeth a
ddylanwadodd yn fawr ar waith Bell. Yn sgîl ei waith ymchwil ar glyw a llefaru,
gwnaeth arbrofion gyda dyfeisiadau clyw ac yn ei dro, arweiniodd hyn ar Bell yn
derbyn y patent cyntaf yn yr Unol Daleithiau am y teleffôn cyntaf ym 1876. Serch
hynny, ystyriai Bell fod ei ddyfais enwocaf yn amharu ar ei waith go iawn fel
gwyddonydd a gwrthododd gael teleffôn yn ei swyddfa. Pan fu farw Bell, roedd
ffônau ledled yr Unol Daleithiau wedi tawelu am funud fel teyrnged i'r gwr a'u
crëodd.

Yn ystod bywyd Bell, dyfeisiodd eitemau eraill hefyd gan gynnwys ei waith
arloesol ar hydroffoils ac aeronauteg. Ym 1888, daeth Bell yn un o sefydlwyr y
Gymdeithas National Georgraphic.

Ganwyd Alexander Bell yng Nghaeredin, Yr Alban ar y 3ydd o Fawrth, 1847. Roedd
ef a'i deulu'n byw yn 16 Stryd South Charlotte, Caeredin, Yr Alban a bellach
ceir yno gofnod ar riniog y drws mai yn y fan honno y ganed Bell. Roedd ganddo
ddau frawd: Melville James Bell (1845–1870) a Edward Charles Bell (1848–1867).
Bu farw ei ddau frawd o'r diciau, Edward ym 1867 a Melville ym 1870. Enw ei dad
oedd yr Athro Alexander Melville Bell, a'i fam oedd Eliza Grace (née Symonds).
Er iddo gael ei eni fel "Alexander", pan oedd yn ddeg oed, plediodd ar ei dad i
roi enw canol iddo fel oedd gan ei frodyr. Ar ei 11eg benblwydd, cytunodd ei dad
a chafodd yr enw canol "Graham", enw a ddewiswyd o'i edmygedd at Alexander
Graham, gwr o Giwba a gafodd ei drin gan ei dad ac a ddaeth yn ffrind i'r teulu.



https://cy.wikipedia.org/wiki/Ailgylchu

Ailgylchu yw'r term am ail-ddefnyddio deunydd crai pethau sy'n cael eu taflu i
ffwrdd fel gwastraff. Caiff y deunydd ei ailbrosesu er mwyn creu deunydd newydd
er mwyn atal gwastraff deunydd defnyddiol, lleihau'r angen am ddeunydd crai
newydd, lleihau defnydd egni, lleihau llygredd yn yr awyr a geir o losgi
gwastraff, a lleihau llygred dŵr sy'n dod o domenni gwastraff. Mae hefyd yn
lleihau'r gost o gymharu â ffurfiau "confensiynol" o waredu â gwastraff, ac yn
creu llai o allyriadau nwyon tŷ gwydr i gymharu â phrosesu deunydd crai newydd.
Mae ailgylchu yn rhan allweddol o'r strategaeth gyfoes o reoli gwastraff, ac yn
drydedd elfen yn yr hierarchaeth gwastraff sef: Lleihau, Ailddefnyddio,
Ailgylchu.

Mae deunydd a all ei ailgylchu yn cynnwys gwydr, papur, metel, plastig,
tecstilau, a deunydd electronig. Er bod compostio ac ailddefnyddio gwastraff
bioddiraddadwy megis gwastraff bwyd neu wastraff o'r ardd yn cael effaith tebyg,
ni chysidrir fel rheol i fod yn ailgylchu.

Hyd ail hanner yr 20g, roedd y rhan fwyaf o'r hyn a deflid i ffwrdd fel sbwriel
yn cael rhoi mewn tomennydd sbwriel. Erbyn hyn, mae cyfran ohono yn cael ei
ail-ddefnyddio. Gellir ail-ddefnyddio rhai eitemau fel y maent, neu gellir
ail-ddefnyddio rhannau ohonynt. Weithiau, mae'r sbwriel yn cael ei droi yn
ddefnydd arall. Caiff deunyddiau ar gyfer eu hailgylchu eu gadael mewn canolfan
ailgylchu megis banciau ailgylchu mewn archfarchnadoedd neu mewn gorsafoedd
trosglwyddo gwastraff a gaiff eu rhedeg gan awdurdodau lleol, neu eu casglu o'r
pafin a'u cludo i ganolfan sortio lle caiff y gwahanol ddeunyddiau eu gwahanu,
eu glanhau a'u hanfon i gael eu prosesu ar gyfer creu deunydd newydd.

Mae ailgylchu wedi bod yn weithgaredd cyffredin am ran helaeth o hanes
dynoliaeth, gyda chofnodion yn cyfeirio ato cyn belled yn ôl a Plato yn 400 CC.
Yn ystod cyfnodau pan oedd deunyddiau'n brin, mae astudiaethau archeolegol o
domenni gwastraff hynafol yn dangos llawer llai o wastraff na ddisgwylid (megis
lludw, offer wedi torri a chrochenwaith), gan gynnig y bu llawer iawn yn cael ei
ailgylchu gan nad oedd deunyddiau crai newydd yn gyffredin.

Yn y cyfnod cyn-ddiwydiannol, mae tystiolaeth yn Ewrop i efydd a metelau eraill
sgrap gael eu casglu a'u toddi ar gyfer eu haildefnyddio yn ddi-ddiwedd. Ym
Mhrydain, casglwyd llwch a lludo o ddarnau pren a glo gan ddynion lludw a
chafodd ei "lawr-gylchu" fel deunydd a ddefnyddiwyd i greu briciau. Y prif
ysgogiad ar gyfer y math hwn o ailgylchu oedd y fantais economaidd o gael gafael
ar ddeunydd wedi ei ailgylchu yn hytrach na thalu am ddeunydd crai newydd, yn
ogystal â'r ffaith na fu casgliadau gwastraff ledled yr ardaloedd poblog. Ym
1813, datblygodd Benjamin Law broses o droi carpiau yn "frethyn eilban" a "gwlân
mungo", yn Batley, Swydd Efrog. Roedd y defnydd hwn yn cyfuno ffibrau wedi eu
hailgylchu gyda gwlan newydd. Parhaodd diwydiant brethyn eilban Gorllewin Efrog
mewn trefi megis Batley a Dewsbury, o'r ddechrau'r 19fed ganrif tan y Rhyfel Byd
Cyntaf.

Yng Nghymru, rhedir cynlluniau ailgylchu gan Lywodraeth Leol, gyda'r drefn yn
wahanol ym mhob sir. Cefnogir hyn gan grantiau achlysurol gan Lywodraeth y
Cynulliad. Er enghraifft, derbyniodd cyngor Merthyr Tudful grant o £100,000 yn
2009 er mwyn annog trigolion y sir i ailgylchu, a galluogi'r cyngor i gasglu
deunydd o nifer fwy o gartrefi.



https://cy.wikipedia.org/wiki/Abbas_Kiarostami

Mae Abbas Kiarostami (ganwyd 22 Mehefin 1940 - 4 Gorffennaf 2016) yn gyfarwyddwr
ffilm Iranaidd ac yn un o wnaethirwyr ffilm ryngwladol fwyaf adnabyddus ac uchel
ei barch tu allan i system Hollywood. Fe'i ganwyd yn Tehran.

Ym 1970 wnaeth ei ffilm gyntaf fel gyfarwyddwr ac ysgrifennwr sgript Nan va
Koutcheh/The Bread and Alley. Daeth i sylw rhyngwladol ym 1987 gyda Where is the
Friend's Home?, hanes plentyn o safbwynt plentyn. Daeth hon i fod y gyntaf o
gyfres o dri ffilm.

Trawyd yr ardal o ogledd Iran ble ffilmiwyd Friend's House gan ddaeargryn. Ar
glywed y am y ddaeargryn aeth Kiarostami i'r ardal yn syth i weld os oedd
actorion a phobl roedd wedi cyfarfod wth gwneud 'Friend's House yn ddal i fyw.
Yn seiliedig ar y profiad yma wnaeth And Life Goes On ym 1992.

Gwaethwyd trydydd ffilm yn y gyfres Through the Olive Trees (1994) gan ddatblygu
stori serch a gyfeiriwyd ato yn And Life Goes On.

Cydweithiodd Kiarostami gyda Jafar Panahi ar The White Balloon (1995) hanes
merch ifanc yn ceisio prynu pysgodyn aur. Dwy flynedd yn ddiweddarach gwnaeth
Taste of Cherry a ffilmiwyd tu mewn i gar gan ddilyn hanes y gyrrwr yn chwilio
am gymorth rhywun i'w helpu cyflawni hunanladdiad. Enillodd Taste of the Cherry
Palme d'Or Ngŵyl Ffilm Cannes. Ym 1999 wnaeth The Wind Will Carry Us a eto
enillodd clôd rhyngwladol.

Yn 2002 fe'i enwebwyd yng Ngŵyl Ffilm Cannes am Ten yn dilyn deg o ferched
Iranaidd a'u statws mewn cymdeithas draddodiadol y wlad.

Yn dilyn cyfyngiadau gan lywodraeth Iran ar ryddid i wneud ffilmiau a
charchariad y cyfarwyddwyr Jafar Panahi mae Kiarostami wedi cyd-weithio ar
brosiectau yn Japan a Ffrainc a'r Eidal.



https://cy.wikipedia.org/wiki/Ysgyfaint

Prif organau system resbiradu'r corff yw'r ysgyfaint (neu ar lafar: sgyfaint),
sy'n galluogi pobl ac anifeiliaid eraill i anadlu. O fewn mamaliaid a
fertebratau eraill, lleolir dwy ran yr ysgyfaint ger yr asgwrn cefn - o boptu'r
galon. Eu pwrpas yw tynnu (neu 'echdynnu') ocsigen o'r atmosffer a'i basio
ymlaen i lif y gwaed yn y corff. AR yr un pryd caiff y carbon deuocsid ei
ryddhau yn ôl i'r atmosffer; gellir disgrifio hyn fel proses o gyfnewid nwyon.
Caiff y symudiadau sy'n galluogi i'r anadlu hyn ddigwydd ei reoli gan gyhyrau.
Mewn llawer o anifeiliaid y prif gyhyr yw diaffram y thoracs. yr ysgyfaint hefyd
sy'n galluogi anifeiliaid i wneud synnau gwahanol e.e. siarad, udo, mewian a
brefu.

Mae gan fodau dynol ddwy ysgyfaint: y chwith a'r dde. yn Gymraeg defnyddir y
gair ysgyfant weithiau am un rhan. Maent wedi eu lleoli yg ngwactod y thoracs yn
y fron. Mae'r ysgyfaint dde yn fwy na'r chwith, gan fod yr ysgyfaint chwith yn
rhannu lle gyda'r galon. Gyda'i gilydd mae'r ddwy ysgyfaint yn pwyso 1.3 kg. Mae
nhw'n ffurfio rhan isaf y pibellau anadlu sy'n cychwyn yn y trachea ac yn
canghenu i'r bronchi a'r bronciolau ac sy'n derbyn aer i fewn. Mae'r 'canghenau'
hyn yn parhau i rannu a lleihau nes bod yr aer yn cyrraedd alfeoli meicrosgopig,
ble mae'r broses o gyfnewid nwyon yn digwydd. Gyda'i gilydd mae'r ysgyfaint yn
cynnwys 2,400 cilometr (1,500 mi) o bibelli a 300 - 500 o alfeoli.

O amgylch yr ysgyfaint ceir sach eisbilennol sy'n caniatáu i'r waliau mewnol a'r
waliau allanol i lithro yn erbyn ei gilydd wrth i'r anifail anadlu heb fawr o
ffrithiant. Mae'r sach yma nid yn unig yn cwmpasu'r ddwy ran ond hefyd yn rhannu
pob ysgyfaint yn llabedau (lobes). Ceir 3 llabed yn y sgyfaint dde a dwy yn y
sgyfaint chwith. Rhennir y llabedau hyn yn segmentau a llabedynnau (lobules).
Daw cyflenwad unigryw o waed i'r ysgyfaint.



https://cy.wikipedia.org/wiki/Ysgol_(addysg)

Lle a ddynodir ar gyfer addysgu yw ysgol. Fel arfer y mae'n sefydliad (ac yn
adeilad) lle mae disgyblion neu fyfyrwyr, sydd fel arfer yn blant neu yn bobl
ifainc, yn dysgu drwy law athrawon. Lle canolog y dysgu fel arfer yw'r ystafell
ddosbarth, ond dim o angenrheidrwydd bob amser. Gall y dysgu fod mewn labordy er
enghraifft, neu hyd yn oed yn yr awyr agored.

Yng Nghymru ceir addysg mewn ysgolion cynradd i blant unarddeg oed ac iau ac
ysgolion uwchradd o unarddeg tan ddeunaw oed os oes chweched dosbarth, ac o
unarddeg tan 16 oed os nad oes gandddynt chweched dosbarth. Lle nad oes chweched
dosbarth bydd y plant sydd am ddilyn addysg uwch yn mynychu Coleg Trydyddol.

Gelwir ysgolion cynradd sy'n dysgu trwy gyfrwng y Gymraeg yn Ysgolion Cymraeg
a'r ysglion uwchradd sy'n dysgu trwy gyfrwng y Gymraeg yn neu Ysgol ddwyieithog
neu'n Ysgol Naturiol Gymraeg fel a geir yng Ngwynedd.

Cafwyd cwricwlwm newydd ar gyfer Cymru ym Medi 2008, wedi'i osod gan y Cynulliad
Cenedlaethol. Mae’r cwricwlwm hwn yn cynnwys y meysydd canlynol:



https://cy.wikipedia.org/wiki/Ynni_niwclear

Ynni niwclear yw'r enw a ddefnyddir ar gyfer unrhyw dechnoleg sy'n ennill ynni
trwy ddefnyddio adwaith niwclear, naill ai ymholltiad niwclear (Saesneg: nuclear
fission) neu ymasiad niwclear. Ar hyn o bryd, dim ond ymholltiad niwclear a
ddefnyddir yn fasnachol, lle mae'r adwaith niwclear yn cael ei reoli er mwyn
berw dwr a chreu stem, sy'n creu trydan.

Mae'r ddau fath o adwaith yn rhyddhau maint aruthrol o ynni allan o faint
cymharol fychan o fater.

Yn 2005, daeth 6.3% o ynni'r byd, a 15% o drydan y byd, o ynni niwclear. Y prif
gynhyrchwyr oedd yr Unol Daleithiau, Ffrainc a Japan. Cynhyrchodd y tri yma
56.5% o drydan o ynni niwclear y byd y flwyddyn honno.

Yn 2009 roedd 13-14% o drydan y byd yn dod o ynni niwclear ac roedd dros 150 o
longau milwrol yn cael eu gyrru gan yriant niwclear.

Yn 2007, cafwyd adroddiad gan yr Asiantaeth Ynni Atomig y Byd (Saesneg:
International Atomic Energy Agency, neu'r IAEA) fod 439 atomfa niwclear ledled y
byd.

Cychwynnwyd arbrofi gyda defnyddio ynni niwclear i greu trydan cyn gynted ag y
darganfuwyd yr elfennau ymbelydrol megis radiwm. Sylweddolwyd y gallent ryddhau
swm anferthol o ynni ond roedd harneisio'r ynni hwn yn dasg anodd iawn; yn wir
mynnodd tad ffiseg niwclear sef Ernest Rutherford ei bod yn dasg amhosib. Ond ar
ddiwedd y 1930au darganfuwyd theori o'r enw 'ymholltiad niwclear' a sylweddolodd
nifer o wyddonwyr gan gynnwys Leo Szilard y byddai 'adwaith cadwynol' (Saesneg:
chain reaction) yn hwyluso hyn.

Symudodd Fermi a Szilard i'r Unol Daleithiau a sefydlwyd yr adweithydd cyntaf
yno, o'r enw Chicago Pile-1 gan lwyddo yn eu hymgais ar 02 Rhagfyr 1942. Daeth y
gwaith hwn yn rhan o Brosiect Manhattan a lwyddodd i gynhyrchu plwtoniwm ar
gyfer y ddau fom ar Japan. Felly, o'r cychwyn un, ail beth oedd ynni niwclear -
creu bomiau niwclear oedd y bwriad gwreiddiol.

Ar 27 Mehefin 1954 agorodd yr Undeb Sofietaidd Atomfa yn Obninsk - yr atomfa
gyntaf (a'r adweithydd cyntaf) i gynhyrchu trydan ar gyfer grid cenedlaethol,
gan lwyddo i gynhyrchu tua 5 megawatt o ynni trydanol.

Yn Sellafield agorwyd y cyntaf o bedwar adweithydd niwclear yn 1956 yn 'Calder
Hall', ar draws y ffordd i Windscale - yr adweithydd cyntaf yng ngwledydd
Prydain. Un o'r gwyddonwyr a oedd yn gyfrifol am y gwaith hwn ar y pryd oedd
Owain Owain a gyhoeddodd nifer o ysgrifau a llythyrau yn y Faner a phapurau
Cymraeg eraill yn rhybuddio pobl am berygl y lle. Gadawodd Windscale yn 1957 a
chafwyd damwain enfawr yno'r flwyddyn ddilynol.

Bu dwy atomfa yng Nghymru: Atomfa'r Wylfa, Môn ac Atomfa Trawsfynydd. Yn Ionawr
2008 fe gyhoeddodd Llywodraeth Llundain eu bwriad i ddadwladoli llawer o'r
atomfeydd ledled gwledydd Prydain; yn 2009 cyhoeddwyd eu pont yn cefnogi sefydlu
10 o atomfeydd gan gynnwys ail atomfa yn Wylfa. Fodd bynnag, mae'r Cynulliad yng
Nghaerdydd yn gwrthwynebu codi atomfa yng Nghymru.

Mae gan 31 o wledydd adweithydd neu adweithwyr niwclear ac mae 15 o wledydd yn
cynllunio neu'n creu adweithydd/ion gan gynnwys Twrci, Gogledd Corea, Gwlad Pwyl
a Thwrci.

Unwaith mae'r rhodenni wraniwm mewn atomfa wedi 'llosgi' neu adweithio, ni ellir
ei ddefnyddio ymhellach yn yr adweithydd. Mae hyn yn golygu fod cryn wastraff, a
hwnnw'n ymbelydrol. Mae sawl labordy ac atomfa drwy'r byd yn ceisio ailgylchu'r
gwastraff hwn. Mae'r gwastraff hwn yn hynod o beryglus ac nid oes ateb i'r
broblem beth i'w wneud gydag e ar hyn o bryd. Mae'n cymryd 10,000 o flynyddoedd
i'r gwastraff hwn golli ei ymbelydredd.



https://cy.wikipedia.org/wiki/Ymosodiadau_Charlie_Hebdo

Ymosodiad terfysgol angeuol ar bencadlys y cylchgrawn dychanol wythnosol Charlie
Hebdo ym Mharis, 7 Ionawr 2015, oedd ymosodiadau Charlie Hebdo. Lladdwyd 12
person, gan gynnwys 2 heddwas, ac anafwyd 11 - 4 ohonynt yn ddifriol. Roedd yr
darlunwyr Charb, Cabu, Honoré, Tignous, Wolinski, a'r economegydd Bernard Maris
ymysg y meirw.

Am tua 11.30 y bore ar 7 Ionawr 2015, aeth dau ddyn wedi'u harfogi gyda reifflau
AK-47, dryll pelets a grenad roced-yredig i swyddfeydd y cylchgrawn dychanol
wythnosol. Saethodd y dynion hyd at 50 pelen gydag arfau awtomatig, tra oeddynt
yn gweiddi "Allahu Akbar", sef "Mawr yw Duw" yn Arabeg. Lladdwyd deuddeg o bobl,
gan gynnwys y golygydd Stéphane "Charb" Charbonnier, saith person arall a oedd
yn gweithio i Charlie Hebdo, a dau heddwas ac anafwyd 11 arall. Yn y gorffennol,
roedd y cylchgrawn wedi denu sylw'r byd yn sgil ei ddarluniadau o Muhammed,
sylfaenydd y crefydd Islam.

Arestiodd yr heddlu nifer o bobl mewn cysylltiad â'r digwyddiad tra bod yn
chwilio am y ddau ymosodwr. Yn wreiddiol, cafodd trydydd person drwgdybiedig ei
adnabod gan yr heddlu ac ildiodd ef ei hun i'r awdurdodau. Disgrifwyd yr
ymosodwyr fel pobl "arfog a pheryglus" gan yr heddlu, a chodwyd y lefel
bygythiad i'w statws uchaf posib yn Île-de-France a Picardy. Ar 9 Ionawr,
canfuwyd yr ymosodwyr mewn ystad ddiwydiannol yn Dammartin-en-Goële, lle roedd
ganddynt wystl.

Cysylltwyd y saethu yn swyddfeydd Charlie Hebdo ag achos arall o saethu yn
Montrouge a chanfuwyd bod pedwerydd person drwgdybiedig. Roedd y dyn hwn wedi
cipio gwystlon hefyd mewn archfarchnad kosher yn Porte de Vincennes. Gwnaeth yr
heddlu gyrchoedd ar yr un pryd yn Dammartin ac yn Porte de Vincennes; lladdwyd
tri terfysgwr, a lladdwyd neu anafwyd rhai gwystlon. Cadarnhaodd Arlywydd
Ffrainc François Hollande fod pedwar gwystl wedi'u lladd yn yr archfarchnad yn
Vincennes, a chadarnhaodd yr erlynydd eu bod wedi'u lladd cyn i'r heddlu
weithredu. Mae pumed person drwgdybiedig yn dal heb ei dal.

Lladdwyd cyfanswm o ugain person mewn pedwar lleoliad gwahanol rhwng 7 a 9
Ionawr, yn cynnwys y tri therfysgwr ac anafwyd o leiaf un ar hugain o bobl
eraill, rhai ohonynt yn ddifrifol. Dyma oedd ymosodiad terfysgol gwaethaf
Ffrainc ers Bom tren Vitry-Le-François 1961 gan yr Organisation de l'armée
secrète (OAS).

Cyhoeddodd gweddill staff Charlie Hebdo y byddai'r cylchgrawn yn parhau fel
arfer, gyda chynlluniau i argraffu miliwn o gopîau o'r rhifyn nesaf, yn hytrach
na'i 60,000 arferol.

Yn dilyn yr ymosodiadau hyn cafwyd condemniad o weithredoedd y terfysgwyr gan
nifer o wledydd y byd a bathwyd y slogan "Je suis Charlie", Ffrangeg am: "Fi ydy
Charlie") gan gefnogwyr ryddid barn a gwrthwynebiad i derfysgaeth ledled y byd.
Dechreuwyd ei ddefnyddio ar 'Twitter' ac ymledodd fel tân gwyllt. Symbol arall a
ddaeth i'r amlwg drwy'r cyfryngau torfol oedd y y bensel.

Bron yn syth ar ôl y saethu daeth 35,000 o bobl at ei gilydd ym Mharis i ddangos
eu cefnogaeth i'r rhai a fu farw, ac i ryddid barn. Ymledodd y protestiadau hyn
drwy'r byd gan ddod i'w hanterth ar benwythnos y 10-1fed o Ionawr. Cerddodd dros
700,000 o bobl mewn protest yn Ffrainc ar y 10fed o Ionawr, a chafwyd
gorymdeithiau tebyg yn: Toulouse (gyda 100,000), Marseille (45,000), Lille
(35–40,000), Nice (23–30,000), Pau (80,000), Nantes (75,000), Orléans (22,000),
a Caen (6,000).



https://cy.wikipedia.org/wiki/Ymerodraeth_yr_Inca

Ymerodraeth yr Inca (Quechua: Tawantinsuyu) oedd yr ymerodraeth fwyaf ar
gyfandir America. Prifddinas yr ymerodraeth oedd Cusco, a'i chanolbwynt oedd
ucheldiroedd yr Andes ym Mheriw. Dechreuodd ddatblygu yn gynnar yn y 13g, a
chafwyd y tŵf mwyaf rhwng 1438 a 1533, pan ddaeth rhan fawr o orllewin De
America dan eu rheolaeth, yn cynnwys y rhan fwyaf o Ecwador, Periw, gorllewin a
de Bolifia, gogledd-orllewin yr Ariannin, gogledd a rhan o ganolbarth Chile a de
Colombia. Galwai'r Inca eu brenin yn "blentyn yr haul".

Dechreuodd tŵf yr ymerodraeth gyda buddugoliaeth y nawfed inca, Pachacútec, dros
gynghrair y gwladwriaethau chanca yn 1438. Dilynwyd y fuddugoliaeth yma gan
gipio tiriogaethau newydd dan Pachacútec a'i frawd Cápac Yupanqui, yna dan y
degfed inca, Túpac Yupanqui a'i olynydd Huayna Cápac.

Roedd technoleg yr Incao safon uchel gyda gweithdai a ffatrioedd yn cynhyrchu
artefactau metal.tecsteiliau a seramics. Roeddent hefyd yn adeiladu rhwydwaith
eang o ffyrdd. (tua 25,000).

Doedd ganddynt ddim dull o ysgrifennu ond datblygasant ddull o gortyn a chlwm a
elwid quipu a oedd yn cadw gwybodaeth a rhestri.

Cyrhaeddodd y Sbaenwyr dan Francisco Pizarro i diriogaethau'r Inca yn 1526.
Roedd yn awnlwg ei bod yn wlad gyfoethog, a theithiodd Pizarro i Sbaen i gael
hawl i'w goresgyn. Dychwelodd yn 1532, pan oedd yr ymerodraeth ar ganol rhyfel
cartref rhwng dau fab Huayna Capac, Huascar ac Atahualpa. Roedd hefyd wedi ei
gwanychu gan y frech wen, oedd wedi lledu o ganolbarth America. Dim ond 180 o
ddynion oedd gan Pizarro, ond ll wyddodd i goncro'r ymerodraeth. Dienyddiwyd
Atahualpa yn Awst 1533.



https://cy.wikipedia.org/wiki/Ymerodraeth_y_Mughal

Tyrciaid Ymerodraeth fu'n rheoli rhan helaeth o India a'r gwledydd cyfagos o
ddechrau'r 16g hyd ganol y 19g oedd Ymerodraeth y Mughal (Tyrceg: Babür
İmparatorluğu, Wrdw:مغلیہ سلطنت, Muġalīh Sulṭanat).

Roedd brenhinllin y Mughal yn wreiddiol o darddiad Twrcig o ganolbarth Asia.
Sefydlwyd yr ymerodraeth gan Babur, disgynnydd i Genghis Khan a Timur. Yn 1526,
gorchfygodd Babur yr olaf o Swltaniaid Delhi, Ibrahim Shah Lodi, ym Mrwydr
Gyntaf Panipat. Olynwyd Babur gan ei fab Humayun yn 1530, ond collodd ef lawer
o'r tiriogaethau a enillwyd gan ei dad. Cyrhaeddodd yr ymerodraeth ei hanterth
yn ystod teyrnasiad mab Humayun, Akbar Fawr, a ddaeth i'r orsedd yn 1556.
Dilynwyd ef gan ei fab Jahangir, 1605–1627, yna gan Shah Jahan, a adeiladodd y
Taj Mahal yn Agra fel beddrod i'w wraig Mumtaz Mahal,

Dechreuodd ei grym edwino wedi marwolaeth Aurangzeb yn 1707, er iddi barhau am
ganrif a hanner arall. Dim ond dinas Delhi ei hun oedd ym meddiant yr ymerawdwr
olaf, Bahadur Shah II, a'r rhan fwyaf o weddill y wlad ym meddiant Prydain. Yn
dilyn Gwrthryfel India 1857, diorseddwyd Bahadur Shah gan yr awdurdodau
Prydeinig, ac alltudiwyd ef; bu farw'n fuan wedyn.



https://cy.wikipedia.org/wiki/Y_diwylliant_Hallstatt

Enwir y diwylliant Hallstatt ar ôl Hallstatt, pentref yn ardal Salzkammergut yn
Awstria lle darganfuwyd mynwent gynhanesyddol enfawr oedd yn cynnwys 1045 o
feddau. Fe'i darganfuwyd gan Ramsauer yn hanner olaf y bedwaredd ganrif ar
bymtheg. Roedd y bobl yn Hallstatt yn cloddio am halen o'r wythfed ganrif Cyn
Crist hyd y bumed. Mae arddull y nwyddau yn y beddau yn nodedig iawn a cheir
gwrthrychau o'r un arddull ledled Ewrop.

Rhennir diwylliant Hallstatt yn Hallstatt Dwyreiniol a Hallstatt Gorllewinol.
Mae tiriogaeth y diwyyllaint dwyreinol yn cynnwys Croatia, Slofenia, gorllewin
Hwngari, Awstria, Morafia, a Slofacia, ac yn wahanol iawn i'r un gorllewinol
sydd yn cynnwys yr Eidal, y Swistir, dwyrain Ffrainc, de'r Almaen, a Bohemia.
Ond roedd diwylliant yn newid gyda'r canrifoedd, ac hefyd mewn canlyniad yr
arfau, y crochenwaith a'r tlysau a gyplysir ag ef.

Gyda newidiadau mewn dulliau a symudiad poblogaeth ehangodd y diwylliant
Hallstatt tua'r gorllewin: Penrhyn Iberia, Prydain ac Iwerddon. Mae'n debyg i o
leiaf rhan o'r ymlediad hwn gael ei wneud gan bobl oedd yn siarad ieithoedd
Celtaidd. Darganfuwyd crochenwaith du o Attica mewn beddau Hallstatt sy'n tystio
i fasnach rhwng Gwlad Groeg a'r ardal Hallstatt, trwy Marseille, mae'n debyg.
Nwyddau eraill a fewnforiwyd oedd ifori ac (efallai) gwin.

Yn yr ardalodd Hallstatt canolog adeiladid beddau moethus iawn ar un cyfnod.
Cleddid unigolion o statws uchel o dan twmwli enfawr ger bryngaerau, e.e. ym
Magdalenenberg yn ne'r Almaen. Roedd llawer o'r beddau hyn yn cynnwys cerbydau
rhyfel a ieuau ceffylau, er enghraift yn Bycí Skalá, Vix a Hochdorf, ond mae
enghreifftiau yn Swydd Efrog yn Lloegr hefyd. Darganfuwyd model o gerbyd rhyfel
wedi ei wneud o blwm mewn bedd yn Frögg, Carinthia.

Fel arfer, ceir gweithdai gofaint efydd, arian ac aur yng nghaerau'r cyfnod, er
enghraifft yn yr Heuneburg ar Afon Donwy, Mont Lassois ger Chatillon-sur-Seine
yn nwyrain Ffrainc ac yn Molpir yn y Weriniaeth Tsiec.



https://cy.wikipedia.org/wiki/Y_M%C3%B4r_Baltig

Môr rhwng Sgandinafia a gwledydd cyfandir Ewrop yw'r Môr Baltig. Mae cyswllt o
Fôr y Gogledd i'r Môr Baltig trwy Skagerrak a Kattegat, culforoedd rhwng
Denmarc, Norwy a Sweden. Mae maint ei wyneb yn 413,000 km² ac mae hi'n cynnwys
21,600 km³ o ddŵr. Gyda dyfnder cyfartalog o 52m, sy'n ymestyn i 459m ar ei
ddyfnaf, mae'n fôr bas iawn. Yn ogystal dim ond 1% o gynnwys y dŵr sy'n halen yn
y môr hwn, sy'n golygu ei fod yn llai hallt na moroedd eraill.

Y gwledydd ac ardaloedd o gwmpas y Môr Baltig yw Sweden, y Ffindir, Ffederasiwn
Rwsia, Estonia, Latfia, Lithwania, Kaliningrad Oblast (clofan bychan Ffederasiwn
Rwsia), Gwlad Pwyl, yr Almaen a Denmarc.

Y gylffiau mawr yw Gwlff Bothnia rhwng Sweden a'r Ffindir, Gwlff y Ffindir rhwng
y Ffindir a'r gwledydd Baltaidd a Gwlff Riga rhwng Estonia a Latfia.

Yr ynysoedd mwyaf yw Gotland ac Öland (Sweden), Åland (y Ffindir), Hiiumaa a
Saaremaa (Estonia). Ceir ynysoedd niferus oddi ar dir mawr Denmarc, e.e.
Bornholm, Sjælland a Fyn. Mae Åland yn dalaith annibynnol a heb arfbais yn y
Ffindir. Mae'r bobl sydd yn byw ar yr ynys yn siarad Swedeg ac mae baner sydd yn
wahanol iawn i un y Ffindir gan yr ynys. Mae'n aelod-wladwriaeth annibynnol yng
Nghyngor y Gogledd (Nordic Council).

Mae'n bosib mynd trwy afonydd a chamlesi i Afon Volga yn Rwsia, ac oddi yno
ymlaen i'r Môr Gwyn, y Môr Du, Môr Asof a Môr Caspia.

Mae nifer o wledydd yn ffinio â'r môr, ond gelwir Estonia, Latfia a Lithwania yn
"y Gwledydd Baltig".



https://cy.wikipedia.org/wiki/Y_Forwyn_Fair

Yn ôl y Testament Newydd, roedd Mair (a elwir hefyd yn Santes Fair neu'r Forwyn
Fair) yn fam i Iesu Grist. Roedd hi'n briod â Sant Ioseff ac, yn ôl ffynonellau
llai derbynnol, yn ferch i'r saint Joachim ac Ann. Mae efengyl Luc yn adrodd sut
y dysgodd Mair, a oedd yn forwyn (gwyryf) ar y pryd, gan yr archangel Gabriel,
negesydd oddi wrth Dduw, ei bod hi'n mynd i roi genedigaeth wyrthiol i Iesu
Grist, Mab Duw.

Anrhydeddir y Santes Fair yn bennaf yn yr Eglwys Gatholig, ac o fewn yr eglwys
honno credir iddi gael ei llenwi â gras Duw ers ei genedigaeth (nid yw'r
athrawiaeth hon yn golygu, fel mae rhai wedi ei dehongli, bod Mair hithau wedi
cael ei geni yn wyryfol). Athrawiaeth ganolog arall i Gristnogaeth Catholig yw'r
Dyrchafiad, hynny yw, bod corff Mair wedi codi i'r nefoedd wedi ei marwolaeth.
Anrhydeddir hi hefyd o fewn Islam; ceir mwy am fywyd Mair yn y Coran nac yn y
Testament Newydd.

Yn symbolaidd mae'r Forwyn Fair yn cael ei chyfelybu i Arch y Cyfamod yn y
traddodiad liturgiaidd Cristnogol, am ei fod wedi dwyn Crist i'r byd i roi
Cyfamod newydd.

Yn ôl traddodiad treuliodd ddyddiau olaf ei hoes mewn tŷ ger Effesus
(de-orllewin Twrci) a bu farw yno. Creda Catholigion bod ei thŷ yn Nasareth wedi
hedfan oddi ar ei safle wreiddiol i dref Loreto yn yr Eidal ym 1294. Dyma'r unig
safle sy'n gysylltiedig â bywyd Mair drwy Ewrop ac felly y mae yn safle
boblogaidd am bererindodau.



https://cy.wikipedia.org/wiki/Y_Fenni

Mae'r Fenni (Saesneg: Abergavenny) yn dref farchnad yn Sir Fynwy. Lleolir tua 15
milltir (24 km) i'r gorllewin o Drefynwy ar yr A40 ac ar yr A465, a thua 6
milltir (10 km) i'r de orllewin o'r ffin â Swydd Henffordd, a Lloegr. O'i
wreiddiau yn gaer Rhufeinig, deuai'n dref gaerog ganol-oesol o fewn Y Mers. Y
mae gan y dref adfeilion castell carreg a adeiladwyd yn sgil dyfodiad y
Normaniaid.

Hysbysebir y dref fel "Porth i Gymru (Gateway to Wales). Fel yr awgrymir gan yr
enw Saesneg, lleolir y Fenni ar aber afon Gafenni ar afon Wysg. Amgylchynir y
dref gan ddau fynydd, sef Blorens (559m) a Pen-y-Fâl (596m), a phum bryn:
Ysgyryd Fawr, Ysgryd Fach, Deri, Rholben a Mynydd Llanwenarth.

Roedd Gobannium yn gaer Rufeinig a oedd yn amddiffyn y ffordd ar hyd dyffryn
Wysg a oedd yn cysylltu Burrium (Brynbuga) ac Isca Augusta (Caerllion) yn y de â
Cicucium (Y Gaer) a'r canolbarth. Adeiladwyd hefyd er mwyn trechu'r Silwriaid
brodorol. Cafwyd hyd i adfeilion y gaer hon yn y 1960au pan adeiladwyd y swyddfa
bost newydd.

Daw'r enw "Y Fenni" o'r hen enw "Abergafenni". Enwyd afon Gafenni ar ôl y gaer
Rufeinig "Gobannium", a enwyd ar ôl yr hen dduw Celtaidd "Gobannos". Mae hwnnw'n
gyfarwydd i ni heddiw fel Gofannon fab Dôn yn Culhwch ac Olwen. Mae ei enw'n
gytras â'r gair 'gof', yn awgrymu cysylltiadau hynafol rhwng gofaint ag ardal y
Fenni.

Oherwydd ei lleoliad ar y ffin gwelai'r dref sawl rhyfel yn ystod y 12fed a'r
13eg ganrif. Ym 1175, lladdwyd holl benaethiaid Cymreig yr ardal gan Wilym
Brewys, tad y Gwilym Brewyd a geid yn hanes Siwan gan Saunders-Lewis. Gwahoddodd
Gwilym y penaethiaid lleol i'w gastell am wledd ddydd Nadolig. Rhoes y Cymry ei
arfau iddo er mwyn dod i mewn i'r castell, ond yn lle datrys y problemau a oedd
ganddynt, fe'u bradychwyd gan Wilym a'u lladd. Mae Gerallt Gymro yn adrodd i'r
Cymry gipio'r castell o Frewys ym 1182.

Ymosododd Owain Glyndŵr â'r dref ym 1404. Yn ôl yr hanes, daeth gwŷr Glyndŵr i
mewn i'r dref â chymorth Cymraes leol a adawodd iddynt ddod i mewn drwy borth ar
Stryd y Farchnad liw nos. Agorodd y drws a daeth y fyddin i mewn yn llosgi'r
dref, ond yn gadael y castell i fod. Gelwir Stryd y Farchnad "Traitors' Lane"
hyd heddiw.

Sefydlwyd Cymdeithas Cymreigyddion Y Fenni ar 2 Tachwedd 1833, yn y Sun Inn yn Y
Fenni.

Carcharwyd Rudolph Hess yng Nghwrt Maindiff yn ystod yr ail Ryfel Byd, ar ôl
iddo hedfan i'r Alban.

Ceir yma nifer o eglwysi: Eglwys y Santes Fair yw prif eglwys y dref, ac mae'n
un o'r eglwysi mwyaf yng Nghymru. Ceir dwy eglwys a gysegrwyd i Sant Teilo
gerllaw: y cyntaf yn Llandeilo Bertholau a'r ail yn Llandeilo Gresynni. Mae tŵr
cam eglwys Cwm-iou yn nodedig, ychydig filltiroedd o Aberhonddu; gerllaw, saif
Priordy Llanddewi Nant Hodni, priordy Awstinaidd ger pentref Llanddewi Nant
Hodni yng nghymuned Crucornau.



https://cy.wikipedia.org/wiki/Y_Feirws_Zika

Aelod o deulu'r Flaviviridae ydyw'r feirws Zika (neu ZIKV) a'r genws Flavivirus,
sy'n cael ei gario liw dydd gan y mosgito Aedes aegypti. Daw'r enw Zika o'r
Fforest Zika yn Wganda lle gwelwyd y firws yn 1947 am y tro cyntaf.

O fewn bodau dynol, mae'r symtom cyntaf yn ddigon diddim didda ac ysgafn a
gelwir ef yn 'dwymyn Zika', sydd wedi'i hastudio o fewn rhuban o dir o Affrica i
Asia ers yr 1950au. Am ryw reswm, yn 2014, ymledodd y feirws tua'r dwyrain ac ar
draws y Cefnfor Tawel ac i Ynys y Pasg. Yn 2015 ymledodd ymhellach - i ganol
America, y Caribî a De America, lle cafwyd epidemig y firws Zika. Mae'r feirws
Zika yn perthyn yn eithaf agos i gwibgymalwst (neu 'deng'), y dwymyn felen,
Japanese encephalitis a firws Gorllewin y Nil. Mae'r dwymyn a geir yn ddigon
tebyg i gwibgymalwst, a chaiff ei thrin drwy orffwyso'r claf, ond nid oes unrhyw
feddyginiaeth a all ei gwella. Ceir cysylltiad rhwng y dwymyn Zika â
Microceffali mewn babanod newydd eu geni, pan fo'r fam wedi'u heintio a
throsglwyddir y firws i'r plentyn yn y groth..

Yn Ionawr 2016 cyhoeddodd Canolfan Atal Heintiau Unol Daleithiau'r America (CDC)
ganllawiau manwl ynglŷn â theithio i'r gwledydd hynny lle mae'r feirws yn rhemp,
gan gynnwys cymryd gofal cyn dechrau'r daith, canllawiau i ferched beichiog
gydag awgrym y dylent ganslo'r daith. Dilynwyd y CDC gan nifer o gyrff tebyg
mewn gwledydd eraill.

Yn Ionawr 2016 hefyd, cyhoeddodd Cyfundrefn Iechyd y Byd ei bod yn bur debygol y
gwelir y firws yn ymledu drwy'r rhan fwyaf o'r Americas.

Trosglwyddir y feirws Zika gan fosgito yn y genws Aedes, fel yr A. aegypti sy'n
weithgar yn ystod y dydd a'r mosgito A. africanus, A. apicoargenteus, A.
furcifer, A. hensilli, A. luteocephalus, a'r A. vitattus sy'n byw mewn
coedwigoedd. Dengys yr astudiaeth ddiweddaraf (2016) fod cyfnod deor i'r
mosgitos hyn oddeutu 10 diwrnod. Wedi i'r pryfyn gael mynediad i'r corff dynol,
drwy gyfathrach rhywiol, mae'n turio i fewn i gorff merch, ac i fewn i'w brych
ac yn ymosod ar y ffetws cyn ei eni.



https://cy.wikipedia.org/wiki/Y_Cynfeirdd

Tan yn ddiweddar defnyddiwyd yr enw Cynfeirdd i ddisgrifio beirdd y chweched
ganrif yn unig, ond bellach derbynnir yr enw fwy fwy i ddisgrifio'r beirdd o'r
chweched ganrif tan gyfnod y Gogynfeirdd (Beirdd y Tywysogion). Mae'r cyfnod hir
hwn yn cynnwys gwaith y beirdd cynharaf, a elwir yr Hengerdd, ynghyd â gwaith y
beirdd diweddaraf a elwir yn gyffredinol Canu'r Bwlch (am ei fod yn gorwedd
rhwng yr Hengerdd a chyfnod Beirdd y Tywysogion.

Ymhlith gwaith y cynfeirdd sydd wedi goroesi mae gwaith Aneirin a Thaliesin.
Cerdd arbenning o'r cyfnod hwn hefyd yw Armes Prydain, cerdd wlatgarol iawn sy'n
galw am gynghrair i yrru'r Saeson o'r wlad ac a gyfansoddwyd tua 930. Yn aml
cysylltir gwaith y Cynfeirdd â chwedlau a oedd yn cael eu hadrodd gan y
cyfarwydd. Y mwya adnabyddus o'r rhain yw Canu Llywarch Hen a Chanu Heledd. Mae
nifer o'r cerddi sydd yn Llyfr Du Caerfyrddin a Llyfr Coch Hergest yn perthyn i
oes y Cynfeirdd hefyd.

Mae enwau'r beirdd cynharaf sy'n hysbys yn cynnwys Aneirin, Taliesin, Cian,
Talhaearn Tad Awen a Blwchfardd. Dim ond gwaith Aneirin a Thaliesin sydd ar
glawr heddiw. Gelwir gwaith y beirdd hyn yn Hengerdd. Dyma'r canu cynharaf yn
Gymraeg sydd wedi goroesi.

Canai Aneirin a Thaliesin i arweinwyr y Brythoniaid yng Nghymru a'r Hen Ogledd
yn y 6g. Canu arwrol ydyw; cerddi sy'n dathlu bywyd a marwolaeth arwyr o
ryfelwyr ac yn canu clodydd brenhinoedd hael fel Urien Rheged (prif noddwr
Taliesin) a Mynyddog Mwynfawr (noddwr Aneirin). Mae gwreiddiau'r canu hwnnw'n
hen iawn ac yn tarddu o gyfnod y Celtiaid. Er iddo addasu a newid gyda
threigliad amser, parheai'r canu arwrol i fod yn elfen amlwg iawn yng ngwaith y
beirdd Cymraeg hyd gyfnod Beirdd yr Uchelwyr.

Yn wahanol i'r Hengerdd, mae enwau'r rhan fwyaf o'r beirdd a ganai yn y cyfnod a
elwir Canu'r Bwlch (o tua'r 7g hyd yr 11eg) yn anhysbys bellach. O blith yr
ychydig o enwau sydd wedi dod i lawr i ni mae gwaith Afan Ferddig, Arofan,
Meigan a Dygynnelw ar goll ac mae union awduraeth y cerddi a briodolir i Lywarch
Hen a Heledd yn ansicr. Dim ond y gwaith a briodolir i Daliesin yn Llyfr
Taliesin sy'n gysylltiedig â chymeriad hanesyddol, ond fe'i dangoswyd gan Syr
Ifor Williams mai cerddi diweddarach ydyn nhw (ac eithrio rhyw ddwsin o destunau
dilys gan y Taliesin go iawn) a'u bod wedi cael eu cyfansoddi tua'r 9g. Perthyn
i draddodiad yn hytrach na bardd hanesyddol y mae'r cerddi a briodolir i Fyrddin
yn Llyfr Du Caerfyrddin yn ogystal.

Ceir hefyd nifer o gerddi eraill, gan gynnwys y darogan cynnar Armes Prydain,
canu natur, cerddi crefyddol, englynion am arwyr (Englynion y Beddau) a cherddi
sy'n ymwneud â gwirioneddau amlwg (gwirebau). Ni wyddom ddim am awduron y
testunau hyn. Er yn ddiweddarach yn eu ffurf presennol, mae'r cyfresi o gerddi
byr a adnabyddir fel Trioedd Ynys Prydain, yn amlwg â'u gwreiddiau yn y cyfnod
hwn hefyd.



https://cy.wikipedia.org/wiki/WikiLeaks

Sefydliad cyfryngol dielw yw WikiLeaks sy'n cynnal gwefan sy'n rhyddhau
gwybodaeth gyfrinachol ar yr egwyddor fod gan y cyhoedd yr hawl i wybod. Fe'i
sefydlwyd ar ddiwedd Rhagfyr 2006 gan grŵp o newyddiadurwyr o sawl gwlad a
ddaeth at ei gilydd yn wreiddiol dan yr enw Sunshine Press yn 1997. Ers ei
sefydlu mae WikiLeaks wedi tyfu'n gyflym ac wedi ennill sylw dros y byd. Ei
phrif olygydd yw Julian Assange, newyddiadurwr o Awstralia.

Cafodd cartref Theodor Reppe, cofrestrydd enw parth y WikiLeaks Almaenig, sef
wikileaks.de, ei chwilio gan yr heddlu ar 24 Mawrth 2009 ar ôl i WikiLeaks
ryddhau rhestr ddu sensoriaeth yr Australian Communications and Media Authority
(ACMA). Nid effeithwyd ar wefan WikiLeaks ei hun.

Mae llywodraeth Gweriniaeth Pobl Tsieina yn defnyddio ei Phrosiect y Darian
Euraidd (Golden Shield Project) i geisio sensrio pob gwefan gyda "wikileaks" yn
ei URL, yn cynnwys y brif wefan .org a'r amrywiadau rhanbarthol .cn ac .uk. Ond
mae mynediad i'r wefan ar gael er hynny trwy un o'r sawl enw amgen, fel
"secure.sunshinepress.org". Mae'r gwefannau amgen hyn yn newid yn aml, ac mae
WikiLeaks yn cynghori pobl i chwilio'r "wikileaks cover names" cyfredol y tu
allan i Tsieina. Mae peiriannau chwilio ar dir mawr Tsieina, yn cynnwys rhai
Baidu a Yahoo!, yn sensorio pob cyfeiriad at "wikileaks".

Ar 16 Mawrth 2009, ychwanegodd yr Australian Communications and Media Authority
wefan WikiLeaks i'r rhestr ddu o wefannau a fydd yn cael ei blocio i bawb yn
Awstralia os caiff y cynllun sensoriaeth ffiltro rhyngrwyd gorfodol ei weithredu
fel y bwriedir.

Ar 25 Tachwedd 2010, anfonodd yr 'UK Defence, Press and Broadcasting Advisory
Committee' "Defence Advisory Notices" ("DA-Notices") i bapurau newydd yn y DU
cyn cyhoeddi 250,000 o geblau a dogfennau diplomyddol cudd Americanaidd gan
WikiLeaks (gweler isod). Mae'r "DA-Notices" hyn yn galw ar olygyddion i beidio a
chyhoeddi neu ddarlledu eitemau penodol er mwyn "amddiffyn diogelwch
cenedlaethol".

Yn ôl The Times, mae WikiLeaks a'i aelodau wedi cwyno am "ymyrraeth barhaol" ac
am gael eu gwylio gan asiantiaethau'r gyfraith a sefydliadau gwybodaeth gudd.
Mae hyn yn cynnwys cael eu dal am gyfnodau estynedig, meddianu cyfrifiaduron,
bygythiadau, a “covert following and hidden photography".

Yn y gorffennol, mae WikiLeaks wedi honni fod Facebook wedi dileu ei thudalen
gefnogwyr o'r wefan rwydeithio cymdeithasol honno. Erbyn hyn (Rhagfyr 2010) ceir
tudalen arall yn ei le.

Ym 2010, cyhoeddodd gwefan WikiLeaks ddau set o ddogfennau cyfrinachol sy'n
datgelu gwybodaeth am weithgareddau Byddin yr Unol Daleithiau yn y rhyfeloedd yn
Affganistan ac Irac. Mae'r dogfennau cyntaf yn datgelu gwybodaeth gyfrinachol am
y Rhyfel yn Affganistan. Mae'r ail, a gyhoeddwyd ar 22 Hydref 2010, yn cynnwys
391,832 adroddiad ("The Iraq War Logs") gan filwyr Americanaidd am Ryfel Irac am
y cyfnod rhwng 1 Ionawr 2004 hyd 31 Rhagfyr 2009. Cafodd y wybodaeth ei rhyddhau
i WikiLeaks gan ffynhonnell anhysbys yn y Pentagon. Ceir manylion am 109,032 o
farwolaethau yn Irac, sy'n cynnwys marw 66,081 o 'sifilwyr'; 23,984 o'r 'gelyn'
('gwrthryfelwyr'); 15,196 o bobl yn lluoedd llywodraeth Irac a 3,771 o
farwolaethau milwyr 'cyfeillgar' (lluoedd y Cynghreiriaid, Americanwyr yn
bennaf).

Ar 22 Tachwedd 2010, cyhoeddwyd ar drydar Wikileaks y byddai'r datguddiad nesaf
yn "7 gwaith maint yr Iraq War Logs." Ar 28 Tachwedd, cyhoeddodd Wikileaks fod
ei gwefan yn dioddef "Distributed Denial-of-service attack" anferth, ond gaddodd
y byddai'n dal i ryddhau gasgliad mawr o geblau a dogfennau diplomatig o eiddo
llywodraeth yr Unol Daleithiau trwy gytundeb rhagllaw gyda'r papurau newydd El
País (Sbaen), Le Monde (Ffrainc), Der Spiegel (Yr Almaen), The Guardian (DU),
a'r New York Times (UDA). Yn fuan wedyn, cyhoeddodd y Guardian rhai o'r
dogfennau hynny, yn cynnwys un lle mae Ysgrifennydd Gwladol yr Unol Daleithiau
Hillary Clinton yn gorchymyn i ddiplomyddion Americanaidd gael manylion cardiau
credyd, cyfrineiriau ebost a gwybodaeth bersonol arall am gynrychiolwyr Ffrainc,
y DU, Rwsia a Tsieina yng Nghyngor Diogelwch y Cenhedloedd Unedig, yn ogystal â
gwybodaeth gyffelyb am staff blaenllaw y CU ei hun, yn cynnwys yr Ysgrifenydd
Cyffredinol. Datgelwyd hefyd fod cynghreiriaid Arabaidd yr Unol Daleithiau yn
Arabia, yn cynnwys brenin Sawdi Arabia, wedi galw ar America i ymosod ar Iran,
bod llywodraeth Gweriniaeth Pobl Tsieina yn cymryd rhan mewn hacio
cyfrifiadurau, a bod taflegrau Americanaidd yn taro targedau "terfysgol" yn
Iemen er bod llywodraeth y wlad honno, mewn cytundeb gyda'r Americanwyr, yn
dweud yn gyhoeddus mai nhw oedd yn gyfrifol am yr ymosodiadau hynny.

Mewn ymateb i'r datgeliadau, galwodd un cyngreswr Americanaidd, Peter T. King am
enwi WikiLeaks yn "sefydliad terfysgol". Dywedodd Hilary Clinton fod y
datgeliadau yn "ymosodiad ar y gymuned ryngwladol". Cafwyd bygythiadau niferus i
lofruddio Julian Assange, aelodau o'i deulu, cyfreithwyr a staff WikiLeaks.
Rhoddodd y seneddwr Americanaidd John Ensign symudiad o flaen y senedd yn ceisio
cyhoeddi WikiLeaks yn "fygythiad trawswladol" ("transnational threat") a chafwyd
galwadau i asasineiddio Assange gan Marc Thiessen yn y Washington Post, Bill
O'Reilly (sy'n gweithio i Fox News) ac eraill.

Ers iddo ddechrau cyhoeddi'r dogfennau "Cablegate" ar 28 Tachwedd 2010 mae
Wikileaks wedi wynebu sawl cais i dynnu'r wefan i lawr ac atal ei weithgareddau.

Cafwyd y cyntaf o sawl ymosodiad DDoS anferth yn erbyn gwefan swyddogol
WikiLeaks.

Ataliodd cmwni Tableau Software y defnydd o'i feddalwedd delweddu gan wefan
WikiLeaks. Cyfaddefodd llefarydd ar ran y cwmni i hyn ddigwydd ar gais gan y
Seneddwr Joe Lieberman, seneddwr annibynnol gyda chysylltiadau clos â'r Blaid
Ddemocrataidd. Galwodd Liebermann ar bob cwmni a busnes i dorri ei gysylltiad â
WikiLeaks.

Tynnod EveryDNS.com (UDA) brif wefan WikiLeaks (Wikileaks.org) o'i wasanaeth
gyda'r canlyniad nad oedd yn bosibl ei chyrraedd. Dywedodd EveryDNS iddynt wneud
hynny am fod ymosodiadau DDoS yn effeithio ar ei system. Symudodd WikiLeaks i'w
parth wrth gefn yn y Swistir, sef wikileaks.ch.

Ar yr un pryd yn Ffrainc, ysgrifennodd Eric Bresson at gwmniau rhyngrwyd
Ffrengig yn eu rhybuddio i beidio hostio WikiLeaks a rhybuddiodd y byddai
"ganlyniadau" yn wynebu unrhyw gwmni a anwybyddai'r rhybudd.

Terfynnodd PayPal, a berchnogir gan eBay, ei gytundeb gyda WikiLeaks. Mewn
canlyniad atalwyd cefnogwyr rhag gyfrannu arian. Fel cyfiawnhad, dywedodd "[it]
cannot be used for any activities that encourage, promote, facilitate or
instruct others to engage in illegal activity."

Daeth y cwmni Swisaidd Switch dan bwysau aruthrol gan lywodraethau Ffrainc ac
UDA i atal cynnal gwefannau WikiLeaks, ond gwrthododd.

Terfynnodd y cwmni Ffrengig OVH ei wasanaeth rhyngrwyd i WikiLeaks. Newidiodd
WikiLeaks i'r cwmni Swedaidd y Pirate Party.

Terfynnodd MasterCard ei wasanaeth. Dywedodd llefarydd "MasterCard is taking
action to ensure that WikiLeaks can no longer accept MasterCard-branded
products."

Daeth gwasanaethyddion rhyngrwyd WikiLeaks yn Sweden dan ymosodiad DDoS anferth.

Rhewodd PostFinance, gwasanaeth post y Swistir, gyfrif personol Julian Assange
ar "technicality".

Ataliodd cwmni cardiau credyd VISA ei wasanaethau i WikiLeaks. Dywedodd
llefarydd ar ran y cwmni "Visa Europe has taken action to suspend Visa payment
acceptance on WikiLeaks' website pending further investigation into the nature
of its business and whether it contravenes Visa operating rules."

Cyhoeddodd y Bank of America ei fod yn atal pobl rhag cyfrannu arian i WikiLeaks
"am resymau polisi mewnol."



https://cy.wikipedia.org/wiki/Wica

Mae Wica, sy'n cael ei alw yn Gwrachyddiaeth Baganaidd, yn grefydd Baganaidd
gyfoes. Datblygwyd hi yn Lloegr yn ystod hanner cyntaf yr ugeinfed ganrif a
daeth hi i amlwg y cyhoedd ym 1954 oherwydd Gerald Gardner, gwas sifil
Prydeinig. Mae gan Wica'i sylfeini mewn credoau paganaidd hynafol a hermetig yr
ugeinfed ganrif am ei strwythur diwinyddol ac arferion defodol.

Nid oes awdurdodaeth ganolog gan Wica. Crëwyd ei hymarferion, egwyddorion, a
chredau traddodiadol gyntaf yn y 1940au a 1950au gan Gardner a Doreen Valiente
mewn llyfrau yn ogystal â dysgeidiaethau llafar ac ysgrifenedig cyfrinachol a
gafodd eu rhoi i ddilynwyr newydd. Mae llawer o amrywiadau ar y prif strwythur,
ac mae'r grefydd wedi tyfu ac yn esblygu dros amser. Rhennir hi yn sawl llinach
ac enwadau (traddodiadau), ac mae gan bob un o'r rhain strwythur ei hun.
Oherwydd nad oes ganddi awdurdodaeth ganolog, weithiau ceir anghytuno ar sawl
mater, megis beth yn union yw Wica. Mae rhai traddodiadau, fel Wica Draddodiadol
Brydeinig, yn dilyn llinach ynydu Gardner yn dynn ac yn ystyried y dylid
defnyddio'r term Wica gyda thraddodiadau tebyg eraill yn unig, ond nid i
draddodiadau eclectig, newydd.

Fel arfer, mae Wica yn addoli Duwies a Duw. Portreadir y rhain yn draddodiadol
fel Duwies y Lleuad a'r Duw Corniog. Mae'n gyffredin i alw'r Dduwies a'r Duw yn
"Fam Fawr" a "Duw Corniog Mawr". Mae rhai Wiciaid yn gweld y ddau yma'n rhannau
mwyaf o ddiwinyddiaeth holldduwiaethol.

Er bod barnau Wica am ddiwinyddiaeth yn amrywio, mae'r mwyafrif o Wiciaid yn
credu mewn duw a duwies. Deallir duwies a duw drwy fframweithiau pantheistiol
(agweddau deuol o'r un duwdod), deuoliaethol (dau gyferbyniad pegynol),
amldduwiaeth gadarn (eu bod yn wahanol ac yn bodoli mewn holldduwfa fawr sy'n
cynnwys duwiau a duwiesau paganaidd eraill), neu amldduwiaeth feddal (yn cynnwys
llawer o dduwiau a duwiesau llai). Mewn rhai cysyniadau pantheistiol a
deuoliaethol, gwelir duwiau a duwiesau o wahanol ddiwylliannau yn agweddau'r un
Dduwies neu Dduw. Serch hynny, mae safbwyntiau diwinyddol eraill i'w cael yn
Wica, megis undduwiaeth, sef y gred mai un uwch-dduw/-dduwies yn unig sy'n
bodoli. Gwelir yr uwch-dduw/-dduwies yn Dduwies yn unig yn ôl rhai traddodiadau,
megis Wica Dianigiadd, ond mae traddodiadau eraill, megis yr Eglwys a'r Ysgol
Wicaidd, yn credu nad oes cenedl (o ran rhyw) i'r duwdod hwn.

Yn ôl y Gwrachod Janet a Stewart Farrar, a oedd yn credu mewn holldduwiaeth,
deuoliaeth, ac animistiaeth, mae Wiciaid yn "credu bod yr holl gosmos yn fyw, yn
gyfan gwbl ac ymhob man", ond "nad ydyw'r fath farn organig y cosmos yn gallu
cael ei mynegi'n llawn, ac nid oes modd iddi fyw heb y cysyniad o Dduw a Duwies.
Nid oes amlygiad heb bolareiddiad; felly ar y lefel greadigol uchaf, y lefel
ddiwinyddol, rhaid i'r polareiddiad fod yn eglur ac yn rymus ar y cyfan, yn
ogystal ag ystyried a lledaenu'i hunan drwy bob un lefel ficrogosmig."

I'r mwyafrif o Wiciaid, gwelir y Duw a'r Dduwies yn bolareddau cyflenwol yn y
bydysawd sy'n cydbwyso'i gilydd, ac o ganlyniad i hyn, cymharir hwy â'r cysyniad
o in iang a geir yn Nhaoaeth. O'r herwydd, dehonglir hwy yn "ymgorfforiadau o
amlygiad mewn natur." Mae rhai Wiciaid eraill yn credu mai symbolau o'r
polareddau hyn ydyn nhw, tra bod eraill yn credu mai bodau diffuant sy'n
bodoli'n annibynnol ydyn nhw. Fel arfer, rhoddir priodoleddau symbolaidd i'r
ddau dduwdod hyn, gan gynrychioli'r Dduwies gyda'r Ddaear (h.y., Mam y Ddaear),
ond hefyd weithiau fel y Lleuad, sy'n canmol y Duw, a gynrychiolir fel yr Haul.

Yn draddodiadol, gwelir y Duw fel y Duw Corniog, a gysylltir â natur, anial,
rhywioldeb, hela, a'r cylchred bywyd. Yn ôl y traddodiad, rhoddir enwau gwahanol
iddo, gan gynnwys Cernunnos, Pan, Atho, a Karnayna. Er nad yw'r ffigwr hwn yn
cyfateb i'r ffigwr traddodiadol Cristnogol o Satan, a welir fel endid sy'n
ymroddedig i ddrwg o fewn Cristnogaeth, mae lleiafrif bach o Wiciaid, ynghyd â'r
cyhuddiadau o dreialon gwrachod hanesyddol, yn cyfeirio at eu Duw Corniog gydag
enwau fel Satan, megis "y Diafol" neu fel "Lwsiffer", term Lladin sy'n golygu
"cariwr golau". Ar adegau eraill, gwelir y Duw fel y Dyn Gwyrdd, ffigwr
traddodiadol mewn celf a phensaernïaeth Ewropeaidd, a dehonglir nhw yn
gysylltiedig â'r byd naturiol. Gwelir y Duw hefyd fel Duw Haul, yn bennaf ar
adeg Gŵyl Ganol yr Haf, neu heuldro'r haf. Cred arall am y Duw yw ei fod yn
Frenin Derw a Brenin Celyn, sy'n rheoli dros y gwanwyn a'r haf, gyda'r llall yn
rheoli dros yr hydref a'r gaeaf.

Portreadir y Dduwies fel arfer fel Duwies Driphlyg, ac felly yn dduwies driphlyg
sy'n cynnwys yr Wyryf, y Fam, a'r Hen Wrach. Mae gan bob un ohonyn nhw
briodoleddau gwahanol, sef gwyryfdod, ffrwythlondeb, a challineb yn ôl eu trefn.
Gwelir hi hefyd fel Duwies Leuad, a rhoddir yr enw Diana arni, enw'r dduwies
Rufeinig hynafol . Mae rhai Wiciaid yn meddwl bod y Dduwies yn fwy pwysig na'r
Duw a'i bod yn arbennig oherwydd ei bod yn cynnwys ac yn rhoi genedigaeth i
bopeth. Gwelir y Duw fel y wreichionen o fywyd ac ysbrydoliaeth y tu mewn i'w
hun, ei chariad a'i phlentyn ar yr un pryd. Gwelir hyn yn fframwaith
traddodiadol y cwfen. Yn Wica Dianigaidd, yr unig dduwdod yw'r Dduwies, sy'n
gysyniad a feirniadir gan aelodau o draddodiadau sy'n fwy egalitaraidd.

Dyfeisiwyd y cysyniad o grefydd sy'n credu mewn Duw Corniog a Duwies gan
Eifftydd o'r enw Margaret Murray yn ystod y 1920au. Credai, yn sgil ei theorïau
ei hun ynglŷn â threialon gwrachod yn Ewrop Ddiweddar Gynnar, fod yr addolwyd
duw a duwies, ond y Duw Corniog yn bennaf, gan gwlt y gwrachod ers i orllewin
Ewrop ildio i Gristnogaeth. Erbyn hyn, gwrthodir y ddamcaniaeth hon yn fawr
iawn, ond roedd Gardner yn gefnogwr o'r ddamcaniaeth, a chredai mai parhad o
gwlt y gwrachod hanesyddol hynny oedd Wica, ac felly roedd y Duw Corniog a'r
Dduwies yn dduw a duwies hynafol Ynysoedd Prydain. Gwrthbrofwyd y datganiad hwn
gan ysgolheictod diweddar, ond er hynny, addolwyd casgliad o wahanol dduwiau
corniog a duwiesau mamol hyd a lled Ynysoedd Prydain yn ystod y cyfnodau
canoloesol cynnar a hynafol.

Mae llawer o Wiciaid yn meddwl mai dim ond dau agwedd o'r un Duwdod yw'r Duw a'r
Dduwies, a welir yn aml fel duwdod pantheistiol, trwy hynny'n amgylchynu popeth
yn y bydysawd o fewn ei ddiwinyddiaeth. Yn ei ysgrifeniadau cyhoeddus,
cyfeiriodd Gardner at yr endid hwn fel y Prif Symudydd, ond datganodd ei fod yn
adnabyddadwy o hyd, er o fewn defodau ei draddodiad, Wica Gardneraidd, cyfeirir
ato fel y Dryghten, sy'n golygu "arglwydd" mewn Hen Saesneg yn wreiddiol. Ers
hynny, rhoddwyd llawer o enwau eraill arno gan wahanol Wiciaid; "The One" gan
Scott Cunningham er enghraifft.

Yn ogystal â phantheistiaeth a deuoliaeth, mae llawer o Wiciaid yn derbyn y
cysyniad o amldduwiaeth, trwy hynny'n credu bod llawer o wahanol dduwiau a
duwiesau yn bodoli. Mae rhai yn derbyn barn yr ocwltiwr Dion Fortune, fod "pob
un duw yn un duw, ac mae pob un dduwies yn un dduwies" — hynny yw, bod duwiau a
duwiesau o bob un diwylliant, yn ôl eu trefn, yn agweddau o'r un uwch Dduw ac
uwch Dduwies. Gyda'r farn hon, gall Wiciad edrych ar y Dduwies Almaenig Ēostre,
y Dduwies Hindŵaidd Kali, a'r Forwyn Fair fel amlygiadau'r un Dduwies oruchaf,
ac yn yr un modd, y Duw Celtaidd Cernunnos, y Duw Groegaidd hynafol Dionysus, ac
Yahweh (o Judo-Gristnogaeth) fel amlygiadau'r un Duw goruchaf. Mae dynesfa
amldduwiol fwy caeth yn meddwl mai endidau arbennig yw'r gwahanol dduwiau a
duwiesau, gwahanol mewn eu hawliau eu hunain. Mae Janet Farrar a Gavin Bone wedi
cynosod bod Wica yn dyfod yn fwy amldduwiol wrth iddi aeddfedu, gan dueddu
cynnwys safbwynt Paganaidd mwy traddodiadol. Mae rhai Wiciaid yn synio'r nid
personoliaethau llythrennol yw'r duwiau a'r duwiesau, ond yn archfathau
trosiadol, trwy hynny'n caniatáu iddynt fod yn anffyddwyr mewn ffordd. Honnwyd y
fath farn gan Archoffeiriades Vivianne Crowley, a oedd yn seicolegydd ac yn
ystyried y Duwiau a Duwiesau Wicaidd i fod yn Archfathau Jungaidd a oedd yn
bodoli o fewn y meddwl isymwybodol a wysir yn ystod defod. Oherwydd hyn,
dywedodd, "Mae'r Dduwies a'r Duw yn amlygu eu hunain inni ar ffurf breuddwyd a
gweledigaeth."

Yn hanfodol, crefydd fewnfodol yw Wica, ac i raddau, mae'r syniad hwn hefyd yn
cynnwys elfennau o animistiaeth. Cred sy'n ganolog i Wica yw'r Dduwies a'r Duw
yn gallu amlygu eu hunain mewn ffurf bersonol, fel arfer trwy gyrff yr
Archoffeiriades a'r Archoffeiriad sy'n perfformio defodau megis Tynnu'r Lleuad i
lawr neu Dynnu'r Haul i lawr.

Mae'r gred yn yr ôl-fywyd yn amrywio o Wicaid i Wicaid, er bod ailymgnawdoliad
yn ddysgeidiaeth draddodiadol sy'n dyddio'n ôl i Gwfen y Fforest Newydd yn y
1930au. Dywedodd Raymond Buckland, yr Archoffeiriad dylanwadol, fod enaid dynol
yn ailymgnawdoli i mewn i'r un rhywogaeth dros sawl bywyd er mwyn dysgu gwersi
ac ymestyn yn ysbrydol, ond nid yw'r gred hon yn gyffredinol, gan fod llawer o
Wiciaid yn credu y gall enaid ailymgnawdoli i mewn i wahanol rywogaethau. Serch
hynny, mae gan Wiciaid ddywediad poblogaidd: "unwaith yn wrach, wastad yn
wrach," sy'n dangos y gred mai ailymgnawdoliadau o wrachod blaenorol yw Wiciaid.

Fel arfer, mae Wiciaid sy'n credu mewn ailymgnawdoli yn credu bod yr enaid yn
gorwedd rhwng ailymgnawdoliadau yn yr Arallfyd neu Wlad yr Haf, sydd â'r enw
"ecstasi'r Dduwies" yn ôl Gardner. Mae llawer o Wiciaid yn credu yn y gallu i
gysylltu ag ysbrydion sy'n preswylio yn yr Arallfyd drwy gyfryngwyr ysbryd a
byrddau wiji, yn bennaf ar adeg Nos Galan Gaeaf/Samhain, er bod eraill yn
anghytuno â'r arfer hwn, megis yr Archoffeiriad Alex Sanders, a ddywedodd "bu
iddynt farw; boed iddynt fod mewn heddwch". Ymddengys fod y gred hon wedi cael
ei dylanwadu arni gan ysbrydegaeth, a oedd yn boblogaidd iawn ar yr adeg pan
ymddangosodd Wica, ac roedd profiad o ysbrydegaeth gan Gardner ac Wiciaid cynnar
eraill megis Buckland a Sanders.

Er gwaethaf tipyn o gred ynddo, felly, nid yw Wica yn rhoi pwyslais ar ôl-fywyd,
gan ganolbwyntio'n hytrach ar fywyd cyfredol; fel sylwodd yr hanesydd Ronald
Hutton, "ymddengys mai safle greddfol llawer [o Wiciaid] yw os ydych yn gwneud y
gorau o'r bywyd cyfredol, wedyn bydd y bywyd nesaf, fwy neu lai, yn elwa o'r
broses hon, ac o ganlyniad y dylai bwysleisio ar y presennol".

Mae llawer o Wiciaid yn credu mewn dewiniaeth, grym a ellir ei drin gan ymarfer
hud neu swyngyfaredd. Gelwir hud yn "magick" yn Saesneg, gair a fathwyd gan yr
ocwltiwr dylanwadol Aleister Crowley, er bod y sillafiad hwn yn fwy cyffredin i
grefydd Crowley Thelema nag i Wica. Yn wir, mae llawer o Wiciaid yn cytuno â'r
diffiniad o ddewiniaeth a hud a gynigwyd gan ddewiniaid seremonïol, megis
Aleister Crowley, a ddywedodd "y wyddoniaeth a chrefft o beri newid i ddigwydd
wrth gyd-fynd ag ewyllys yw dewiniaeth." Dywedodd dewin seremonïol arall o'r enw
MacGregor Mathers, "y wyddoniaeth o reoli'r grymoedd cudd o natur yw
dewiniaeth." Mae llawer o Wiciaid yn credu mai peth naturiol yw dewiniaeth, a
gamddeallir hyd yn hyn gan wyddoniaeth gyfoes, ac o ganlyniad nid yw Wiciaid yn
edrych arno fel peth goruwchnaturiol, ond fel rhan yr "uwch bwerau sy'n
preswylio mewn natur" yn ôl Leo Martello. Mae rhai o Wiciaid yn credu mai gwneud
defnydd llawn o'r pum synnwyr er mwyn cyflawni canlyniadau rhyfedd yw
dewiniaeth. Mae rhai o Wiciaid eraill yn dweud nid ydynt yn gwybod sut mae
dewiniaeth a hud yn gweithio, dim ond yn credu ei bod yn bodoli oherwydd gwelont
ddewiniaeth a hud yn gweithio.

Mae Wiciaid yn castio swynion yn ystod arferiadau defodol (a gynhelir yn aml o
fewn cylch sanctaidd) mewn cais i ddod â newid go iawn ar y byd ffisegol. Mae
swynion cyffredin yn cynnwys swynion i iacháu pobl, swynion ynglŷn â chariad a
ffrwythlondeb, neu i atal dylanwadau negyddol ar bobl. Cyfeiriwyd llawer o
Wiciaid cynnar, megis Alex Sanders, Doreen Valiente, a Sybil Leek, at eu hud eu
hunain fel "dewiniaeth wen", mewn cyferbyniad â "dewiniaeth ddu", drwg a
Sataniaeth. Defnyddiodd Sanders derminoleg debygol megis "llwybr y llaw chwith"
er mwyn disgrifio dewiniaeth faleisus, a "llwybr y llaw dde" er mwyn disgrifio
dewiniaeth a wnaethpwyd gyda bwriadau da; terminoleg a fathwyd gydag ocwltiwr
o'r enw Madame Blavatsky yn y bedwaredd ganrif ar bymtheg. Bellach, mae rhai o
Wiciaid diweddar wedi peidio â defnyddio'r dicotomïau o ddewiniaeth wen-ddu a
llwybr y llawr chwith-dde, gan ddadlau na ddylai'r lliw du fod ag unrhyw
gysylltiadau drwg.

Ym 1985, dywedodd yr ysgolheigion Rodney Stark a William Bainbridge fod Wica
"wedi adweithio i seciwlareiddiad gyda phlymiad byrbwyll yn ôl i mewn i
ddewiniaeth" a'i fod yn grefydd adweithiol a fydd yn marw'n fuan. Beirniadwyd y
farn hon yn hallt ym 1999 gan yr hanesydd Ronald Hutton, a ddywedodd fod "llawer
[o Wiciaid] â swyddi ar fin ymyl dorri [o ddiwylliant gwyddonol], megis
technoleg gyfrifiadurol."

Nid oes cod moesol neu ddogma a ddilynir yn slafaidd gan Wiciaid o urhyw
draddodiad, serch hynny, mae'r mwyafrif yn dilyn cod moesol o'r enw'r Cyngor
Wicaidd, sy'n datgan "os nad yw'n brifo neb, gwnewch yr hyn a fynnwch."
Dehonglir hyn fel arfer fel datganiad o'r rhyddid i weithredu, gyda'r angen i
gymryd cyfrifioldeb am yr hyn sy'n dilyn o ganlyniad i'ch gweithredoedd a
lleihau'r niwed i'ch hunan a phobl eraill. Mae'r Gyfraith o Ddychweliad Triphlyg
yn elfen gyffredin arall o foesoldeb Wica, sy'n dweud, "yr hyn a anfonir allan
gennych, naill ai'n garedig neu'n faleisus, fydd yn dychwelyd atoch deirgwaith
cryfach," neu gyda grym cyfartal ar lefel y corff, y meddwl, a'r ysbryd - syniad
sy'n debyg i syniad y dwyrain o garma. Cyflwynwyd y Cyngor Wicaidd a'r Gyfraith
o Ddychweliad Triphlyg i mewn i Wica gan Gerald Gardner, a dderbynnir gan
draddodiadau Gardneraidd a thraddodiadau tebyg.

Mae llawer o Wiciaid hefyd yn ceisio byw wrth set o wyth rhinwedd a soniwyd
amdanyn nhw o fewn Siars y Dduwies gan Doreen Valiente, sef digrifiwch,
parchedigaeth, anrhydedd, gostyngeiddrwydd, cryfder, prydferthwch, pŵer, a
thosturi. Yn y gerdd, trefnwyd y rhinweddau mewn parau o gyferbyniadau
cyflenwol, gan adlewyrchu deuoliaeth sy'n gyffredin mewn athroniaeth Wicaidd.
Mae rhai Wiciaid â llinach hefyd yn sylwi fod set o Gyfreithiau Wicaidd ar gael,
a elwir Cyfreithiau'r Grefft neu Ardanes, gyda 30 ohonyn nhw'n bodoli o fewn
traddodiad Gardner, a gyda 161 o fewn traddodiad Sanders. Dadleuodd Valiente, y
crëwyd y tri-deg rheol hyn gan Gardner ei hun mewn iaith ffug-hynafaidd fel y
sgil gynnyrch o groesdynnu mewnol o fewn ei Gwfen Coed Briced. Crëwyd y rheolau
eraill fel ychwanegiadau hwyr gan Alex Sanders yn ystod y 1960au.

Er i Gardner ddangos tueddiadau negyddol i gyfunrywioldeb ar y cychwyn, gan
ddweud ei fod yn dyfod â "rheg y dduwies", fe'i derbynnir yn gyffredinol ymhob
un traddodiad Wicaidd erbyn hyn, gyda rhai grwpiau, megis y Minoan Brotherhood
(Brawdoliaeth y Minoaid), yn canolbwyntio eu hathroniaeth o'i gwmpas. Yn ogystal
â hyn, roedd cymeriadau pwysig, gwahanol o fewn Wica, pobl megis Alex Sanders ac
Eddie Buczynsky, yn gyfunrywiol neu'n ddeurywiol, a hynny ar goedd.

O fewn rhai traddodiadau, mae cred yn y pum elfen glasurol, er mai annhebyg ŷnt
i hen Roeg, fe'i gwelir yn elfennau symbolaidd yn hytrach na llythrennol; hynny
yw, maent yn cynrychioli agweddau o fater. Caiff y pum elfen hyn eu harddeisyf
yn ystod llawer o ddefodau hudol, megis wrth gysegru cylch hudol: Aer, Tân, Dŵr
a Daear, yn ogystal ag Ether (neu Ysbryd) yw'r pum elfen. Dyfeisiwyd gwahanol
gydweddiadau er mwyn egluro cysyniad y pum elfen; er enghraifft, mae Ann-Marie
Gallagher yn defnyddio cysyniad o goeden, a wneir o Ddaear (gyda mater y pridd a
phlanhigyn), Dŵr (sudd a lleithder), Tân (drwy ffotosynthesis) ac Aer (gan greu
ocsigen o garbon deuocsid), a gyfunwyd gyda'r Ysbryd.

Yn draddodiadol o fewn Wica Gardneraidd, mae pob un elfen wedi cael ei chysylltu
â phwynt cardinal y cwmpawd; Aer â'r dwyrain, Tân â'r de, Dŵr â'r gorllewin,
Daear â'r gogledd, ac Ysbryd â'r canol. Sut bynnag, datganodd rhai Wiciaid,
megis Frederic Lamond, fod y set o bwyntiau cardinal hyn yn gallu cael eu
defnyddio'n unig yn ne Lloegr, lle datblygwyd Wica, a fydd yn rhaid i Wiciaid
eraill bennu cyfarwyddiadau eu hunain yn ôl eu traddodiadau eu hunain, er
enghraifft, dylai pobl sy'n byw ar arfordir y dwyrain o Ogledd America arddeisyf
Dŵr yn y dwyrain yn hytrach na'r gorllewin oherwydd bod y corff anferth o ddŵr,
y Môr Iwerydd, i'w dwyrain iddyn nhw. Mae traddodiadau Wicaidd eraill wedi
cysylltu'r elfennau gyda gwahanol bwyntiau cardinal; cymdeithaswyd Clan Tubal
Cain Robert Cochrane y Ddaear gyda'r de, Tân gyda'r dwyrain, Dŵr gyda'r
gorllewin a'r Aer gyda'r gogledd, a rheolir bob un elfen gan wahanol dduw neu
dduwies sy'n blant i'r Duw Corniog a'r Dduwies. Symboleiddir y pum elfen gyda'r
pum pwynt y pentagram, y symbol mwyaf ddefnyddir o fewn Wica.

Sylwodd yr Arch Offeiriades ac ymchwiliwr Neo-baganaidd Margot Adler, y
diffiniwyd defod fel "dull o atgyfannu unigolion a grwpiau i mewn i'r cosmos, ac
i glymu gweithgareddau o fywyd dyddiol i mewn â'u harwyddocâd - a anghofiwyd
amdano'n aml". Dywedodd hefyd nad yw dathliadau a defodau newid byd o fewn Wica
yn "brofion sych, ailadroddus, wedi'u ffurfioli", ond yn cael eu perfformio
gyda'r un pwrpas o beri profiad crefyddol o fewn eu cyfraniadau. Sylwodd fod
llawer o Wiciaid yn ofalus ynghylch bodolaeth y duwiau a'r duwiesau a'r ôl-fywyd
ayyb, ond maent yn weithredol o fewn y Grefft heblaw hyn, oherwydd eu profion
defodol. Dywedodd Glenna Turner, "Rwy'n dwli ar fytholeg, breuddwydion, a chelf
weledigaethol. Y lle mae pob un o'r pethau hyn yn ffitio â'i gilydd yw'r Grefft
- harddwch, pasiantri, cerddoriaeth, dawnsio, canu, a breuddwydio."

Datganodd Aidan Kelly, Archoffeiriad a hanesydd y Grefft, fod ymarferiadau a
phrofion o fewn Wica yn fwyfwy pwysig na'r credoau, gan ddweud "[bod Wica] yn
grefydd o ddefod yn hytrach nag yn ddiwinyddiaeth. Mae'r ddefod yn gyntaf; mae'r
fytholeg yn ail. Ac wrth gymryd agwedd mai mythau'r Grefft yw'r 'gwir hanes' yn
y ffordd mae ffwndamentaliaid yn edrych ar chwedleuon o Genesis yn swnio'n
wallgof." Dyma'r rheswm yn ôl Adler: "mae'n eironig, oherwydd wrth ystyried y
datganiadau i gyd sydd yn erbyn Dewiniaeth fel bygythiad, un o'r unig
safbwyntiau crefyddol yw'r Grefft sy'n hollol gydnaws gyda gwyddoniaeth
ddiweddar, gan ganiatáu sgeptigaeth ynghylch ei haelodau, mythau, a defodau eu
hun hyd yn oed."

Mae llawer o ddefodau o fewn Wica a ddefnyddir wrth ddathlu'r Gwyliau, addoli'r
duwiau a duwiesau a gweithio hud a dewiniaeth. Cynhelir y defodau hyn ar leuad
lawn fer arfer, neu ar y lleuad newydd weithiau, a elwir yn Esbat. O fewn
defodau nodweddiadol, mae'r cwfen yn ymgynnull o fewn cylch hudol a gastiwyd a
phurwyd yn ddefodol. Mae castio'r cylch yn cynnwys arddeisyfiad y
"Gwarcheidwaid" o'r pwyntiau cardinal, ochr yn ochr gyda'i elfennau clasurol
priodol; Aer, Tân, Dŵr, a Daear. Unwaith i'r cylch gael ei gastio, gellir
perfformio defod dymhorol, gweddïo, a gweithio hud a dewiniaeth. Mae'r defodau
hyn yn cynnwys set arbennig o offer hudol fel arfer. Mae'r rhai hyn yn gallu
cynnwys cyllell a elwir yn athamé, hudlath, pentagl a charegl, ac mae offer
eraill yn cynnwys ysgubell, crochan, canhwyllau, arogldarth a llafn crwm a
adnabyddir fel bolein. Mae Allor yn bresennol yn y cylch fel arfer, sy'n dal
offer defodol a osodir arno, ac weithiau arddangosir cynrychiolaethau'r Duw a'r
Dduwies. Cyn mynd i mewn i'r cylch, mae rhai traddodiadau'n ymprydio am
ddiwrnod, a/neu ymdrochi yn ddefodol. Wedi i ddefod orffen, diolchir i Duw a'r
Dduwies, a'r Gwarcheidwaid, a chaeir y Cylch.

Mae rhai traddodiadau, yn enwedig Wica Gardneraidd, yn ymarfer wrth fod yn
noeth, hefyd a elwir yn skyclad. Ni wyddys o le mae'r term yn dod, ond mae
rhai'n dweud ei fod yn tarddu o linell yn Aradia, or the Gospel of the Witches,
record o ddewiniaeth Eidalaidd a ysgrifennwyd gan Charles Leland. Mae
traddodiadau eraill yn gwisgo gynau gyda chordiau a glymwyd o gwmpas y wast neu
ddillad normal y stryd. O fewn rhai traddodiadau, perfformir dewiniaeth ryw
defodol ar ffurf y Ddefod Fawr, lle mae'r Archoffeiriaid a'r Archoffeiriades yn
arddeisyf i'r Duw a'r Dduwies eu perchenogi cyn perfformio cyfathrach rywiol er
mwyn codi egni hudol i'w ddefnyddio i weithio swynion. O fewn rhai achosion,
perfformir y Ddefod Fawr "mewn tocyn", trwy hynny'n symbolaidd yn unig, gan
ddefnyddio athamé er mwyn cynrychioli'r pidyn a charegl er mwyn cynrychioli'r
wain.

Mae Wiciaid yn dathlu wyth gŵyl dymhorol o'r enw Gwyliau (Saesneg: Sabbats).
Cyfeirir atynt i gyd fel Rhod y Flwyddyn. Mae llawer o Wiciaid, megis Wiciaid
Gardneraidd a llawer o Wiciaid eclectig yn dathlu'r wyth Gŵyl, ond o fewn
grwpiau a thraddodiadau eraill, yn enwedig y rhai sy'n disgrifio eu hunain fel
"Dewiniaeth Draddodiadol", megis y Clan o Tubal Cain, fe ddethlir pedair gŵyl yn
unig, ac mae'r grŵp Ros an Bucca o Gernyw, yn achos prin iawn gan ei fod yn
dathlu chwe gŵyl yn unig. Y pedair gŵyl sy'n gyffredin i bob un o'r grwpiau hyn
yw'r dyddiau chwarter croes, a gyfeirir atynt weithiau fel Gwyliau Mawr neu
Wyliau Tân, a dechreuasant fel gwyliau a ddathlwyd gan y Celtiaid Iwerddon a
gwledydd Celtaidd eraill. Yn ôl llyfrau Margaret Murray, The Witch-Cult in
Western Europe (1921) a The God of the Witches (1933), mae'r pedair gŵyl hyn
wedi goroesi Cristyddiaeth (Christianisation) a dathlwyd gyda
chrefydd-ddewiniaeth y Paganiaid. Ar ôl hynny, pan ddatblygwyd Wica yn gyntaf yn
y 1930au hyd at y 1960au, penderfynodd llawer o'r grwpiau cynnar hyn, megis grŵp
Robert Cochrane, Clan o Tubal Cain, a chwfen Gerald Gardner, Cwfen Coed Briged,
i ddathlu'r pedair Gŵyl hyn a ddisgrifiwyd gan Murray. Defnyddiodd Gardner yr
enwau Saesneg ar eu cyfer, gan ddweud, "the four great Sabbats are Candlemass
[sic], May Eve, Lammas, and Halloween; the equinoxes and solstices are
celebrated also."

Adnabyddir y pedair gŵyl eraill a ddethlir gan Wiciaid fel "Gwyliau Bach", sy'n
cynnwys yr heuldroadau a'r cyhydnosau, a dathlwyd hwy yn y lle cyntaf ym 1958
gan aelodau Cwfen Coed Briceg. Ar ôl hynny, dathlwyd hwy gan ddilynwyr eraill o
draddodiad Gardner, a chan draddodiadau eraill megis Wica Alecsandraidd ac Wica
Dianigaidd o'r diwedd. Daeth enwau'r gwyliau o wyliau amldduwiol y Celtiaid a
Phaganiaeth yr Almaen. Serch hynny, nid yw'r gwyliau'n ail-adeiladol mewn natur,
ac nad ydynt yn debyg i'w cymheiriaid hanesyddol, ond y maent yn dangos fod rhai
pethau'n gyffredin rhwng y grwpiau.

Mae llawer o ddefodau newid byd (rites of passage) o fewn Wica. Efallai'r ddefod
fwyaf pwysig yw'r ddefod ynydu, sy'n ffordd o ddyfod yn Wicaid wrth ymuno â'r
Grefft. O fewn traddodiadau o Wica Traddodiadol Prydeinig, ceir llinach ynydu
sy'n mynd yr holl ffordd nôl i Gerald Gardner, a ddywedodd y cafodd ei ynydu i
mewn i'r Gwfen y Fforest Newydd; serch hynny, nid oes tystiolaeth am fodolaeth y
cwfen hwn. Dywedodd Gardner fod yn rhaid i berson aros am y cyfnod traddodiadol
o "flwyddyn a diwrnod" rhwng ynydiadau, ond fe dorrodd y rheol hon yn aml. O
fewn Wica Traddodiadol Prydeinig, caiff y person ei ynydu i mewn i'r radd gyntaf
i ddechrau. I symud ymlaen i'r ail radd, mae'n rhaid iddo gael ynydiad arall. Yn
yr ynydiad hwn, mae'n rhaid i'r person enwi a disgrifio'r defnyddiau o'r offer
hudol.

Yn y ddefod ynydu, fe roddir enw crefft i'r person hefyd. Wrth gael ynydu i mewn
i'r ail radd, gall Wicaid ynydu pobl eraill, neu sefydlu cwfen
hanner-ymreolaethol ei hun. Y drydedd radd yw'r radd uchaf o fewn Wica
Traddodiadol Prydeinig, sy'n cynnwys cydgyfranogi yn y Ddefod Fawr, naill ai
mewn ffordd symbolaidd neu go iawn, yn ogystal â fflangellu defodol. Wrth gael
ei ynydu i mewn i'r drydedd radd, gall Wicaid sefydlu cwfen ei hun sy'n hollol
annibynol.

Mae'r system hon yn unigryw i Wica Traddodiadol Prydeinig a thraddodiadau sy'n
seiliedig arni. Nid yw'r un system gan Grefft Cochrane, oherwydd nad yw'r
traddodiad hwnnw'n dilyn Wica Traddodiadol Prydeinig, ond traddodiad sy'n
seiliedig ar ddysgeidiaethau Robert Cochrane. Mae gan y traddodiad hwn gyfnod o
nofis ac initiate. Mae rhai Wiciaid unig hefyd yn ymarfer defodau hunan-gysegru
i ddyfod yn Wiciad. Y ddefod hunan-gysegru gyntaf a gyhoeddwyd oedd yn llyfr
Paul Huson, Mastering Witchcraft (1970). Yn y llyfr, roedd yn rhaid i'r person
ddatgan Gweddi'r Arglwydd tuag yn ôl fel symbol o herfeiddiad yn erbyn cyfnod
helfa'r gwrachod hanesyddol. Cyhoeddwyd defodau hunan-gysegru mwy Paganaidd
erbyn i'r llyfr hwnnw gael ei gyhoeddi, a ddyluniwyd ar gyfer Wiciaid unig gan
awduron fel Doreen Valiente, Scott Cunningham, a Silver Ravenwolf.

Mae llaw-glymu yn ddathliad arall a ddethlir gan Wiciaid, sy'n debyg i briodas
Gristnogol. Mae rhai Wiciaid yn ymarfer "priodas arbrawf" am flwyddyn a diwrnod,
gyda rhai traddodiadau yn cynnal y dathliad ar Lugnasad; hwn oedd y cyfnod
traddodiadol ar gyfer arbrofi'r briodas. Adduned gyffredin Wicaidd yw "tra bo
cariad", yn lle'r adduned Gristionogol draddodiadol o "hyd nes i farwolaeth ein
rhannu". Digwyddodd y briodas Wicaidd gyntaf ym 1960 rhwng Frederic Lamond a'i
wraig gyntaf, Gillian, aelodau o Gwfen Bricket Wood.

Weithiau, ymglymir babanod o deulu Wicaidd mewn defod o'r enw Bedydd Wicaidd,
sy'n debyg i'r ddefod Gristnogol o fedyddio. Pwrpas y ddefod hon yw cyflwyno'r
baban i'r Duw a'r Dduwies.

Nid oes unrhyw destun sanctaidd penodol o fewn Wica, megis y Beibl neu'r Qur'an,
er bod rhai traddodiadau yn meddwl bod rhai ysgrythurau a thestunau'n bwysig ac
yn ddylanwadau ar eu credoau a'u hymarferiadau. Defnyddiodd Gardner lyfr a oedd
yn cynnwys llawer o wahanol destunau o fewn ei gwfennau, sef Llyfr y Cysgodion,
ac addasodd ac ychwanegodd ato'n aml iawn. Yn ei Lyfr y Cysgodion, ceir testunau
o wahanol ffynonellau, gan gynnwys y llyfr Aradia, or the Gospel of the Witches
(1899) gan Charles Godfrey Leland, ac ysgrifeniadau ocwltiwr yr 20fed canrif gan
Aleister Crowley. Mae'r llyfr hefyd yn cynnwys enghreifftiau o farddoniaeth a
gyfansoddwyd gan Gardner a'i Archoffeiriades Doreen Valiente, megis Siars y
Dduwies.

Yn debyg i ddefnydd o'r grimwar a ddefnyddir gan swynwyr seremonïol, roedd y
llyfr yn cynnwys cyfarwyddiadau ar sut i berfformio defodau a swynion, yn
ogystal â barddoniaeth grefyddol a siantiau megis Eko Eko Azarak i'w defnyddio o
fewn defodau. Bwriad gwreiddiol Gardner oedd y bydd pob un copi arall y Llyfr yn
wahanol, oherwydd y byddai myfyriwr yn copïo'r Llyfr gan ei Archoffeiriad/es,
ond yn newid y rhannau nad oedd yn effeithiol. Mae pob un copi o'r Llyfr yn
unfath â'r fersiwn a gopïwyd gan yr Archoffeiriades Monique Wilson o Gardner
ymysg llawer o Wrachod Gardneraidd heddiw, yn enwedig yn y Taleithiau Unedig,
heb ddim byd wedi'i newid. Yn wreiddiol, yr oedd yn rhaid iddynt gadw'r Llyfr yn
gyfrinach rhag pobl nad oedd yn perchen ar Wica Traddodiadol Prydeinig, ond
cyhoeddwyd darnau o'r Llyfr gan awduron fel Charles Cardell, Lady Sheba, Janet
Farrar, a Stewart Farrar.

O fewn traddodiadau Dewiniaeth Draddodiadol, defnyddir gwahanol ffurfiau o
lenyddiaeth. Er enghraifft, o fewn Traddodiad 1734, defnyddir erthyglau a
ysgrifennwyd gan Robert Cochrane, yn ogystal â'r llythyrau a ysgrifennwyd ganddo
fe at Joseph Wilson, Robert Graves ac eraill i Joseph Wilson, sy'n cynnwys
cyfarwyddyd cyfriniol.

Defnyddir symbolau amrywiol gan Wiciaid, sy'n debyg i ddefnydd y croeslun gan
Gristnogion neu Seren Dafydd gan Iddewon. Y pentagl yw'r symbol mwyaf nodedig a
ddefnyddir gan Wiciaid, sydd â phum pwynt, gyda phob un pwynt yn cynrychioli un
o'r pum elfen glasurol (daear, aer, tân, dŵr, ac ysbryd/ether). Mae'n
cynrychioli hefyd y syniad mai dyn, gyda'i bum ychwanegiad, yw microcosm o'r
bydysawd. Mae symbolau eraill a ddefnyddir yn cynnwys y tricwetra a symbol y
Lleuad driphlyg o'r Dduwies Driphlyg.

Yn y 1950au hyd at y 1970au, pan gynhwyswyd y mudiad Wicaidd o grwpiau â llinach
yn bennaf megis Wica Gardneraidd, awgrymir "traddodiad" y trosglwyddo gwybodaeth
drwy "linach ynydu" (sef rhaeadru gwybodaeth o un i'r llall). Sut bynnag, wrth i
fwy a mwy o grwpiau fel hyn ddod yn gyhoeddus, ac fel arfer yn cael eu sefydlu
gan bobl heb linach ynydu blaenorol, daeth y term yn gyfystyr am enwad crefyddol
o fewn i Wica. Mae llawer o'r math hyn o draddodiadau ac mae yna lawer o
ymarferwyr unig yn ogystal â'r grwpiau hyn sydd am ymochri'u hunain gydag unrhyw
linach benodol, gan ddewis i weithio ar eu pennau eu hunain. Mae yna hefyd
gwfennau sydd wedi'u ffurfio ond nad ynt am ddilyn traddodiad penodol, gan
ddewis eu dylanwadau ac arferion gydag eclectigiaeth.

Mae traddodiadau sydd â llinach yn ôl i Gerald Gardner yn cynnwys Wica Wica
Gardneraidd, Alecsandraidd ac Algardaidd; oherwydd eu hanes uniad, cyfeirir atyn
nhw fel arfer fel Wica Traddodiadol Prydeinig, yn enwedig yng Ngogledd America.
Mae traddodiadau eraill yn olrhain eu llinach yn ôl i wahanol ffigurau, hyd yn
oed os dylanwedir ar eu credoau ac ymarferiadau gan Gardner mewn ffordd fawr neu
fach. Mae'r traddodiadau hyn yn cynnwys Crefft Cochrane a Thraddodiad 1734,
gyda'r ddau ohonyn nhw'n dechrau gyda Robert Cochrane; y Traddodiad Feri,
sefydlwyd gan Victor Anderson a Gwydion Pendderwen; ac Wica Dianigaidd,
sefydlwyd gan Zsuzsanna Budapest. Mae'n well gan rai o'r grwpiau hyn alw eu
hunain yn Wrachod, trwy hynny yn gwahaniaethu eu hunain o draddodiadau Wica
Traddodiadol Prydeinig, sy'n defnyddio'r ansoddair Wicaidd yn hytrach.

Trefnir Wica draddodiadol i mewn i gwfennau gydag Archoffeiriaid ac
Archoffeiriadesau wedi'u hynydu. Mae cwfennau'n ymreolaethol, ac fel arfer mae
Archoffeiriad ac Archoffeiriades yn eu rheoli mewn partneriaeth gyda'i gilydd.
Fel arfer maen nhw wedi mynd trwy'r system raddio o'r radd gyntaf, yr ail radd,
y drydedd radd, gydag ynydiadau ar eu diwedd. Ambell waith mae'r ail radd yn
unig gan yr Archoffeiriad ac Archoffeiriades. Maen nhw'n cael cymorth a
chefnogaeth o'r cwfen rhiant wrth iddyn nhw sefydlu cwfen eu hunain. Fel arfer
perfformir ynydiadau a hyfforddiant Offeiriad ac Offeiriades newydd o fewn
amgylchedd y cylch hudol, ond dyw hyn ddim yn rheol wedi'i osod mewn carreg.

Yn ôl Wica Gardneraidd, mae'n rhaid i gwfen fod ag un ar ddeuddeg aelod, sydd
fel arfer y rhif darged, er ond dyw hyn ddim yn rheol wedi'i osod mewn carreg
bellach. Mae llawer o gwfennau yn y Deyrnas Unedig a'r Unol Daleithiau yn llawer
bach, er galle nhw estyn y cwfen i Wiciaid eraill sy'n mynychu defodau "agored."
Pan yw cwfennau'n tyfu'r tu hwnt i'u niferoedd delfrydol, maen nhw'n rhannu i
mewn i gwfennau eraill, ond yn cadw mewn cysylltiad â'i gilydd a gweithio fel
grŵp mawr weithiau. "Gwigfa" yw'r enw am grwpiau sydd yn gwneud hyn.

Mewn cyferbyniad, mae Wiciaid Eclectig fel arfer yn ymarferwyr unig. Mae rhai
o'r ymarferwyr hyn yn mynychu casgliadau a digwyddiadau cymunedol eraill, ond yn
cadw eu hymarferiadau ysbrydol (Gwyliau, Defodau'r Lleuad, swyn-gastio, addoli,
gwaith hudol, ayyb.) am adeg pan eu bod ar eu pennau eu hunain. Mae Wiciaid
Eclectig yn gor-rifo Wiciaid â llinach, ac fel arfer mae eu hymarferiadau yn
amrywio'n fwy na Wiciaid â llinach.

Yn y 1920au a 1930au, cyhoeddodd Eifftiwr Margaret Murray sawl llyfr sy'n
manylu'i theorïau'r nad oedd y bobl a gafwyd eu herlid am fod yn wrachod yng
nghyfnod Cynnar Diweddar yn Ewrop yn ddilynwyr o Sataniaeth, fel y dywedwyd gan
yr erlidwyr, ond yn ymlynwyr o grefydd baganaidd cyn-Cristionogol goroesi, sef
Cwlt y Wrach. Er gwaethaf bod y theorïau hyn yn cael eu hamharchu gan ymchwil
hanesyddol bellach, roedd ei theorïau'n dderbyniol ar y pryd.

Yn ystod y 1930au, ymddangoswyd y dystiolaeth gyntaf am yr arfer o grefydd
Dewiniaeth baganaidd (bellach yn adnabyddadwy fel Wica) yn Lloegr. Ymddengys y
sefydlodd nifer o grwpiau o gwmpas y wlad, megis Norfolk, Cheshire a'r Fforest
Newydd gyda'r bwriad o barhau traddodiad cwlt y wrach Murray, gyda chrapiau o
ddewiniaeth seremonïol, dewiniaeth werin, Saer Rhyddiaeth, Theosoffi,
Rhamantiaeth, Neo-derwyddiaeth, mytholeg glasurol a chrefyddau Asiaidd.

Daeth y grefydd yn fwy amlwg yn ystod y 1950au pan ddiddymwyd y Ddeddf
Dewiniaeth 1735. Ar ôl diddymwyd y ddeddf hon, dechreuodd pobl i ledaenu
fersiynau eu hunain o'r Grefft, megis Charles Cardell, Cecil Williamson a Gerald
Gardner. Cyn sefydlu traddodiad ei hun o'r enw Wica Gardneraidd, cafodd Gardner
ei ynydu i mewn i Gwfen y Fforest Newydd ym 1939. Lledaenodd Gardner y
traddodiad hwn wrth sefydlu grwpiau megis Cwfen Coed Briged. Gyda chymorth ei
Archoffeiriades Doreen Valiente ac o ganlyniad o gyhoeddi'i lyfrau Witchcraft
Today (1954) a The Meaning of Witchcraft (1959), daeth ei draddodiad yn
draddodiad trechaf y wlad yn gyflyn iawn, a lledaenodd y traddodiad i ardaloedd
eraill o Ynysoedd Prydain.

Bu farw Gardner ym 1964, ond parhaodd y Grefft i dyfu heb osteg er gwaethaf
cyffrogarwch a phortreadau negyddol o fewn tabloidau Prydeinig. Tyfodd Wica gyda
thraddodiadau newydd a sefydlwyd gan bobl megis Robert Cochrane, Sybil Leek, ac
Alex Sanders, sylfaenydd Wica Alecsandraidd, a seilir ar Wica Gardneraidd gyda
phwyslais ar ddewiniaeth seremonïol. Lledaenodd Wica Alecsandraidd yn gyflym a
chafodd lawer o sylw oddi wrth y papurau a theledu. Tua'r un pryd, defnyddid y
term "Wica" yn fwy ymestynnol i ddisgrifio "dewiniaeth", a lledaenodd y ffydd i
wledydd eraill fel Awstralia a'r Taleithiau Unedig.

Sefydlwyd traddodiadau yn y Taleithiau Unedig ac Awstralia gan bobl eu hunain,
weithiau a seilir ar draddodiadau dewiniaeth werin ranbarthol gyda fframwaith
sylfaenol o Wica Gardneraidd. Y Traddodiad Fferi gan Victor Anderson, Traddodiad
1734 gan Joseph Wilson, Urdd Uniongred Ddiwygiedig Newydd y Wawr Aur gan Aidan
Kelly, ac Wica Dianigaidd gan Zsuzsanna Budapest yw enghreifftiau o'r fath
draddodiadau, gyda phob un traddodiad yn canolbwyntio ar agweddau gwahanol o'r
ffydd. Tua'r un pryd, cyhoeddwyd llyfrau ynglŷn ag addysgu pobl sut i fod yn
wrach heb ynydiad neu hyfforddiant ffurfiol, megis Mastering Witchcraft (1970)
gan Paul Huson ac The Book of Shadows (1971) gan Lady Sheba. Cyhoeddwyd llyfrau
tebyg yn ystod y 1980au a 1990au gan awduron fel Doreen Valiente, Janet Farrar,
Stewart Farrar, a Scott Cunningham. Poblogeiddiodd Cunningham y syniad o
hunan-ynydu i mewn i'r Grefft.

Yn ystod y 1990au, ymhlith llawer o bobl sydd wedi hunan-ynydu eu hunain i mewn
i'r Grefft, dechreuodd y cyfryngau i archwilio "dewiniaeth", a dechreusant i
greu ffilmiau fel The Craft a chyfresau teledu fel Charmed. O ganlyniad,
cyflwynwyd llawer o bobl ifanc i'r syniad o ddewiniaeth grefyddol. Ar ôl hynny,
darparwyd gwybodaeth ar y rhyngrwyd gan awduron fel Silver Ravenwolf, ond
beirniadwyd y symudiad hwn gan grwpiau traddodiadol ac unigolion Wicaidd. Mewn
ymateb i'r ffordd y portreadwyd Wica yn drendi, eclectig, a chyda dylanwad gan
fudiadau'r Oes Newydd, trodd lawer o wrachod i draddodiadau cyn-Gardneraidd, ac
i draddodiadau cydymgeiswyr Gardner fel Cardell a Cochrane, a dechreusant i
ddisgrifio eu hunain fel dilynwyr o "ddewiniaeth draddodiadol", megis Cultus
Sabbati gan Andrew Chumbley a chwfen Cernywaidd o'r enw Ros an Bucca.

Derbyniwyd y term Wica (hefyd "Wicca") gan y cyhoedd pan gyfeiriodd at y grefydd
ei hun yn y 1960au a 1970au. Cyn hynny, defnyddiwyd y term "Dewiniaeth" fel
arfer. Tra seilir y term cyfredol o wicca ar Hen Saesneg, a gyfeiriodd at
swyngyfareddwyr/dewiniaid benywaidd yn unig, nid yw neb yn gwybod pwy a fathodd
y term gyda'i briflythyren, ond dyfalir mai Charles Cardell oedd e, oherwydd
defnyddiodd Cardell y term "Wiccen" yn ystod y 1950au.

Ni ŵyr neb y niferoedd gwirioneddol o Wiciaid sydd yn y byd, a nodir ei fod yn
anodd sefydlu'r niferoedd o bobl sy'n aelodau o draddodiadau Neo-baganaidd,
oherwydd y strwythur anhrefnus sydd ganddynt. Wedi dweud hynny, mae
Adherents.com, gwefan annibynnol sy'n arbenigo mewn casglu bras-amcan y
niferoedde led led y byd, yn dyfynnu dros drideg ffynhonnell sy'n amcangyfrif y
niferodd o bobl sy'n Wiciaid (o Unol Daleithiau America a'r DU yn bennaf).
Gyda'r amcangyfrifon hyn, maen nhw wedi canfod canolrif o tua 800,000 aelod. Yn
Unol Daleithiau America, cynhaliwyd ceisiadau at ganfod ffigur, ac
amcangyfrifodd Arolwg Adnabod Crefyddol America (2001) fod 134,000 yn adnabod eu
hunain fel Wiciaid - cymharer hwn gyda 8,000 ym 1990. Mae Wiciaid hefyd yn
gyfran arwyddocaol o grwpiau gwahanol o fewn gwlad benodol; er enghraifft, y
ffydd ddi-Gristnogol mwyaf a ymarferir yn Awyrlu Unol Daleithiau America yw
Wica, oherwydd bod 1,434 o bobl wedi dweud eu bod yn Wiciaid.

Yn y Deyrnas Unedig, nid oes modd i rifau'r cyfrifiad gael eu dadansoddi'n gywir
o ran traddodiadau o dan y pennawd o "Paganiaeth", oherwydd anogodd ymgyrch a
ddechreuwyd gan y Ffederasiwn Paganaidd cyn y Cyfrifiad 2001 Wiciaid, Paganiaid,
Derwyddon ac eraill i ddefnyddio'r un term o 'Bagan' er mwyn uchafu'r niferoedd.
Am y tro cyntaf, roedd pobl yn gallu ysgrifennu tadogaeth ni ymdriniwyd â hi gan
y rhestr dicio o grefyddau cyffredin, a datganodd cyfanswm o 42,262 bobl o
Gymru, yr Alban, a Lloegr i fod yn Baganiaid wrth ddefnyddio'r dull hwn. Ni
ddadansoddwyd y ffigurau hyn yn syth gan y Swyddfa Ystadegau Gwladol, ond
cawsant eu rhyddhau ar ôl cais iddynt gan Ffederasiwn Paganaidd, cangen yr
Alban.

Daeth Wica i sylw'r cyhoedd mewn gwlad Gristionogol, ac ers ei dechrau mae hi
wedi dioddef gwrthwynebydd gan grwpiau Cristionogol a chan papurau tabloid
poblogaidd megis News of the World. Mae rhai grwpiau Cristionogol yn dweud mai
ffurf o Sataniaeth yw Wica, er gwaethaf gwahaniaethau pwysig rhwng y ddwy
grefydd hyn, megis diffyg ffigwr Satanaidd o fewn ei diwinyddiaeth. Oherwydd y
cyhuddiadau negyddol hyn, mae llawer o Wiciaid yn ymarfer y traddodiad yn
gyfrinachol, gan guddio'u crefydd oherwydd ofn erledigaeth. Mae rhai pobl,
hefyd, wedi cyhuddo Wica o fod yn wrth-Gristionogol, sy'n ddatganiad a wrthodir
gan Wiciaid fel Doreen Valiente, a ddywedodd tra bod llawer o Wiciaid yn edmygu
Iesu, "nid oes llawer o barch am athrawiaethau'r eglwysi gan Wiciaid, a ystyrir
ganddynt yn ddogma gwneud".

Yn yr Unol Daleithiau, mae nifer o benderfyniadau cyfreithiol wedi gwella a
dilysu statws Wica, yn enwedig Dettmer v. Landon ym 1985. Fodd bynnag, mae
Wiciaid wedi dod ar draws gelyniaeth gan rai gwleidyddion a sefydliadau
Cristnogol, gan gynnwys cyn-arlywydd yr Unol Daleithiau George W. Bush, a
ddywedodd nad yw'n creu mai crefydd yw Wica.

Yn ôl hanes Wica a roddwyd gan Gerald Gardner, mae Wica yn goroesi o gwlt y
wrach Ewropeaidd a erlidiwyd yn ystod y treialon gwrachod. Mae ymchwiliadau
ysgolheigaidd modern wedi datgelu, fodd bynnag, bod y treialon hyn yn sylweddol
llai nag y hawliwyd gan Gardner, ac yn anaml ar gais awdurdodau crefyddol.
Amharchir damcaniaethau o gwlt y wrach pan-Ewropeaidd wedi'i drefnu, yn ogystal
â threialon tyrfa, yn fawr iawn, ond mae'n dal yn gyffredin i Wiciaid
gydymdeimlo gyda dioddefwyr y treialon gwrachod.

Mae rhai wedi dweud mai cangen y symudiad Oes Newydd yw Wica, cais a wrthodir yn
ffyrnig gan y rhan fwyaf o Wiciaid a hefyd gan haneswyr fel Ronald Hutton, sy'n
nodi bod Wica yn rhagflaenu symudiad yr Oes Newydd, a hefyd ei bod gwahaniaethu
mawr rhyngddynt o ran athroniaeth cyffredinol.



https://cy.wikipedia.org/wiki/Wcr%C3%A1in

Gwlad a gweriniaeth yn nwyrain Ewrop yw Wcrain (hefyd Wcrain, Iwcrain ac
Ukrain). Ystyr y gair "Wcrain" yw'r "wlad gyda ffiniau" (yn debyg i'r "Mers"
rhwng Cymru a Lloegr, a gwledydd cyfagos iddi yw Ffederasiwn Rwsia, Belarws,
Gwlad Pwyl, Slofacia, Hwngari, Romania a Moldofa. Ei ffin i'r de yw'r Y Môr Du
ac i'r de ddwyrain ohoni mae'r Môr Azov.

Mae gan yr Wcrain arwynebedd o 603,628 km2 (233,062 millt sg), sy'n ei gwneud
hi'r wlad fwyaf yn Ewrop (o'r gwledydd hynny sy'n gyfangwbwl o fewn Ewrop).

Gwladychwyd neu meddianwyd ei thiroedd gan fodau dynol tua 44,000 o flynyddoedd
yn ôl, ac mae'n ddigon posib mai yma y dofwyd y ceffyl am y tro cyntaf, a'r fan
lle y cychwynwyd siarad Ieithoedd Indo-Ewropeaidd.

Mae ehangder ei thiroedd a'i ffermydd ffrwythlon dros y blynyddoedd yn golygu ei
bod ymhlith y gwledydd gorau am gynhyrchu grawn ac yn 2011, yr Wcrain oedd y
trydydd gorau drwy'r byd. Yn ô Cyfundrefn Masnach y Byd, mae'r Wcrain, felly'n
un o'r 10 gwlad mwyaf dymunol i'w meddiannu. Ar ben hyn, mae ganddi un o'r
diwydiannau creu awyrennau gorau.

Ceir poblogaeth o oddeutu 44.6 miliwn o bobl gyda 77.8% ohonyn nhw o darddiad
Wcrainaidd, 17% yn Rwsiaid, Belarwsiaid, Tatariaid neu'n Romaniaid. Wcreineg
yw'r iaith swyddogol a'i hwyddor yw'r wyddor Gyrilig Wcraneg. Siaredir y Rwsieg
hefyd gan lawer. Y crefydd mwyaf poblogaidd yn y wlad yw'r Eglwys Uniongred
Ddwyreiniol sydd wedi dylanwadu'n helaeth ar bensaerniaeth y wlad yn ogystal a'i
llenyddiaeth a'i cherddoriaeth.

O'r 9g ymlaen, roedd y diriogaeth a elwir yn Wcrain erbyn hyn yn ganolbwynt i
wareiddiad Slafaidd Dwyreiniol. Yn ystod y canrifoedd dilynol, fe'i rhanwyd
rhwng nifer o rymoedd rhanbarthol. Wedi cyfnod byr o annibyniaeth wedi Chwyldro
Rwsia ym 1917, daeth y wlad yn un o'r Gweriniaethau Sofietaidd cyntaf ym 1922.
Estynwyd tiriogaeth Gweriniaeth Sofietaidd yr Wcrain tua'r gorllewin wedi'r Ail
Ryfel Byd, ac eto ym 1954. Daeth Wcrain yn annibynnol unwaith eto wedi dymchwel
yr Undeb Sofietaidd ym 1991.

Yn ôl Cyfrifiad Wcrain 2001, mae'r Wcreiniaid ethnig yn ffurfio 77.8% o'r
boblogaeth. Grwpiau mawr eraill ydy'r Rwsiaid (17.3%), Belarwsiaid (0.6%),
Moldofiaid (0.5%), Tatariaid Crimea (0.5%), Bwlgariaid (0.4%), Hwngariaid
(0.3%), Rwmaniaid (0.3%), Pwyliaid (0.3%), Iddewon (0.2%), Armeniaid (0.2%),
Groegwyr (0.2%) a'r Tatariad eraill (0.2%). Poblogaeth wrban sy gan Wcrain gyda
67.2% yn byw mewn trefi.

Telir 12,250 hryvnia (tua £120) am y plentyn cyntaf, 25,000 hryvnia (tua £250)
am yr ail a 50,000 hryvnia (tua £500) am y trydydd a phedwerydd. Dim ond mewn
chwarter o'r ardaloedd mae cynnydd poblogaeth - i gyd yng ngorllewin y wlad.
Rhwng 1991 a 2004, symudodd tua 3.3 miliwn i mewn i Wcrain (o'r Undeb
Sofietaidd) ac aeth 2.5 miliwn allan - y rhan fwyaf i'r Undeb Sofietaidd. Yn
2006, roedd tua 1.2 million Canadiaid o dras Wcreiniaid yn arbennig yng
ngorllewin Canada.



https://cy.wikipedia.org/wiki/Urdd_yr_Ymerodraeth_Brydeinig

Trefn urddas marchog Prydeinig ydy Trefn Arbennig yr Ymerodraeth Brydeinig
(Saesneg: The Most Excellent Order of the British Empire) a sefydlwyd ar 4
Mehefin 1917 gan Siôr V, brenin y Deyrnas Unedig. Mae'r drefn yn cynnwys pum
dosbarth o raniadau dinesig a milwrol; yn nhrefn y pwysicaf gyntaf:

Dim ond y ddwy urdd uchaf sy'n galluogi i'r derbynnydd ddod yn aelod o'r urdd
marchog, gan roi'r hawl iddynt ddefnyddio'r teitl 'Syr' (gŵr) neu 'Bonesig'
(benyw) o flaen eu henwau, cyn belled â'u bod yn enedigol o wlad y mae Elizabeth
II, brenhines y Deyrnas Unedig yn bennaeth gwladwriaeth arni. Os nad ydynt,
gallent ddefnyddio enw'r urdd yn eu henwau ond nid y teitlau.

Mae hyn yn berthnasol hefyd i'r British Empire Medal, nid yw derbynwyr o'r fedal
honno yn aelodau o'r drefn, ond mae perthynas gyda'r drefn. Ni wobrwyir y fedal
hon bellach yn y Deyrnas Unedig na'i gwledydd dibynadwy, ond mae'r Ynysoedd Cook
a rhai Gwledydd y Gymanwlad yn dal i'w gwobrwyo.

Arwyddair y drefn yw I Dduw a'r Ymerodraeth. Hon yw'r drefn leiaf pwysig
Brydeinig, ac mae ganddi fwy o aelodau nac unrhyw drefn arall.

Sefydlodd Siôr V, brenin y Deyrnas Unedig y drefn i lenwi gwagle yn Nhrefn
anrhydeddau Prydeinig: The Most Honourable Order of the Bath a wobrwywyd i
swyddogion uwch filwrol yn unig a gweinyddion dinasol; The Most Distinguished
Order of St Michael and St George a anrhydeddodd llysgenaid; a Threfn Frenhinol
Fictoraidd a anrhydeddodd pobl a oedd wedi gweinyddu'r Teulu Brenhinol yn
bersonol. Bwriad pennaf y brenin oedd anrhydeddu'r miloedd o bobl a weinyddodd o
fewn sawl ffurf answyddogol yn ystod y Rhyfel Byd Cyntaf. Dim ond un dosbarth
oedd gan y drefn yn wreiddiol, ond yn 1918, yn fuan wedi ei sefydliad, rhannwyd
hi'n swyddogol i raniadau Milwrol a Dinesig.

Mae'r Frenhiniaeth Brydeinig yn Sofren y Drefn, ac yn gweinyddu pob aelod arall
y Drefn (yn arferol, ar gyngor y llywodraeth).

Mae aelodau'r drefn yn gwisgo gwisgoedd llafurfawr ar ddigwyddiadau arbennig
(megis gwasanaethau quadrennial a choroni), sy'n newid o ran dosbarth
(gwnaethpwyd newidiadau mawr i ddyluniad y gwisgoedd yn 1937)    Gallwch helpu
Wicipedia drwy ychwanegu at yr adran hon.

Capel y drefn yw crypt dwyreiniol Prifeglwys San Paul, ond deilir y gwasanaethau
mawr ym mhrif gorff y brifeglwys. (Mae'r brifeglwys hefyd yn gartref i gapel
Trefn San Michael a St Siôr.) Deilir gwasanaethau crefyddol y Drefn pob pedair
blynedd, yn y gwasanaethau hyn gweinyddir Marchogion a Boneddigesau newydd,
neilltuwyd y capel yn 1960.

Gwobrwyir aelodau'r drefn safle yn y drefn blaenoriaeth. Mae gwragedd dynion y
drefn hefyd yn ymddangos yn y flaenoriaeth, yn ogystal â meibion, merched a
merched-yng-nghyfraith Marchog y Groes Fawr a Marchog Cadlywydd; ni ddengys
perthnasau merched y drefn unrhyw flaenoriaeth arbennig. Gall perthnasau ennill
blaenoriaeth, fel rheol gyffredin, gan eu tadau a'u gwyr, ond nid gan eu mamau
a'u gwragedd.



https://cy.wikipedia.org/wiki/Ukiyo-e

Mae Ukiyo-e (Siapaneg 浮世絵), sef "lluniau o'r byd cyfnewidiol", yn genre o
brintiau bloc pren a lluniau Nikuhitsuga a gynhyrchid yn Siapan o'r 17fed ganrif
hyd ddechrau'r 20g, sy'n cynnwys golygfeydd o fyd y theatr a'r ardaloedd
adloniant poblogaidd yn nhrefi Siapan ac, yn ddiweddarach, dirluniau
rhamantaidd.

Cyfeiria'r enw Ukiyo, sy'n golygu "y byd cyfnewidiol", neu yn fwy llythrennol "y
byd sy'n arnofio", ar wyneb realiti fel petai, am nad yw'n parhau, neu "y
pasiant sy'n mynd heibio", at y diwylliant ifanc newydd a flodeuai yn y trefi
mawr fel Edo (Tokyo heddiw), Osaka, a Kyoto, a oedd yn fyd ar wahân yng
nghymdeithas Siapan. Yn ogystal mae'n swnio'n union fel y gair ukio "Byd
Trallod, Byd Trist" (憂き世), term a ddefnyddir gan Fwdhiaid Siapan i ddynodi'r byd
daearol sy'n ynghlwm wrth eni a marwolaeth ac yn rhwystr i Oleuedigaeth.

Mae'r rhan fwyaf o gelfyddydau Japan wedi bodoli ers canrifoedd lawer. Mewn
cymhariaeth mae ukiyo-e yn newydd-ddyfodiad diweddar iawn, er ei fod erbyn hyn
yn fwy cyfarwydd yn y gorllewin nag unrhyw arddull celf arall o Japan.
Dechreuodd yn y 18g. Ar y pryd roedd yn arddull hynod o fodern a beiddgar ac
roedd ei hartistiaid yn ymwybodol iawn o hynny. Yn ogystal mae ukiyo-e yn
gelfyddyd boblogaidd sy'n portreadu byd natur a bywyd beunyddiol ac a werthid
i'r cyhoedd fel printiau rhad; roedd hyn yn doriad llwyr â'r traddodiad
aristocrataidd.

Gwneir y print drwy roi cynllun gwreiddiol yr arlunwr ar floc pren er mwyn
argraffu nifer o gopïau ohono. Rhoddir inc ar wyneb y pren ac wedyn gwneir print
trwy bwyso darn o bapur arno. Yn ystod yr Oesoedd Canol yn Siapan cynhyrchid
printiau unlliw o bryd i'w gilydd ond roedd y dechneg o brintio â mwy nag un
lliw yn waith rhy gymhleth a llafurus am fod rhaid defnyddio bloc gwahanol ar
gyfer pob lliw. Ond yn 1765 llwyddodd argraffwyr bloc pren i greu printiau
aml-liw a ganwyd lluniau ukiyo-e.

Bu newid mawr yng nghymdeithas Siapan yn ystod y ddeunawfed ganrif. Roedd y
trefi mawr fel Kyoto a Tokyo yn tyfu'n gyflym. Ynddynt roedd dosbarth canol
newydd yn mynychu gerddi te, sioeau o bob math, ac ardaloedd adloniant
pobogaidd. Roedd ganddynt arian ond dim rôl gwleidyddol. Tokyo yn anad unlle
oedd canolfan y bywyd newydd hwn, ac yn neilltuol ardal enwog y Yoshiwara, oedd
yn cyfuno ardal golau coch â theatrau mawr, sioeau yn y stryd, siopau llyfrau a
lluniau, ac ati. Dyma'r byd a anfarwolir yn lluniau arlunwyr ukiyo-e. Y pwnc
mwyaf poblogaidd oedd merched hardd, courtesans, actorion Kabuki a golygfeydd
lliwgar dramatig o'r llwyfan (mewn cyferbyniaeth lwyr eto â'r theatr Noh
aristocrataidd, soffistigedig). Roedd rhai o'r lluniau'n erotig iawn ac yn
perthyn i'r ysgol Shunga; ynhlith yr arlunwyr sy'n enwog am y printiau hyn mae
Utamaro, Moronobu a Hokusai.

Yn y 19g ehangwyd gorwelion artistaidd ukiyo-e gan arlunwyr mawr fel Hokusai a
Hiroshige, cymaint felly fel nad yw pawb yn derbyn y cynnyrch diweddarach fel
ukiyo-e go iawn. Cymwynas fawr Hokusai ac eraill oedd poblogeiddio tirluniau fel
genre a gynhwysai nid yn unig golygfeydd o fynyddoedd a blodau ond hefyd
golygfeydd o fywyd bob dydd y trefi llai a chefn gwlad mewn sawl rhan o Siapan.

Bu Siapan yn gymdeithas ynysig tan y 1850au pan ildiodd i bwysau economaidd a
milwrol yr Americanwyr i agor ei marchnad i'r Gorllewin am y tro cyntaf ers dros
ddau gan mlynedd. Erbyn dechrau cyfnod y Meiji (1868-1912) roedd y wlad yn
ceisio dal i fyny â'r Gorllewin yn economaidd a daeth newidiadau mawr yng
nghymdeithas Siapan yn ei sgîl. Un o'r pethau i ddioddef oedd ukiyo-e a oedd
wedi marw allan, i bob pwrpas, erbyn dechrau'r 20g (byddai'n gweld adnewyddiad
yn hwyrach yn y ganrif, ond rhan o hanes Manga yw hynny).

Roedd y ffaith fod printiau ukiyo-e mor rad wedi arwain y mwyafrif o'r Siapanwyr
i'w dibrisio a'u hesgeuluso, ond pan gyrhaeddodd printiau ukiyo-e y Gorllewin am
y tro cyntaf cawsant ddylanwad mawr ar fywyd artistig Ewrop, ac yn neilltuol yn
Ffrainc, a gellir gweld eu hôl yn ngwaith artistiaid fel Degas a Van Gogh, er
enghraifft. Erbyn heddiw gwethfawrogir ukiyo-e fel un o brif arddulliau
celfyddol y byd. Mae print rhad a fuasai'n costio dwy geiniog yn amser Hokusai
yn werth miloedd heddiw!



https://cy.wikipedia.org/wiki/UDA

Gweriniaeth ffederal yng Ngogledd America yw Unol Daleithiau America (Saesneg:
United States of America) neu'r Unol Daleithiau (hefyd, yn enwedig ar lafar,
"America"). Mae hanner cant o daleithiau yn yr undeb. Lleolir y 48 talaith
gyfagos rhwng Canada i'r gogledd a Mecsico i'r de. Lleolir Alaska yng
ngogledd-orllewin y cyfandir i'r gorllewin o Ganada. Ynysfor yng nghanol y
Cefnfor Tawel yw'r dalaith arall, sef Hawaii.

Cyn glaniad yr Ewropeiaid cyntaf roedd y diriogaeth gyfandirol yn gartref i sawl
llwyth o Americanwyr brodorol, e.e y Sioux a'r Navajo.

Roedd y 13 talaith wreiddiol yn wladfeydd Prydeinig hyd yr 1700au cyn iddynt
ennill eu hannibyniaeth yn sgil Gwrthryfel America (1776-1783).

Bryd hynny, roedd Florida a thiriogaethau eraill yn y de a'r de-orllewin (Texas,
California, Arizona a.y.y.b.) yn perthyn i Sbaen; roedd rhan sylweddol o'r tir
yng nghanol y cyfandir i'r gorllewin o Afon Mississippi hyd at ffin Canada yn
perthyn i Ffrainc, ac roedd Alaska yn perthyn i Rwsia. Yn 1803 prynodd yr Unol
Daleithiau y tir Ffrengig am 60 miliwn o ffranciau, neu tua 15 miliwn o ddoleri
(Pryniant Louisiana) a dwblodd hynny faint y wlad. Yn 1836 cafodd Texas
annibyniaeth oddiwrth Mecsico ac ar ôl naw mlynedd fel Gweriniaeth Texas ymunodd
y dalaith â'r undeb. Ar ôl y rhyfel rhwng yr Unol Daleithiau a Mecsico, roddodd
Cytundeb Guadeloupe-Hidalgo (1848) 200,000 milltir sgwar o dir, sydd heddiw yn
cynnwys y rhan fwyaf o daleithiau New Mexico, Arizona, California, Colorado,
Utah a Nevada, i'r Unol Daleithiau.

Ymladdwyd Rhyfel Cartref America (1861 - 1865) rhwng unarddeg talaith yn y de
oedd yn dymuno gadael yr Unol Daleithiau a'r gweddill o'r wlad. Dechreuodd y
rhyfel yn dilyn etholiad Abraham Lincoln yn Arlywydd yr Unol Daleithiau yn 1861.
Prif asgwrn y gynnen oedd caethwasiaeth; yr oedd pob un o'r taleithiau oedd yn
dymuno gadael yr Undeb yn rhai lle roedd caethwasiaeth yn elfen bwysig. Tra nad
oedd Lincoln wedi bygwth dileu caethwasiaeth, ystyrid ef yn elyn i'r gyfundrefn.
Dewisodd y gwrthryfelwyr Jefferson Davis fel Arlywydd.

Dechreuodd yr ymladd ar 12 Ebrill, 1861, pan ymosododd y gwrthryfelwyr ar Fort
Sumter yn nhalaith De Carolina. Erbyn 1862 yr oedd brwydro ar raddfa eang wedi
datblygu, gyda niferoedd mawr yn cael eu lladd. Ym mis Medi 1862, cyhoeddodd
Lincoln ryddid y caethion. Erbyn hyn yr oedd y de wedi darganfod cadfridogion o
athrylith yn Robert E. Lee a "Stonewall" Jackson, ac enillasant nifer o
fuddugoliaethau dros yr Undebwyr. Lladdwyd Jackson mewn camgymeriad gan ei
filwyr ei hun ym mrwydr Chancellorsville ym Mai 1863, a gorchfygwyd Lee ym
Mrwydr Gettysburg yn nhalaith Pennsylvania ym mis Gorffennaf 1863. Yn y
gorllewin, cipiodd byddin dan Ulysses S. Grant Vicksburg yn nhalaith
Mississippi, a thrwy hynny enillodd yr Undebwyr reolaeth ar Afon Mississippi. Bu
brwydro ffyrnig rhwng Grant a Lee yn nhalaith Virginia yn ystod haf 1864 a
chipiodd William Tecumseh Sherman Atlanta, Georgia. Ar fore'r 9fed o Ebrill
1865, ildiodd Lee ei fyddin i Grant yn Appomattox a daeth y rhyfel i ben.
Rhyddhawyd y caethion i gyd.

Yn 1868 gwerthodd Rwsia Alaska i'r Unol Daleithiau am 7,200,000 o ddoleri; roedd
llawer o bobol yn y Senedd yn meddwl bod hynny'n ormod i'w dalu am "greigiau ac
iâ", ond mae llawer o aur ac olew wedi dod o Alaska ers hynny.

Ceir sawl cadwyn o fynyddoedd yng ngorllewin y wlad megis y Rockies a'r Sierra
Nevada. Lleolir mynyddoedd yr Appalachians ger yr arfordir dwyreiniol. Rhwng y
Rockies a'r Appalachians, ceir basn afonydd Mississippi a Missouri, y Llynnoedd
Mawr a'r Gwastadeddau Mawr.

Undeb ffederal o 50 talaith yw'r Unol Daleithiau. Lleolir y brifddinas,
Washington D.C., mewn ardal ffederal sy ddim yn perthyn i unrhyw dalaith.

Mae gan Unol Daleithiau America fwy o garcharorion nag unrhyw wlad arall yn y
byd. Yn ogystal â hyn, mae'r niferoedd y pen yn uwch nag unrhyw wlad - ar wahân
i Seychelles. Yn 2012 roedd y nifer yn 707 oedolyn am bob 100,000 o'r
boblogaeth.

Ar 3 Chwefror 2014 cafwyd anerchiad yn Nhŷ Cynrychiolwyr yr Unol Daleithiau gan
Shelia Jackson Lee a ddywedodd: "5% yn unig o boblogaeth y byd sydd yn byw yn yr
Unol Daleithiau, ond eto, er hyn, rydym wedi carcharu oddeutu chwarter holl
garcharorion y byd."



https://cy.wikipedia.org/wiki/Twristiaeth

Teithio er difyrrwch, hamdden neu fusnes yw twristiaeth. Mae Sefydliad
Twristiaeth y Byd yn diffinio "twrist" fel person "sy'n teithio i ac yn aros
mewn lleoedd y tu allan i'w amgylchedd arferol am un flwyddyn neu lai er
hamdden, busnes neu resymau eraill". Mae twristiaeth yn weithred boblogaidd ar
draws y byd. Yn 2011, roedd mwy na 983 miliwn o dwristiaid rhyngwladol, twf o
4.6% ar 2010 (940 miliwn).

Mae twristiaeth yn bwysig, weithiau'n hanfodol i nifer o wledydd. Yn ôl
Datganiad Manila ar Dwristiaeth Byd-eang (1980), mae twristiaeth yn "weithred
sy'n hanfodol i fywyd cenhedloedd o ganlyniad i'w heffeithiau uniongyrchol ar
sectorau cymdeithasol, diwylliannol, addysgol, ac economaidd cymdeithasau
cenedlaethol ac ar eu cysylltiadau rhyngwladol". Cynhyrcha twristiaeth incwm
wrth i unigolion dalu am nwyddau a gwasanaethau, sy'n cyfrif am fwy na 30% o
allforion gwasanaethau'r byd, a 6% o holl allforion nwyddau a gwasanaethau.
Mae'r diwydiant twristiaeth hefyd yn creu swyddi yn y sector wasanaethau, mewn
cludiant, llety, ac adloniant.



https://cy.wikipedia.org/wiki/Tsieceg

Iaith Slafig Orllewinol sy'n iaith frodorol y Weriniaeth Tsiec yw Tsieceg a
gaiff ei siarad ledled y byd. Galwyd yr hen Tsieceg yn Fohemeg hyd at y 19eg
ganrif. Mae'n hynod o debyg i'r Slofaceg ac i raddau llai i ieithoedd Slafeg
eraill.

Caiff y Tsieceg ei siarad gan bron i bawb o drigolion y Weriniaeth Tsiec a
chaiff ei defnyddio mewn dogfennau llysoedd barn ac awdurdodau'r wladwriaeth,
gan gynnwys awdurdodau cyllid ac arian. Caiff hefyd ei defnyddio mewn achosion
swyddogol yn Slofacia; yn yr un modd caniateir defnyddio'r Slofaceg oddi fewn i
awdurdodau ariannol y Weriniaeth Tsiec. Mae yma gryn blethu rhwng y ddwy
wladwriaeth o ran ieithoedd - sy'n deillio'n ôl i'r hen Tsiecoislofacia a chyn
hynny. Mae trigolion y ddwy wladwriaeth yn deall iaith ei gilydd.

Mae'r gair čeština "Tsiec" (neu "Czech") yn tarddu o hen lwyth Slafig o'r un enw
(Čech, lluosog Češi; hen ffurf: Čechové) a arferai fyw yng ngahanol Bohemia ac a
oedd yn gyfrifol am uno ei chymdogion Slafaidd ac Almaenig yn nheyrnasiad y
brenhinllyn (Přemyslovci). Yn ôl rhai, mae'n tarddu o berson o'r enw Čech, a
fu'n gyfrifol am symud y llwyth i'r tiroedd presennol. Daw'r gair Bohemia o
lwyth Celtaidd y Boii a wladychai'r rhan hon o Ewrop cyn hyn - ers y 4edd ganrif
CC. Benthyciwyd y sillafiad Saesneg ("Czeck") o'r Pwyleg.



https://cy.wikipedia.org/wiki/Tr%C3%B4l

Defnyddiwr rhyngrwyd yw trôl (lluosog: troliau) sydd yn postio negeseuon
enynnol, dieithr, neu amherthnasol mewn cymuned ar-lein, megis fforwm, ystafell
sgwrsio, neu flog, gan obeithio pryfocio ymateb emosiynol gan ddarllenwyr neu i
aflonyddu trafodaeth arferol y gymuned. Mae'r diffiniad yn oddrychol, a
defnyddir yn aml, yn enwedig gan y cyfryngau traddodiadol, i ddisgrifio
gweithredoedd sy'n bodloni diffiniad aflonyddwch, megis difwyno tudalennau gwe
sy'n talu teyrnged i unigolion meirw.

Cymreigiad o'r gair Saesneg troll yw "trôl". Dadleuol yw geirdarddiad y gair yn
Saesneg. Mae'n bosib ei fod yn tarddu o'r ferf troll(ing), trolio yn Gymraeg,
sef modd o bysgota lle llusgir llinynau trwy'r dŵr (nid i'w gymysgu â threillio,
lle llusgir rhwyd bysgota neu dreillrwyd trwy'r dŵr). Yn yr achos hon gwelir
troliau rhyngrwyd yn trolio am ymatebion emosiynol y tu ôl iddynt. Y
geirdarddiad posib arall yw'r enw troll, trol yn Gymraeg, sy'n dynodi cawr ym
mytholeg Llychlyn, creaduriaid sydd yn ddrygionus fel troliau rhyngrwyd.

Ym mis Hydref 2010 cafodd Colm Coss, dyn 36 oed o Fanceinion, Lloegr, ei
ddedfrydu i 18 wythnos yn y carchar am bostio negeseuon aflan ar dudalennau
Facebook oedd yn talu teyrnged i unigolion meirw, gan gynnwys Jade Goody.
Galwodd ei hunan yn "drôl".

Ym mis Medi 2011 cafodd Sean Duffy, dyn 25 oed o Reading, Lloegr, ei ddedfrydu i
18 wythnos yn y carchar am drolio wrth bostio ar wefannau Facebook a YouTube.
Plediodd yn euog i ddanfon negeseuon anweddus neu sarhaus. Roedd ei bostiau yn
targedu Natasha MacBryde, merch 15 oed a neidiodd o flaen trên wedi iddi gael ei
bwlio. Derbyniodd Duffy hefyd ASBO sy'n ei wahardd rhag defnyddio gwefannau
rhwydweithio cymdeithasol am 5 mlynedd.

Ym Mawrth 2012 carcharwyd Liam Stacey am ysgogi casineb hiliol wedi iddo bostio
sylwadau ar wefan Twitter. Cafodd ei labelu'n drôl gan rai cyfryngau, sy'n galw
ar ddiffiniad cryn ehangach o drolio.



https://cy.wikipedia.org/wiki/Tomograffeg_gyfrifiadurol

Dull o ddelweddu meddygol lle gwneir delweddau o'r corff yn gyfrifiadurol gan
ddefnyddio pelydrau-x yw tomograffeg gyfrifiadurol a elwir hefyd yn sganio CT
neu sganio CAT.

Defnyddir tomogramau, sef y delweddau a gynhyrchir gan sganiau CT, gan feddygon
i wneud diagnosis o gyflwr meddygol cleifion. Maent er enghraifft yn ddefnyddiol
wrth wneud diagnosisau o enseffalitis a strôc.

Mae sganiwr CT yn allyrru cyfres o belydrau-x cul wrth iddo symud drwy arc i
gynhyrchu delwedd fanwl o'r corff mewn haenau sydd yn fanylach na phelydr-x
unigol. Gall y canfodydd pelydr-x y tu mewn i sganiwr CT gweld cannoedd o
wahanol lefelau o ddwysedd, gan gynnwys meinweoedd y tu mewn i organau solet
megis yr afu, ac anfonir yr wybodaeth hon at gyfrifiadur i adeiladu delwedd
drawstoriadol o gorff y claf.

I dderbyn sgan CT, gorwedda'r claf ar wely symudol y tu mewn i'r peiriant
sganio. Wedi i bob pelydr-x gael ei chwblháu, bydd y gwely yn symud ymlaen
ychydig. Gofynnir i'r claf orwedd yn llonydd iawn tra bydd pob sgan yn cael ei
gymryd er mwyn osgoi niwlo'r delweddau. Gan fod cymaint o sganiau yn cael eu
gwneud mae'n bosib i'r weithdrefn gyfan gymryd hyd at 30 munud. Os yw'r claf yn
teimlo'n bryderus mae'n bosib y caiff dawelydd.

Gan ddibynnu ar y rhan o'r corff sy'n cael ei harchwilio, gall lliwur
gwrthgyferbynnu gael ei ddefnyddio i wneud i rai meinweoedd ymddangos yn fwy
clir o dan belydr-x. Defnyddiwr ar gyfer sganiau'r ymennydd i amlygu tiwmorau a
sganiau'r frest i alluogi meddygon ddarganfod a oes modd tynnu tiwmor drwy
lawdriniaeth neu beidio, ac yn achos sganiau'r abdomen gall defnyddio uwd bariwm
fel cyfrwng gwrthgyferbynnu sydd yn ymddangos yn wyn ar y sganiau wrth iddo
symud drwy'r llwybr treulio.

Mae sganiau CT o ddefnydd diagnostig yn enwedig o ran y pen a'r abdomen.
Defnyddir hwy i gynllunio trefniadau triniaeth radiotherapi, i asesu clefydau
fasgwlaidd, i sgrinio am glefyd y galon a'r hasesu, i asesu anafiadau a
chlefydau'r esgyrn yn enwedig yr asgwrn cefn, i gael gwybod dwysedd esgyrn wrth
archwilio osteoporosis, ac i arwain gweithdrefnau biopsi ar gyfer tynnu samplau
o feinwe.

Mae sganiau CT ar y pen yn ffordd effeithiol o archwilio'r pen a'r ymennydd am
diwmorau tybiedig, gwaedu, a rhydwelïau wedi chwyddo. Maent hefyd o ddiben ar
gyfer archwilio'r ymennydd yn dilyn strôc. Defnyddir sgan CT ynghŷd â sgan MRI i
wneud diagnosis o enseffalitis gan eu bod yn dangos mannau o chwyddo ac edema
(dropsi) yn yr ymennydd, sydd o gymorth wrth wahaniaethu rhwng enseffalitis ac
afiechydon eraill megis tiwmor neu strôc.

Defnyddir sganiau CT abdomenol i ddod o hyd i diwmorau, i wneud diagnosis o
gyflyrau lle bydd yr organau mewnol yn chwyddo neu'n llidus, ac i ddatgelu
rhwygiadau'r ddueg, yr arennau neu'r afu, fel y gallant ddigwydd mewn damweiniau
traffig ffordd difrifol.

Gweithdrefn ddi-boen yw sgan CT ac yn gyffredinol fe'i ystyrir yn ddiogel iawn.
Mae'n broses gyflym sydd yn dileu'r angen am lawdriniaeth fewnwthiol. Ond mae
sganiau CT yn golygu amlygiad i ymbelydredd ar ffurf pelydrau-x, ac er cedwir
lefel yr ymbelydredd a ddefnyddir i isafbwynt i atal niwed i gelloedd y corff,
mae'r amlygiad i ymbelydredd yn dibynnu ar nifer y delweddau sydd angen eu
cymryd. Ni wneir sganiau CT ar fenywod beichiog gan fod ychydig o risg y
gallai'r pelydrau-x achosi annormaledd yn yr embryo/ffetws. Mae'n bosib i ïodin,
sydd yn aml yn sylwedd mewn y lliwur gwrthgyferbynnu a ddefnyddir mewn sganiau
CT, achosi adwaith alergaidd mewn rhai pobl. Oherwydd y risgiau uchod fe ofynnir
i gleifion cyn derbyn sgan CT os ydynt yn credu y gallent fod yn feichiog, neu
os oes unrhyw alergeddau ganddynt. Yn achlysurol iawn gall y lliwur achosi
rhywfaint o niwed i'r arennau mewn pobl sydd eisoes â phroblemau'r arennau.
Cynghorir i famau sy'n bwydo ar y fron aros am 24 awr yn dilyn pigiad y
gwrthgyferbyniad cyn ailddechrau bwydo ar y fron.



https://cy.wikipedia.org/wiki/Terfysgaeth

Defnyddio braw a thrais i geisio gorfodi rhywun i wneud rhywbeth yw terfysgaeth.

Nid yw diffiniad cynhwysfawr o derfysgaeth yn bodoli. Mae un ddiffiniad cryno yn
haeru taw "trosedd â chymhelliad gwleidyddol gyda'r nod o newid ymddygiad y
gynulleidfa a dargedir" yw terfysgaeth. Yn ei waith Terrorism and the Liberal
State (1986), crybwyllodd Paul Wilkinson nifer o ffactorau wrth geisio ddiffinio
terfysgaeth wleidyddol: y defnydd o fraw i orfodi rhywun i wneud rhywbeth, a'r
defnydd o lofruddiaeth a dinistr, neu'r bygythiad o hynny, i orfodi unigolion
neu grwpiau i ufuddhau i orchmynion y terfysgwr. Mae terfysgaeth felly yn fodd o
ryfela seicolegol sydd yn defnyddio bygythiad fel ei phrif arf.

Label wleidyddol yw terfysgaeth sydd bron byth yn cael ei mabwysiadu'n wirfoddol
gan unigolyn neu garfan i ddiffinio'u hunain. Bron wastad y mae gan y term
"terfysgw(y)r" ddelwedd negyddol, ac felly defnyddir termau megis
"gwrthryfelwyr", "chwyldroadwyr", "aelodau milisia", neu "gerilas", sydd
weithiau â chynodiadau positif gennynt, gan unigolion a grwpiau i ddisgrifio'u
hunain.

Strategaeth a ddefnyddir yn aml er pwrpasau ideolegol yw terfysgaeth, ac nid
ideoleg ynddi'i hunan. Ymgeisia rhai i lunio deipoleg o "weithredoedd terfysgol"
yn seiliedig ar dactegau nodweddiadol terfysgwyr yn hytrach na diffiniad o
derfysgaeth, ond mae gan hyn hefyd ei broblemau ei hunan. Er enghraifft, gellir
gwahaniaethu rhwng tactegau milwrol confensiynol a thactegau terfysgol megis
bradlofruddio a herwgipio, ond mae'r rhain yn weithredoedd troseddol cyffredinol
yn ogystal ac nid yn unigryw i derfysgaeth. Mae'n debyg nid oes math arbennig o
weithgarwch sy'n unigol i derfysgaeth.

Ymgeisir diffiniadau i wahaniaethu rhwng terfysgaeth a mathau eraill o drais
gwleidyddol, megis rhyfela herwfilwrol (gerila), terfysg, bradlofruddiaeth, a
difrod bwriadol, a thrais troseddol a rhyfel yn gyffredinol. Dadleua Robert
Keohane taw prif ffactor nodweddiadol terfysgaeth, sy’n ei gwahaniaethu o
ffurfiau eraill o drais, yw ei hamcan o "ddychrynu cynulleidfa yn hytrach na
ddinistrio gelyn". Pwysleisiodd Brian Michael Jenkins taw tynnu sylw nifer o
bobl yw amcan terfysgwyr yn bennaf, nid niwedio nifer o bobl.

Modd o wahaniaethu rhwng terfysgaeth a rhyfel yw sylwi ar yr elfen o ornest o
fewn rhyfel, hynny yw y brwydro rhwng dau weithredydd o fewn cyd-destun milwrol
confensiynol, tra bo terfysgaeth yn ddewis i'r "rhai sydd yn rhy wan i
wrthwynebu gwladwriaethau mewn modd agored". Ond dadleua Noam Chomsky nid yw
terfysgaeth yn arf i'r gwan yn unig, ond hefyd yn arf i'r cryf; ond yn achos
gwladwriaethau, fe'i gelwir yn "wrthderfysgaeth", "rhyfela ar raddfa isel", neu
"hunanamddiffyniad" (yn hytrach na therfysgaeth wladwriaethol).

Wrth gymharu rhyfela herwfilwrol a therfysgaeth, y gwahaniaeth pennaf yw sut
mae'r ddwy strategaeth yn gweld eu targedau: i gerilas, lluoedd gwladwriaethol
yw'r prif darged, a thrwy hyn caiff sifiliaid eu niweidio ar ddamwain neu fel
sgîl-effaith; i derfysgwyr, sifiliaid yw'r prif darged ac osgoir ymosod ar
wrthwynebwyr arfog. Yn ogystal, ffenomen wledig yw rhyfela herwfilwrol yn
gyffredinol tra bo terfysgaeth gan amlaf yn digwydd mewn ardaloedd trefol. Yn
achos terfysgaeth wladwriaethol, ymgeisir gwahaniaethu rhyngddi a ffurfiau
eraill o drais wladwriaethol, megis hil-laddiad.



https://cy.wikipedia.org/wiki/T%C3%B3rshavn

Tórshavn (Daneg: Thorshavn) yw prifddinas a threflan fwyaf Ynysoedd Ffaroe, sy'n
genedl o fewn Teyrnas Denmarc a sydd wedi ei lleoli'n ddaearyddol rhwng Norwy,
Yr Alban a Gwlad yr Iâ. Lleolir Tórshavn ar lan ddwyreiniol ynys Streymoy. I'r
gogledd orllewin gowedda'r mynydd 347-meter (1,138 tr) o uchder, Húsareyn, ac
i'r de orllewin, y mynydd 350-meter (1,150 tr) o uchder, Kirkjubøreyn.
Poblogaeth y dre ei hun yw 13,000 (2008) ond mae ardal drefol ehangach oddeutu
19,000.

Sefydlodd y Llychlynwyr senedd ar benrhyn Tinganes yn 850 OC. O'r dyddiad
hynnny, Tórshavn oedd prifddinas yr ynysoedd ac mae wedi aros felly ers hynny.
Yn ystod yr Oesoedd Canol, y penrhyn gul ganol oedd prif ran Tórshavn. Tórshavn
hefyd oedd canolfan masnach monopoli'r ynysoedd a gan hynny, yr unig le y
gallai'r ynyswyr brynu a gwerthu nwyddau'n gyfreithiol. Cafwyd gwared ar y
monopoli yn 1856 a gyda hynny roedd yr ynysoedd yn rhydd i fasnachu'n agored.

Ni wyddir os y bu i'r mynachod Celtaidd a ymsefydlodd gyntaf ar Ynysoedd y
Ffaroe, aneddu yn yr ardal a enwir heddiw yn Torshavn. Ymsefydlodd y Llychlynwyr
ar yr ynysoedd yn y 9fed ganrif. Roedd yn arferol ganddynt gynnal cynulliad mewn
gwahanol rannau o'r ynysoedd. Roedd yn draddodiad ganddynt i gynnal y cynulliad
neu senedd yma, tings, mewn lle niwtral a di-boblogaeth fel na chai neb fantais
dros eraill. Cynhaliwyd y prif ting i'r ynysoedd yn Tórshavn yn 825, ar
Tinganes, y penrhyn sy'n rhannu'r harbwr yn ffwy ran, Eystaravág ('ffordd
ddwyreiniol') a Vestaravág ('ffordd orllewinnol'). Byddai'r Llychlynwyr felly'n
cwrdd bob haf a darnau o graig gwastad. Dyma oedd y darn mwyaf canolog i'r
ynysoedd er nad oedd aneddiad ar y Tinganes ar y pryd. Dywed y Færeyinga Saga:
"lleoliad ting y Ffarowyr ar Streymoy, a ceir harbwr yno a elwir yn Tórshavn".
Daeth oes y Llychlynwyr i ben yn 1035. Datblygwyd marchnad o'r ting a dyfodd
gydag amser i fod yn ardal masnachu.

Oddeutu 1580 adeiladwyr caer bychan, Skansin, gan yr arwr forwrol a masnachwr
Ffaroeg, Magnus Heinason ar ochr ogleddol yr harbwr. Adeiladwyr yn hwyrach
ymlaen amddiffynfeydd bychan ar Tinganes.

Yn 1584 roedd gan Tórshavn boblogaeth o 101 person. Rhannwyd y boblogaeth fewn i
tair rhan tebyg o ran maint: amaethwyr ei teuluoedd a'i gweision; swyddogion
masnach a llywodraeth; a'r drydedd rhan, gwerin heb dir gan gynnwys proletariat
o'r pentrefi a ddaeth i Tórshavn i edrych am waith. Danfonwyd y bobl yma i
warchod Skansin heb dâl ac roeddent yn ddibynnol ar haelioni ffermwyr am eu bwyd
a dillad.

Yn 1655 rhoddodd y brenin Frederick III o Ddenmarc (rheolwr Ynysoedd y Ffaroe)
yr ynysoedd i'w holl wleidydd, Kristoffer Gabel. Adnebir teyrnatiad y teulu von
Gabel Family, 1655–1709, fel y Gablatíðin. Dyma gyfnod tywyllaf hanes Tórshavn.
Rhoddwyd monopoli masnach yn nwylo'r teulu a bu rheoli llym ar y nwyddau a ddaw
i fasnachu i'r Ynysoedd a'r pris gallai'r Ynyswyr ei gael am eu cynnyrch.
Gabel's administration suppressed the islanders in various ways. The trade
monopoly was in the family’s hands and it was not designed for the needs of the
Faroese people. Bu cwyno cyson am y rheolaeth llwgr. Yn ystod y cyfnod hwn, yn
1673, llosgwyd y Tinganes gan dân wedi i sorfa powdr gwn a gadwyd yno ffrwydro.
Llosgwyd nifer o hen dai i'r llawr a collwyd nifer o hen gofnodion yr Ynysoedd
gan gynnwys dogfennau'r teulu Gabel.

Gwellwyd amgylchiadau yn Tórshavn wedi i'r monopoli masnach ddod yn fonopoli
frenhinol yn 1709. Cyflenwyd y drefn gan nwyddau o Copenhagen tair gwaith y
flwyddyn. Yn 1709, bwriwyd Tórshavn gan bla o'r frech wen, gan ladd bron y cyfan
o'r boblogaeth, rhyw 250 person allan o boblogaeth o 300. Serch hynny, yn ystod
y ganrif dechreuodd Tórshavn ddatblygu'n dref fechan. Yn ystod y cyfnod yma
daeth Niels Ryberg yn gyfrifol am y monopoli masnach. O 1768 ac am yr 20 mlynedd
nesaf, gadwyd i Ryberg ddatlygu entrepot wedi ei seilio gan fwyaf ar smyglo i
Loegr yn sgil y rhyfeoledd rhwng Prydain a Ffrainc. Llenwodd y storysau â
newyddau a Ryberg oedd y person cyntaf i weld bod modd gwneud elw o bysgota.
Arbrofodd gyda halltu penfras a phenwaig ond daeth fawr ddim o'r fenter yn y
cyfnod yma.

Ar 30 Mawrth 1808, daeth y llong ryfel HMS Clio i Tórshavn gan gipio'r gaer
Skansin am gyfnod byr. Difethwyr gynnau 18-pwys y gaer a dygwyd yr dryllai llai.
Yn fuan wedyn, wedi 6 Mai, rheibiwyd y dref di-amddiffyn gan leidr-filwr
Almaenig a ddefnyddiau'r enw "Baron von Hompesch" a cipiodd eiddo Monopoli Coron
Denmarc.

Yn 1927 adeiladwyd harbwr fodern yn Tórshavn. Galluogwyd i longau mwy lanio yno.

Tórshavn yw prifddinas Ynysoedd y Ffaroe a dyma leoliad ei llywodraeth
ddatganoledig sy'n rhan o Teyrnas Denmarc. Lleolir rhan o weinyddiaeth y
Llywodraeth ar benrhyn Tinganes yn Tórshavn ac roedd swyddfa'r Prif Weinidog a
Gweinyddiaeth Fewnol yma nes 2013. Lleolir y swyddfeydd eraill ar draws y
brifddinas. e.e. Gweinidogaeth Iechyd Gweinidogaeth Materion Cymdeithasol ger
Ysbyty Ynysoedd y Ffaroe yn Eirargarður, a lleolir Gweinidogaeth Cyllid yn Argir
mewn adeilad a elwir yn Neuadd Albert stryd Kvíggjartún. Mae'r senedd, y
Løgting, a oedd yn wreiddiol ar y Tinganes, bellach wedi ei ad-leoli i sgwâr y
dre, Vaglið, ers 1856.

Ceir sawl clwb yn y dref sy'n chwarae yn Uwch-gynghrair Ynysoedd y Ffaroe: HB
Tórshavn, B36 Tórshavn ac Argja Bóltfelag. Pêl-llaw yw ail chwaraeon mwyaf
poblogaidd y dref. Enwau timau'r dref yw: Kyndil, Neistin a Ítróttafelagið H71.
Mae gan Tórshavn hefyd sawl tîm rhwyfo poblogaidd gan gynnwys: Havnar
Róðrarfelag a Róðrarfelagið Knørrur.

Cynhelir Cystadleueth Seiclo pob mis Gorffennaf yn yr Ynysoedd. Enw'r Ras yw
Kring Føroyar (Tour de Faroe / Around the Faroes), ac mae'n dechrau yn Klaksvík
a gorffen yn Tórshavn.

Cynhelir Gŵyl Jazz Tórshavn yn flynyddol ers 1983 ac mae'n denu cerddorion a
thwristiaid o Ogledd America ac Ewrop.

Un o brif ddigwyddiadau calendr Tórshavn, a'r Ynysoedd yw Ólavsøka sef dathliad
Nawddsant Ynysoedd y Ffaroe, Sant Olaff. Cynhelir Ólavsøka yn flynyddol ar 29
Gorffennaf ond ceir cyfres o ddigwyddiadau yn arwain at hynny. Uchafbwynt y
dathliad yw gorymdaith gan bwysigion, cerddorion ac athletwyr drwy'r dref ar
ddiwrnod y nawddsant. Bydd miloedd o bobl yn dod i wylio'r orymdaith gan deithio
o rannau eraill o'r wlad at yr achllysur.

Mae'r harbwr yn cynnal gwasanaeth fferi ryngwladol Smyril Line sy'n cysylltu
Denmarc a Gwlad yr Iâ. Mae'r harbwr hefyd yn cynnwys gwasanaeth fferi mewnol yr
Ynysoedd, Strandfaraskip Landsins sy'n hwylio gan fwyaf i Tvøroyri.



https://cy.wikipedia.org/wiki/Swistir

Mae'r Swistir (enw Lladin swyddogol: Confoederatio Helvetica, Almaeneg: Schweiz,
Ffrangeg: Suisse, Eidaleg: Svizzera, Romaunsch: Svizra) yn wladwriaeth ffederal
yng nghanol Ewrop, ac felly heb arfordir. Mae'n ffinio â'r Almaen, Ffrainc, yr
Eidal, Awstria a Liechtenstein. Bern ydy'r brifddinas, a Zürich ydy'r ddinas
fwyaf. Mae'n wlad fynyddig iawn ac mae rhan helaeth o'r Alpau o fewn ei ffiniau.

Mae'r Swistir yn un o wledydd cyfoethocaf y byd 'per capita', gyda thraddodiad
cryf o fod yn niwtral yn wleidyddol ac yn filwrol. Serch hynny, mae'r Swistir
wedi bod yn flaenllaw ym myd cydweithrediad rhyngwladol, gan roddi cartref i
nifer o fudiadau rhyngwladol megis Y Groes Goch.

Mae'r enw Lladin ar y wlad Confoederatio Helvetica yn osgoi gorfod dewis un o
bedair iaith swyddogol y wlad, sef Almaeneg, Ffrangeg, Eidaleg a Romaunsch.

Yn y cyfnod Rhufeinig, roedd nifer o lwythau Celtaidd yn byw yn yr ardal sy'n
awr yn ffurfio'r Swistir. Y pwysicaf o'r rhain oedd yr Helvetii. Daw enw
swyddogol Lladin y Swistir, Confoederatio Helvetica neu Helvetia, o enw'r llwyth
yma. Ceir manylion amdanynt gan Iŵl Cesar yn ei Commentarii de Bello Gallico.
Dywed Cesar fod un o uchelwyr yr Helvetii, Orgetorix, wedi cynllunio i'r holl
lwyth ymfudo o ardal yr Alpau i orllewin Gâl. Gadawodd yr Helvetii eu cartrefi
yn 58 CC. Erbyn iddynt gyrraedd ffîn tiriogaeth yr Allobroges, roedd Cesar wedi
malurio'r bont yn Genefa i'w hatal rhag croesi. Gyrrodd yr Helvetii lysgenhadon
i ofyn am ganiatad i fynd trwy'r tiriogaethau hyn, ond wedi i Cesar gasglu ei
fyddin ynghyd, gwrthododd roi hawl iddynt basio. Dilynodd yr Helvetii lwybr
arall, trwy diriogaethau'r Sequani, ac anrheithio tiroedd yr Aedui, a ofynnodd i
Cesar am gymorth. Ymosododd Cesar arnynt wrth iddynt groesi Afon Saône, a'u
gorchfygu. Gorchfygwyd hwy eto ger Bibracte, a bu raid iddynt ildio i fyddin
Cesar yn fuan wedyn. Gorchmynodd iddynt ddychwelyd i'w hen diriogaethau.

Sefydlwyd y Swistir ar 1 Awst 1291, pan ddaeth tri canton, Uri, Schwyz ac
Unterwalden, at ei gilydd a gwneud cytundeb i gynothwyo ei gilydd i ddod yn
annibynnol ar frenhinllin yr Habsburg.

Cydnabyddwyd annibyniaeth y Swistir yn Heddwch Westffalia yn 1648, a roddodd
ddiwedd ar y Rhyfel Deng Mlynedd ar Hugain. Ychwanegodd cantonau eraill ei
hunain at y conffederasiwn dros y blynyddoedd.

Yn ystod y Chwyldro Ffrengig, newidiwyd y dull o lywodraethu, a sefydlwyd y
Weriniaeth Helfetaidd fel gweriniaeth ganolog. Fodd bynnag, dychwelwyd at drefn
conffederasiwn yn 1803.

Dominyddir daearyddiaeth y Swistir gan ei mynyddoedd a'i bryniau. Saif y Swistir
yng nghanolbarth Ewrop fel gwlad tirgaeëdig, felly nid oes ganddi arfordir. Yn y
de mae prif gadwyn yr Alpau yn ymestyn ar hyd y ffin â'i copaon uchaf yn
dynodi'r ffin honno. Copa uchaf y Swistir yw'r Dufourspitze, 4634 medr o uchder.
Ymhlith copaon enwocaf yr Alpau Swisaidd mae'r Matterhorn, yr Eiger a'r
Jungfrau. Yn y canolbarth mae llwyfandir, tra yn y gogledd-orllewin mae
mynyddoedd y Jura o gwmpas y ffîn a Ffrainc. Mae'r mynyddoedd hynny a'r bryniau
llai sy'n llenwi'r rhan fwyaf o ganolbarth a gogledd y wlad yn cael eu gwahanu
gan nifer o ddyffrynoedd a chymoedd mawr a bach.

Y mae'r Swistir yn wlad â nifer fawr o lynnoedd ac afonydd yn ogystal. Rhennir y
ddau lyn mwyaf, Llyn Léman (Llyn Genefa) (581.3 km2) a'r Bodensee (541.1 km2)
gyda gwledydd eraill. Y llyn mwyaf sy'n gyfangwbl o fewn y Swistir yw Llyn
Neuchâtel (218.3 km2). Mae'n wlad goediog iawn.

Saif y Swistir yng nghanolbarth Ewrop, ac mae'n fan cyfarfod i nifer o
ddiwylliannau Ewrop, gan fod y wlad yn ffinio â Ffrainc, yr Almaen a'r Eidal.
Mae 75% o'r boblogaeth yn byw ar y llwyfandir yng nghanol y wlad, rhwng yr Alpau
a mynyddoedd y Jura ac o ddinas Genefa yn y gorllewin hyd at afon Rhein a'r
Bodensee yn y gogledd-ddwyrain. Mae gan y wlad safon byw gyda'r uchaf yn y byd.

Ceir nifer sylweddol o drigolion nad ydynt yn ddinasyddion y Swistir; 1,524,663
(20.56%) yn 2004, o'i gymharu a tua 5.9 miliwn o ddinasyddion yr un flwyddyn.
Roedd tua 623,100 o ddinasyddion y Swistir yn byw mewn gwledydd eraill, y nifer
fwyaf yn Ffrainc (166,200).

O ran crefydd, disgrifia 5.78 miliwn (79.2%) o'r trigolion eu hunain fel
Cristnogion yn 2000 (Catholig 41.8%, Protestaniaid 35.3%, Eglwys Uniongred
1.8%). Roedd 809,800 (11.1%) heb grefydd, 310,800 (4.3%) yn ddilynwyr Islam a
17,900 (0.2%) yn Iddewon.

Ceir nifer o ieithoedd swyddogol yn y Swistir. Almaeneg yw mamiaith y nifer
fwyaf o'r trigolion, 63.7% yn ôl cyfrifiad 2000. O 26 canton y Swistir, Almaeneg
yw iaith 17 ohonynt. Siaredir nifer o dafodieithoedd Almaeneg y Swistir,
Schwyzerdütsch, a dim ond yn y sefyllfaoedd mwyaf ffurfiol y defnyddir Almaeneg
safonol (Hochdeutsch).

Siaredir Ffrangeg fel mamiaith gan 20.4% o'r boblogaeth, yng ngorllewin y wlad
yn bennaf. Ffrangeg yw iaith swyddogol pedair canton: Genefa, Jura, Neuchâtel a
Vaud, gyda thair arall yn ddwyieithog gyda Ffrangeg yn un o'r ieithoedd
swyddogol. Siaredir Eidaleg fel iaith gyntaf gan 6.5%, yn y de yn bennaf, ac
mae'n iaith swyddogol canton Ticino. Siaredir Romawnsch gan 0.5%, yn bennaf yng
nghanton Grisons. Roedd tua 9% a mamiaith nad oedd yn un o ieithoedd swyddogol y
Swistir.



https://cy.wikipedia.org/wiki/Sparta

Roedd Sparta (Groeg: Σπάρτη [Sparte]), neu Lacedaimon (Groeg: Λακεδαιμων
[Lakedaimon]) yn ddinas-wladwriaeth yng Ngwlad Groeg yr Henfyd. "Sparta" oedd
enw'r ddinas ei hun, a "Lacedaimon" neu "Laconia" enw y ddinas-wladwriaeth, ond
yn aml defnyddir y ddau enw fel pe baent yn gyfystyr. Erbyn hyn mae Sparta yn
enw y dref a saif gerllaw safle'r hen ddinas.

Saif Sparta ar benrhyn y Peloponese, gerllaw Afon Eurotas. Sefydlwyd y ddinas ar
ôl concwest Mesenia gan drigolion Laconia rhwng 730 CC. a 710 CC.. Doriaid oedd
y trigolion yn y cyfnod hanesyddol. Tyfodd y ddinas yn raddol, yn enwedig ar ôl
y newidiadau a gyflwynwyd gan Licurgus yn y seithfed ganrif CC.. Amcan y
newidiadau oedd cryfhau Sparta yn filwrol, ac ystyrid mai gan Sparta yr oedd y
fyddin gryfaf o ddinas-wladwriaethau Groeg.

Ymhlith yr enwocaf o frwydrau Sparta mae Brwydr Thermopylae yn 480 CC., pan
laddwyd 300 o Spartiaid dan eu brenin Leonidas, ynghyd a 700 o Thesbiaid, wrth
amddiffyn bwlch Thermopylae yn erbyn byddin enfawr Ymerodraeth Persia dan y
brenin Xerxes. Y flwyddyn ganlynol gorchfygwyd y Persiaid yn derfynol ym Mrwydr
Platea gan fyddin o Roegiaid dan arweiniad Pausanias, brenin Sparta.

Wedi gorfchfygu'r Persiaid, roedd grym cynyddol Athen yn bryder i'r Spartiaid
a'u cyngheiriaid, yn enwedig Corinth. O ganlyniad dechreuodd Rhyfel y
Peloponese, a barhaodd am dros ugain mlynedd. Yn 404 CC. bu raid i Athen ildio i
Sparta a'i cyngheiriaid, ac am gyfnod nid oedd amheuaeth nad Sparta oedd y grym
pennaf yng Ngroeg.

Yn 371 CC. gorchfygwyd y Spartiaid ym Mrwydr Leuctra gan fyddin Thebes dan eu
cadfridog Epaminondas. Yn dilyn y frwydr yma, collodd Sparta ei safle fel
dinas-wladwriaeth gryfaf Groeg. Yn 188 CC ymosododd Philopoemen, cadfridog
Cynghrair Achaea, ar Laconia, dinistrio'r mur oedd wedi ei adeiladu o amgylch
Sparta, a diddymu cyfraith Sparta gan roi'r gyfraith Achaeaidd yn ei lle.

Yn 192 CC ymatebodd Cynghrair Achaea i ymgais Sparta i adennill tiriogaethau
coll trwy yrru llysgenhadaeth i Weriniaeth Rhufain. Yr un pryd ymosododd byddin
Achaeaidd dan Philopoemen a llynges dan Tiso ar Gythium. Llwyddodd y Spartiaid i
orchfygu'r llynges, ac wedi brwydr yn erbyn byddin Sparta tu allan i Gythium
gorfodwyd Philopoemen i encilio i Tegea. Roedd ail ymosodiad Philopoemen ar
Sparta yn fwy llwyddiannus; gorchfygodd fyddin Nabis, tyrannos Sparta. Apeliodd
Nabis i Gynghrair Aetolia am gymorth, ond pan gyrhaeddodd 1,000 o ŵyr meirch
Aetolaidd dan Alexamenus, llofruddiwyd Nabis a meddiannwyd Sparta gan yr
Aetoliaid. Llwyddodd pobl Sparta i'w gorfodi i encilio o'r ddinas, ond
manteisiodd Philopoemen a'r fyddin Achaeaidd ar y cyfle i gipio Sparta, a'i
gorfodi i ymuno â Chynghrair Achaea. Daeth y cynghrair yn feistr ar y cyfan o'r
Peloponnesos, a rhoddwyd diwedd ar annibynniaeth Sparta.



https://cy.wikipedia.org/wiki/Sosialaeth

Sosialaeth yw'r enw a roddir i gasgliad o ideolegau sy'n ffafrio cyfundrefn
sosio-economaidd lle mae eiddo a dosbarthiad cyfoeth yn cael eu rheoli gan
gymdeithas.

Gellir olrhain gwreiddyn y mudiad sosialaeth modern yn bennaf at fudiad dosbarth
gweithiol y 19eg ganrif. Yn y cyfnod hwn, defnyddiwyd y term "sosialaeth" yn
gyntaf pan yn cyfeirio at feirniaid cymdeithasol Ewropeaidd oedd yn collfarnu
cyfalafiaeth ac eiddo preifat. Un fu'n rhannol gyfrifol am sefydlu a diffinio'r
mudiad sosialaeth modern oedd Karl Marx. Credai ef y dylid diddymu arian,
marchnadoedd, cyfalaf, a llafur fel cynwydd.

Yn nhreigl amser, rhannodd y mudiad yn garfannau gwahanol. Erbyn heddiw ceir
pleidiau sosialaidd cymdeithasol - diwygwyr megis y Blaid Lafur sydd yn cefnogi
gwladwriaethau les a rheoli cyfalafiaeth; comiwnyddion chwyldroadol megis y
Bolsiefigiaid sydd yn cefnogi "Unbennaeth y Proletariat"; ac anarchwyr
gwrth-wladwriaethol. Yn aml cymysgir egwyddorion sosialaidd â syniadau
gwleidyddol gwahanol, megis cenedlaetholdeb fel wna Plaid Cymru.

Y Cymro a sosialydd cynnar Robert Owen defnyddiodd, am y tro gyntaf yn Saesneg,
y termau socialist (yn 1827) a socialism (yn 1837). Roedd hyn yn seiliedig ar y
derm Ffrengig socialisme, hawliau'r diwygiwr Pierre Leroux a'r cyhoeddwr
Saint-Simonian 'ill dau y clod am fathu'r derm honno. Cymdeithasiaeth oedd y
derm ffafriodd R. J. Derfel, ond "sosialaeth" daeth yn fwy boblogaidd.



https://cy.wikipedia.org/wiki/Siapan

Mae Japan (Japaneg: 日本  ynganiad Nihon; Nippon neu Nihon-koku) (hefyd yn Gymraeg
Siapan) yn wlad sy'n cynnwys 6,852 o ynysoedd yn nwyrain Asia; y 4 fwyaf yw
Honshu, Hokkaido, Kyushu, a Shikoku. Fe'i hamgylchynnir gan y Cefnfor Tawel
(Taiheiyō), Setonaikai a Môr Japan (Nihonkai). Gorwedda i'r de-ddwyrain o Rwsia,
i'r dwyrain o Tseina a Chorea ac i'r gogledd-ddwyrain o ynys Taiwan.

Ecsonym yw'r gair Japan a ddatblygodd trwy lwybrau masnach cynnar, yn debygol
iawn o ynganiad Tseiniaidd Wu neu Mandarin cynnar o'r gair gwreiddiol Japaneg.
Yr enw Japaneg ar y wlad yw Nihon, neu yn llai aml defnyddir yr hen enw Nippon.
Mae gan y ddau enw yr un ystyr sef "tarddiad yr haul", a chaiff y ddau eu
hysgrifennu gan ddefnyddio'r ddau kanji 日本. Ystyr y kanji cyntaf 日 (Ni-) yw dydd
neu haul; ystyr yr ail 本 (-hon) yw gwraidd, tarddiad neu lyfr.

Prifddinas Siapan yw Tokyo (Tōkyō), canolbwynt wleidyddol ac economaidd y wlad.
Ger Tokyo, mae dinas fawr Yokohama ynghyd â rhannau helaeth o daleithiau cyfagos
yn ffurfio Ardal Tokyo Fwyaf, un o ardaloedd dinesig mwyaf poblog y byd gyda
phoblogaeth o tua 36 miliwn yn 2010 . Dinasoedd mawr eraill Japan yw Osaka,
Nagoya, Sapporo, Kobe, Kyoto, Fukuoka, Kawasaki a Saitama.

Mae bron i 7,000 o ynysoedd yn Japan, ond yr ynys fwyaf o ran maint a
phoblogaeth yw Honshū sydd yn ymestyn ar hyd ganolbarth y wlad. Mae tair ynys
arall nodweddol o ran maint a phoblogaeth - Hokkaidō yn y gogledd, Kyūshū yn y
de-orllewin a Shikoku yn y de. Mae Japan yn wlad fynyddig ac ychydig o
wastadeddau sydd i'w cael sydd yn addas i'w trigiannu, sef y rheswm dros y
dwysedd poblogaeth uchel. Y copa uchaf yw Mynydd Fuji (富士山 Fuji-san) (3776m).

Gan fod Japan yn rhan o'r Cylch Tân (y gadwyn o losgfynyddoedd o gwmpas y
Cefnfor Tawel) ceir llawer o losgfynyddoedd, daeargrynfeydd a ffynhonnau poeth
yn y wlad.

Mae Japan yn deyrnas seneddol. Ceir Tenno (天皇Ymerawdwr) a senedd, system debyg
iawn i'r hyn sydd ym Mhrydain.

Shinzo Abe o'r Blaid Ddemocrataidd Ryddfrydol (neu'r LDP) ydy Prif Weinidog
Japan ers Rhagfyr 2012.

Tarddodd anime yn Japan, math o animeiddio gyda chryn ddylanwad manga arno. Ceir
genre unigryw a marchnad enfawr ar ei gyfer ar ffurf gemau fideo hefyd, sydd
wedi bod ers y 1980au.

Mae cerddoriaeth Japan yn amrywiol iawn, ac yn adlewyrchu'r hen a'r newydd; ceir
llawer o hen offerynau fel y koto sy'n mynd yn ôl i'r 9fed a'r 10fed ganrif. Mae
canu gwerin yn mynd nol i'r 17fed canrif. Dau o'u cyfansoddwr modern gora nhw yw
Toru Takemitsu a Rentarō Taki. Ers yr Ail Ryfel Byd mae cerddoriaeth America ac
Ewrop wedi dylanwadu'n fawr ac mae carioci'n bwysig iawn ganddynt.

Yn 2009 Japan oedd ail economi fwyaf y byd ar ôl yr Unol Daleithiau. Mae bancio,
yswiriant, eiddo diriaethol, masnach, trafnidiaeth, telathrebu ac adeiladwaith i
gyd yn ddiwydiannau mawr. Mae gan Japan gynhwysedd sylweddol i gynhyrchu ar
raddfa fawr, ac mae'n gartref i nifer o ddatblygiadau a newyddbethau technogol
yn y meysydd moduro, electroneg, offer peiriannau, haearn a metelau anfferrus,
llongau, sylweddau cemegol, tecstiliau a bwyd wedi eu prosesu.

Mae'r sector gwasanaethau yn cyfri fel dros dri chwarter o'i CMC, llawer mwy nac
amaethyddiaeth a gwneuthuriaeth. Gan fod prinder o adnoddau yn y wlad, mae'n
rhaid mewnforio deunyddiau crai a mwynau fel olew a haearn. Mae'r wlad yn
allforio cynhyrchion technologol, er enghraifft, ceir neu gynhyrchion trydanol a
chemegol.

Yng ngogledd y wlad y mae grŵp o bobl a elwir yr Ainu yn byw. Pobl wreiddiol
ardal gogledd-ddwyrain Siapan. Mae mwyafrif y tramorwyr sy'n byw yn Siapan yn
dod o Frasil a Korea.

Mae 47 talaith (Saesneg: Prefecture) yn ffurffio Japan, pob un â llywodraethwr
etholedig ynghyd â deddfwrfa a biwrocratiaeth weinyddol. Mae taleithiau yn
cyfuno i greu rhanbarth ac yn is-rannu i greu dinasoedd, trefi a phentrefi.



https://cy.wikipedia.org/wiki/Robin_Goch

Mae'r Robin Goch (Erithacus rubecula) yn un o'r mwyaf adnabyddus o'r holl adar.
Arferai gael ei ystyried yn aelod o deulu'r Turdidae, y bronfreithod, ond yn
ddiweddar mae wedi ei ail-ddosbarthu i deulu'r Muscicapidae.

Mae'n aderyn cyfarwydd am ei fod yn hawdd ei adnabod gyda'i frest goch, ac am ei
fod yn aderyn dôf yn Ynysoedd Prydain, yn barod i ddod yn agos iawn at unrhyw un
sy'n gweithio yn yr ardd, er enghraifft, i chwilio am bryfed. Ambell dro mae hyd
yn oed yn barod i ddod i mewn i dai i gael ei fwydo. Mewn rhannau o'r gweddill o
Ewrop nid yw mor ddôf.

Nid yw'n aderyn mudol yn y rhannau hynny lle nad yw'r gaeaf yn arbennig o oer,
ond er enghraifft mae adar o Sgandinafia a Rwsia yn dod i Brydain i aeafu.
Gellir eu hadnabod trwy fod y fron yn fwy oren yn hytrach na choch.

Mae llawer o chwedloniaeth ynglŷn â'r Robin Goch, er enghraifft i egluro sut y
cafodd ei fron goch. Ystyrir y Robin yn symbol o'r Nadolig, ac mae i'w weld yn
aml ar gardiau Nadolig. Mae'n aderyn cyffredin iawn yng Nghymru, ac ychydig o
erddi sydd heb Robin Goch o'u cwmpas.



https://cy.wikipedia.org/wiki/Richard_Dawkins

Etholegydd, biolegydd esblygiadol a llenor gwyddoniaeth boblogaidd Brydeinig yw
Clinton Richard Dawkins, FRS, FRSL (ganwyd 26 Mawrth 1941 yn Nairobi, Kenya). Ef
oedd enillydd cyntaf Cadair Charles Simonyi am Ddealltwriaeth Wyddonol y Cyhoedd
ym Mhrifysgol Rhydychen, mae hefyd yn gymrawd athrawol o Goleg Newydd,
Rhydychen.

Daeth Dawkins yn amlwg gyda chyhoeddiad ei lyfr The Selfish Gene ym 1976, gwaith
a boblogeiddiodd y safbwynt genyn-ganolog o esblygiad a chyflwynodd y term meme.
Ym 1982, gwnaeth cyfraniad blaenllaw i fioleg esblygiadol gyda'r theori, a
gyflwynwyd yn ei lyfr The Extended Phenotype, nad yw effeithiau ffenoteipol yn
gyfyngedig i gorff organeb, ond gallent ymestyn yn bell i'r amgylchedd, yn
cynnwys cyrff organebau eraill.

Yn ogystal â'i waith biolegol, adnabyddir Dawkins am ei farnau ar anffyddiaeth,
esblygiad, creadaeth, dyluniad deallus, a chrefydd; beirniad amlwg o greadaeth a
dyluniad deallus ydyw. Yn ei lyfr 1986 The Blind Watchmaker, dadleuodd yn erbyn
cyfatebiaeth yr oriadurwr, dadl dros fodolaeth creawdwr goruwchnaturiol sy'n
seiliedig ar gymhlethdod organebau byw, ac yn lle'r cysyniad hwn disgrifiodd
brosesau esblygiadol yn gyfatebol i oriadurwr dall. Ers hynny mae Dawkins wedi
ysgrifennu nifer o lyfrau gwyddonol poblogaidd, ac wedi ymddangos yn rheolaidd
ar raglenni teledu a radio, gan amlaf yn trafod y pynciau a nodir uchod.

Mae Dawkins yn anffyddiwr, rhydd-feddyliwr, dyneiddiwr seciwlar, sgeptig,
rhesymolwr gwyddonol, a chefnogwr i'r mudiad Brights. Fe'i disgrifiwyd weithiau
yn y cyfryngau fel "Rottweiler Darwin", yn gyfatebol i'r biolegydd o Sais T. H.
Huxley, a adnabyddir fel "Bulldog Darwin" am ei gefnogaeth i ddetholiad
naturiol. Yn ei lyfr 2006 The God Delusion, dadleuodd Dawkins ei bod bron yn
sicr nad yw creawdwr goruwchnaturiol yn bodoli ac felly mae ffydd grefyddol yn
cyfrif fel rhithdyb. Llyfr mwyaf poblogaidd Dawkins yw The God Delusion; mae'r
fersiwn Saesneg wedi gwerthu dros 1.5 miliwn o gopïau ac wedi'i gyfieithu i 31 o
ieithoedd eraill.



https://cy.wikipedia.org/wiki/Rhyfel_Byd_Cyntaf

Dechreuodd y Rhyfel Byd Cyntaf yn 1914 a daeth i ben yn 1918. Dyma'r tro cyntaf
y defnyddiwyd arfau cemegol a'r tro cyntaf y gollyngwyd bomiau o awyrennau. Nid
oedd cymaint o filwyr erioed o'r blaen wedi cael eu defnyddio mewn gwrthdaro neu
ryfel, ac anafwyd mwy o filwyr nag erioed o'r blaen.

Roedd y Rhyfel Byd Cyntaf yn gyfnod o newidiau mawr, gan roi terfyn ar yr hen
drefn a pharatoi'r ffordd i'r drefn newydd. Dyma gyfnod cwymp teuluoedd fel yr
Habsburg, y Romanov, a'r Hohenzollern a oedd wedi bod mor ddylanwadol yng
ngwleidyddiaeth Ewrop gyda'u gwreiddiau yn mynd yn ôl i ddyddiau y croesgadau.

Achosodd y rhyfel hon yr Ail Ryfel Byd yn ogystal a Chomiwnyddiaeth a'r Rhyfel
Oer ac felly roedd yn ddylanwad sylweddol ar fywyd yr ugeinfed ganrif.

Oherwydd y rhyfel hon daeth cyfnod absoliwtiaeth Ewrop i ben a chafwyd Chwyldro
Rwsia. Cwymp yr Almaen (heb ddatrys problemau'r wlad) oedd achos Natsïaeth a
dechrau yr Ail Ryfel Byd ym 1939.

Dyma'r rhyfel modern cyntaf i ddibynnu ar dechnoleg arfau a lledaenu dychryn
rhwng pobl cyffredin nad oeddent yn filwyr.

Lladdwyd mwy na 9 miliwn o filwyr yn ystod y brwydrau a bron cynnifer o bobl
cyffredin o achos newyn, hil-laddiad a bomiau. Lladdwyd 40,000 o Gymry a oedd yn
y lluoedd arfog.

Roedd ras arfau milwrol wedi tyfu ac wedi dwysau erbyn 1906 rhwng Prydain a'r
Almaen. Roedd adeiladu'r llong ryfel HMS Dreadnought wedi peri i'r holl longau
rhyfel blaenorol fod yn ddiwerth.

Yn 1914 roedd nifer o gytundebau milwrol rhwng gwledydd Ewrop, yn arbennig
cytundeb rhwng yr Almaen ac Awstria-Hwngari a chytundeb rhwng Ffrainc, y Deyrnas
Unedig a Rwsia. Y digwyddiad a ddechreuodd y broeses a arweiniodd at y rhyfel
oedd llofryddiaeth yr Archddug Franz Ferdinand, a etifedd coron Awstria, a'i
wraig Sofía Chotek, yn Sarajevo ar 28 Mehefin 1914 gan fyfyriwr Serbaidd ieuanc
o'r enw Gavrilo Princip. Gyda chefnogaeth yr Almaen, gyrrodd Awstria-Hwngari
restr o bethau y byddai'n rhaid i Serbia gytuno iddynt neu wynebu ymosodiad. Pan
na chafwyd ateb boddhaol gan Serbia, ymosododd Awstria ar Serbia ar yr 29
Gorffennaf 1914.

Wedi dechrau'r rhyfel rhwng Awstria-Hwngari a Serbia, canlyniad y gwahanol
gytundebau milwrol oedd fod yr Almaen yn dod i mewn i'r rhyfel ar ochr
Awstria-Hwngari - ac i Ffrainc a Rwsia ddod i mewn ar ochr Serbia erbyn 3 Awst
1914. Trannoeth ymunodd Prydain a'r rhyfel ar ochr Ffrainc a Rwsia.

Cafodd yr Almaen fuddugoliaethau cynnar ar y ffrynt gorllewinol ym Mrwydr y
Ffiniau (14 Awst - 24 Awst). Fodd bynnag, ymosododd Rwsia yn y dwyrain, gan
orfodi'r Almaen i symud milwyr a fwriedid i atgyfnerthu'r ffrynt gorllewinol i'r
dwyrain. Enillodd yr Almaen dan Paul von Hindenburg fuddugoliaeth dros Rwsia
mewn cyfres o frwydrau a adnabyddir fel Brwydr Gyntaf Tannenberg (17 Awst - 2
Medi), ond oherwydd yr angen i drosglwyddo adnoddau i'r dwyrain ac arafwch symud
adnoddau i'r ffrynt, a oedd yn dibynnu yn helaeth ar geffyl a throl, ni allwyd
gweithredu Cynllun Schlieffen yn llawn. Ym Mrwydr Gyntaf y Marne (5 Medi - 12
Medi), llwyddodd byddin Ffrainc, gyda pheth cymorth o Brydain, i atal ymosodiad
yr Almaen.

Ym Mrwydr Gyntaf Ypres (Hydref-Tachwedd 1914) llwyddodd y Prydeinwyr a'u
cynghreiriad i atal yr ymosodiad Almaenig ond roedd y colledion ar y ddwy ochr
yn anferth. Ym mis Tachwedd ymunodd Ymerodraeth yr Otomaniaid a'r rhyfel ar ochr
yr Almaen ac Awstria-Hwngari.

Ceisiodd byddin yr Ymerodraeth Brydeinig, milwyr o Awstralia a Seland Newydd yn
bennaf, gipio Penrhyn Gallipoli yn Chwefror 1915. Y bwriad oedd cipio Istanbul,
prifddinas Ymerodraeth yr Otomaniaid. Byddai hyn wedi agor y culfor sy'n arwain
i'r Môr Du, a'i gwneud yn bosibl i yrru adnoddau rhyfel i gynorthwyo Rwsia.
Parhaodd Brwydr Gallipoli hyd Ionawr 1916, pan orfododd y Twrciaid y
cyngheiriaid i encilio. Gwnaeth y frwydr yma Mustafa Kemal Atatürk yn arwr
cenedlaethol yn Nhwrci.

Ar 7 Mai suddwyd y llong Brydeinig Lusitania yn ddirybudd gan dorpedo a daniwyd
gan y llong danfor Almaenig U-20 gyferbyn a Kinsale ar arfordir deheuol
Iwerddon. Collwyd 1198 o fywydau; tua 228 ohonynt yn ddinasyddion Americanaidd.
Gwaethygodd hyn y berthynas rhwng yr Almaen a'r Unol Daleithiau yn fawr.

Ar 9 Mai ymosododd lluoedd Prydain a Ffrainc yn Artois; parhaodd Brwydr Lens hyd
ganol Mehefin, ond cafwyd colledion mawr heb fedru torri trwodd.

Erbyn dechrau 1916, roedd y sefyllfa ar y ffrynt gorllewinol wedi sefydlogi, a
nifer o ymdrechion gan y ddwy ochr i dorri trwodd wedi methu. Penderfynodd
pennaeth y fyddin Almaenig, Erich von Falkenhayn, ymosod ar ardal Verdun. Roedd
Brwydr Verdun, rhwng 21 Chwefror ac 18 Rhagfyr, yn un o frwydrau pwysicaf y
rhyfel ac un o'r rhai mwyaf gwaedlyd; lladdwyd dros chwarter miliwn o filwyr ar
y ddwy ochr a chlwyfwyd o leiaf filiwn.

Ar ddechrau'r ymosodiad, enillodd yr Almaenwyr lawer o diriogaeth. Ar 25
Chwefror cipiasant Fort Douaumont. Apwyntiwyd y cadfridog Philippe Pétain i fod
yn gyfriol am yr amddiffyniad Ffrengig, a llwyddwyd i arafu ymosodiad yr
Almaenwyr. Galluogodd hyn y Ffrancwyr i ddod a mwy o filwyr ac adnoddau rhyfel i
faes y gad ar hyd y Voie Sacrée. Parhaodd yr ymosodiadau am fisoedd, gyda
cholledion enbyd ar y ddwy ochr. Ar 1 Mai cymerodd y cadfridog Robert Nivelle
le'r cadfridog Pétain. Ar 22 Mehefin 1916, defnyddiodd yr Almaenwyr nwy
gwenwynig am y tro cyntaf yn y rhyfel.

Ar 1 Gorffennaf dechreuodd Brwydr y Somme, oedd wedi ei bwriadu i geisio
lleihau'r pwysau ar Verdun. Lladdwyd neu anafwyd mwy na miliwn a hanner o filwyr
ym Mrwydr y Somme, a barhaodd hyd fis Tachwedd . Ceisiodd y Cyngheiriaid, unedau
Prydeinig yn bennaf ond gyda rhai Ffrenngig, dorri trwy'r llinellau Almaenig ar
hyd ffrynt 12 milltir (19 km) o hyd i'r gogledd a'r de o Afon Somme yng ngogledd
Ffrainc. Cofir y frwydr yn bennaf am ei diwrnod cyntaf, 1 Gorffennaf 1916, pan
gollodd y fyddin Brydeinig 67,470 o filwyr, 19,240 wedi eu lladd; y nifer uchaf
yn ei hanes.

Gwrth-ymosododd y Ffrancwyr yn Verdun ar 21 Hydref 1916, a chipiasant Fort
Douaumont ar 24 Hydref. Erbyn ymosodiad olaf y Ffrancwyr a ddechreuodd ar 11
Rhagfyr, roedd yr Almaenwyr wedi eu gyrru yn ôl bron i'w man cychwyn. Ar 6
Rhagfyr daeth David Lloyd George yn Brif Weinidog y Deyrnas Unedig.

Yn Rwsia, arweiniodd prinder bwyd ac anfodlonrwydd ynghylch rôl y wlad yn ystod
y rhyfel at Chwyldro Chwefror ym 1917, pan sefydlwyd llywodraeth ddemocrataidd
yn lle teyrnas y Tsar Nicholas II o Rwsia. Yn ystod yr ail gyfnod, Chwyldro
Hydref, sefydlodd y sofietau lywodraeth dros dro dan arweiniad Lenin. Ar 7
Tachwedd, 1917 dymchwelwyd y llywodraeth dros dro o dan Aleksandr Kerensky gan
chwyldrowyr Lenin.

Ar 6 Ebrill cyhoeddodd yr Unol Daleithiau ryfel yn erbyn yr Almaen, yn bennaf
oherwydd ymosodiadau llongau tanfor yr Almaen ar ei llongau. Ar 9 Ebrill
dechreuodd milwyr Prydeinig, Canadaidd ac Awstralaidd yr ymosodiad a elwur yn
Frwydr Arras. Parhaodd hyd 16 Mai; enillwyd rhywfaint o dir ond ni lwyddwyd i
dorri trodd.

Gwelodd Brwydr Cambrai (20 Tachwedd - 3 Rhagfyr) y defnydd llwyddianus cyntaf o
danciau gan y fyddin Brydeinig. Enillwyd llawer o diriogaeth yn rhan gyntaf y
frwydr wrth eu defnyddio, ond ail-gipiwyd bron y cyfan gan wrth-ymosodiad
Almaenig yn ddiweddarch.

Yn dilyn y chwyldro yn Rwsia, arwyddwyd Cytundeb Brest-Litovsk rhwng Rwsia a'r
Almaen ar 3 Mawrth. Collodd Rwsia nifer o diriogaethau yn gyfnewid am heddwch.
Galluogodd hyn yr Almaen i symud milwyr i'r ffrynt gorllewinol. Ar yr ochr
arall, roedd nifer gynyddol o filwyr yr Unol Daleithiau yn ymuno a'r ymladd.

Ar 21 Mawrth, dechreuodd y fyddin Almaenig dan y cadfridog Erich Ludendorff
ymosodiad newydd yn y gorllewin, i geisio rhoi diwedd ar y rhyfel cyn i fwy o
luoedd yr Unol Daleithiau gyrraedd. Cawsant gryn lwyddiant, a dynesodd y ffrynt
hyd at 120 km (75 milltir) o ddinas Paris. Ar ôl ymladd caled, llwyddodd y
cyngheiriaid i sefydlogi'r ffrynt.

Dechreuodd gwrthymosodiad y cyngheiriaid ar 8 Awst, gyda byddinoedd Prydain,
Ffrainc, Awstralia a Chanada yn cymeryd rhan ym Mrwydr Amiens, gyda 414 o
danciau a 120,000 o filwyr. Erbyn yr Hydref, roedd gallu'r Akmaen a'i
chyngheiriaid i barhau'r rhyfel bron ar ben. Arwyddodd Bwlgaria gadoediad ar 29
Medi, ac ar 30 Hydref ildiodd Ymerodraeth yr Ottomaniaid. Ar 24 Hydref
dechreuodd byddin yr Eidal ymosodiad newydd yn erbyn Awstria-Hwngari, a
dinistriwyd byddin Awstria-Hwngait ym Mrwydr Vittorio Veneto. Ar 3 Tachwedd
gofynnodd Awstria-Hwngari am gadoediad,

Bu chwyldro yn yr Almaen, a chyhoeddwyd gweriniaeth ar 9 Tachwedd; ffôdd y
Kaiser Wilhelm II i'r Iseldiroedd. Arwyddwyd cadoediad a'r Almaen yn Compiègne,
ac am unarddeg y bore ar 11 Tachwedd 1918 daeth y rhyfel i ben.

Ar 28 Mehefin 1919, arwyddwyd Cytundeb Versailles rhwng yr Almaen a'r
Cyngheiriaid yn sgîl Cynhadledd Heddwch Paris 1919. Yn ddiweddarach arwyddwyd
cytundebau ag Awstria, Hwngari, Bwlgaria ac Ymerodraeth yr Ottomaniaid.

Y bardd Cymraeg a gysylltir yn arbennig a'r rhyfel yw Hedd Wyn (Ellis Humphrey
Evans, 1887 - 1917), brodor o Drawsfynydd, a aeth yn filwr ym 15fed Bataliwn y
Ffiwsilwyr Cymreig yn 1917 ac a laddwyd ym Mrwydr Cefn Pilkem (rhan o Frwydr
Passchendaele) ar 31 Gorffennaf yn yr un flwyddyn. Enillodd gadair Eisteddfod
Genedlaethol Cymru Penbedw 1917 am ei awdl "Yr Arwr", er iddo gael ei ladd chwe
mis ynghynt yn Ypres. Pan gyhoeddwyd ei fod wedi'i ladd yn y frwydr honno
gorchuddiwyd y gadair â llen ddu. Dyna pam y cyfeirir at yr eisteddfod honno fel
Eisteddfod y Gadair Ddu. Ysgrifennodd y bardd Robert Williams Parry gyfres
nodedig o englynion er cof amdano, sy'n dechrau gyda'r linell cofiadwy "Y bardd
trwm dan bridd tramor."

Mae'r nofel Plasau'r Brenin (1934) gan Gwenallt yn seiliedig ar brofiad yr awdur
fel carcharor cydwybodol oherwydd iddo wrthwynebu gwasanaethu yn y lluoedd arfog
am ei ddaliadau fel heddychwr. Nofel Gymraeg arall sy'n deillio o'r rhyfel yw
Amser i Ryfel gan T. Hughes Jones.

Ymhlith beirdd Saesneg y rhyfel, roedd Rupert Brooke, Wilfred Owen, Siegfried
Sassoon ac Isaac Rosenberg. Yr enwocaf o'r nofelau a ysbrydolwyd gan y rhyfel
oedd nofel Almaeneg gan Erich Maria Remarque, Im Westen nichts Neues ("Dim byd
newydd yn y gorllewin"), a gyhoeddwyd fel llyfr yn gynnar yn 1929 ac a oedd
eisoes wedi ei throsi i 26 o ieithoedd erbyn diwedd y flwyddyn honno.



https://cy.wikipedia.org/wiki/Resbiradaeth_cellog

Term mewn bioleg ydy resbiradaeth cellog (neu'n syml: anadlu o fewn celloedd)
sy'n disgrifio'r prosesau oddi fewn i gelloedd planhigyn ble mae carbon deuocsid
yn cael ei dynnu i mewn i'w celloedd ac ocsigen yn cael ei waredu fel gwastraff.
Mae'r broses yma oddi fewn yr organeb (yn y dail, fel arfer) yn trosi (neu
newid) ynni biocemegol o faeth (nutrients) i adenosine triphosphate (ATP).
Gelwir yr adweithiau hyn yn adweithiau catabolig a'u heffaith yw torri i lawr y
moleciwlau mawr yn foleciwlau llai gan ryddhau ynni yn y broses.

Ymlith y prif faethau sy'n cael ei ddefnyddio gan anifeiliaid a phlanhigion y
mae: siwgwr ac asid amino. Mae'r ynni sy'n cael ei storio o fewn yr ATP yna'n
cael ei ddefnyddio i yrru'r prosesau sydd angen ynni:biosynthesis, symudiad y
celloedd neu yrru moleciwlau o un gell i'r llall drwy'r bilen (membrane).

Hanfod resbiradaeth erobig ydy ocsigen. O'i dderbyn, gall y gell greu ATP. Mae
hyn yn golygu fod yn rhaid i'r pyrwfad (pyruvate) fynd i fewn i'r mitocondrin er
mwyn cael ei ocsideiddio'n llawn gan "Gylchred Krebs" (sy'n ymwneud ag asid
sitrig. Cynhyrchir ynni gan y broses hon ar ffurf ATP gan substrate-level
phosphorylation, NADH a FADH2



https://cy.wikipedia.org/wiki/Random_House

Cyhoeddwyr masnach cyffredin, yn yr iaith Saesneg, mwyaf y byd ydy Random House,
Inc.. Mae'n eiddo i gorfforaeth rhyngwladol y cyfryngau, Bertelsmann. Random
House yw'r brand ymbarél ar gyfer adran cyhoeddi llyfrau Bertelsmann book.

Bydd Random House yn cyfuno â Penguin yn 2013 i ffurffio Penguin Random House,
gyda chyfran o 26% o'r farchnad lyfrau fyd-eang.

Mae'r tŷ cyhoeddi Random House yn seiliedig yn Efrog Newydd. Sefydlwyd yn 1925
gan Bennett Cerf a Donald Klopfer, pan ddaeth imprint Modern Library iw
meddiant. Mae Cerf yn cael ei ddyfynnu'n dweud, "We just said we were going to
publish a few books on the side at random," a cynnigiodd hyn yr enw Random
House. Daeth y cwmni i feddiant yr amryfaen cyfryngau Almaenig, Bertelsmann,
ynghanol controfersi yn 1998, pan ddywedont gelwydd i guddio cysylltiadau gyda'r
oes Natsiaidd yn ystod y broses o'u cymryd drosodd.

Mae ei imprints Americanaidd yn cynnwys y Bantam Dell Publishing Group, Crown
Publishing Group, Doubleday Broadway Publishing Group, Knopf Publishing Group,
Random House Audio Publishing Group, Random House Diversified Publishing Group,
Random House Information Group, Random House Ballantine Publishing Group, a
Random House Ventures. Mae Del Rey Manga yn cyhoeddi manga yn Saesneg yng
Ngogledd America.

Yn y Deyrnas Unedig, mae Random House Group Limited wedi ei gyfansoddi o bedwar
is-adran gyda gofynion cyhoeddi gwahanol: Random House, Transworld, Ebury
Publishing a Random House Children's Books. Mae'r imprints yn cynnwys Jonathan
Cape, Harvill Secker, Chatto and Windus, Vintage ynghyd â Vintage Classics,
Pimlico, Yellow Jersey, Century, Willian Heinemann, Hutchinson, Arrow, Random
House Audio Books, Random House Business Books, Ebury Press, Vermilion, Rider,
Bantam Press, Doubleday, Corgi, Black Swan, Fodor, Time Out, WaterBrook Press a
Mainstream.

Maent hefyd yn berchen ar Tanoshimi, sy'n cyhoeddi manga yn Saesneg yn y Deyrnas
Unedig ac Iwerddon. Un imprint o adran Random House Children's Books division yw
Dell Laurel-Leaf Books, sy'n cyhoeddi nofelau ar gyfer oedolion ifanc. Daw'r enw
oDell Publishing, a fu gynt yn gwmni arwahan i Random House. Mae is-gwmniau
eraill yn cynnwys Mandarin Publishing, sy'n canolbwyntio ar ffuglen
hapfasnachol.

Mae swyddfeydd Random House yn y Deyrnas Unedig wedi eu lleoli yn Pimlico ac
Ealing, Llundain.

Cyhoeddwyr ail fwyaf yr Almaen ydy Verlagsgruppe Random House GmbH, gyda
imprints megis C. Bertelsmann Verlag, Deutsche Verlags-Anstalt (DVA),
Falken-Verlag, Goldmann Verlag, Heyne-Verlag, Luchterhand Literaturverlag a
Manesse Verlag.

Mae gan Random House hefyd swyddfeydd yng Nghanada, Awstralia a Seland Newydd.
Yn Awstralia, mae'r swyddfeydd yn Sydney a Melbourne. Yn Seland Newydd, maent
wedi eu lleoli yn Glenfield, Auckland.



https://cy.wikipedia.org/wiki/Ptolemi_XIII_Theos_Philopator

Un o dŷ brenhinol y Ptolemiaid a brenin yr Aifft o 51 CC hyd ei farwolaeth oedd
Ptolemi XIII Theos Philopator, (Groeg: Πτολεμαίος Θεός Φιλοπάτωρ (62 CC/61 CC -
13 Ionawr, 47 CC?).

Roedd yn fab i Ptolemi XII Auletes, ac ar farwolaeth ei dad daeth yn frenin yn
51 CC, yn 12 oed, ar y cyd a'i chwaer hŷn Cleopatra VII, a ddaeth yn wraig iddo.

Wedi teyrnasu am dair blynedd, gyrrodd Ptolemi ei chwaer o'r orsedd ar gyngor
Pothinus ac Achillas, ac alltudiwyd hi i Syria. Ceisiodd Cleopatra adennill yr
orsedd, ond ni lwyddodd ar y cychwyn. Yn 48 CC, ffôdd y cadfridog Rhufeinig
Gnaeus Pompeius Magnus i'r Aifft wedi iddo gael ei orchfygu gan Iŵl Cesar ym
Mrwydr Pharsalus. Ar gyngor Pothinus, gorchymynodd Ptolemi ei lofruddio wrth
iddo lanio.

Yn fuan wedyn, cyrhaeddodd Iŵl Cesar a'i fyddin ddinas Alexandria. Cymerodd
Cesar ochr Cleopatra, a ddaeth yn gariad iddo, yn erbyn Ptolemi. Flwyddyn yn
ddiweddarach boddwyd Ptolemi yn Afon Nîl wrth ymladd yn erbyn milwyr Cesar.



https://cy.wikipedia.org/wiki/Pobol_y_Cwm

Wedi'i lleoli ym mhentref dychmygol Cwmderi yng Nghwm Gwendraeth, Sir
Gaerfyrddin, mae'r gyfres opera sebon hon yn canolbwyntio ar fywyd, gwaith,
cariad a materion teuluol. Ar wahân i rygbi, dyma'r rhaglen mwyaf poblogaidd ar
S4C.

Fe ddechreuodd y gyfres ar 16 Hydref 1974; felly dim ond Coronation Street ac
Emmerdale sydd wedi parhau yn hirach na Pobol y Cwm ar y teledu ym Mhrydain. Yn
y dyddiau cynnar fe'i ddarlledwyd y diwrnod canlynol am 12:25 ar rwydwaith BBC
1. Wedi i S4C gael ei sefydlu, trosglwyddodd y gyfres i'r sianel honno a bellach
fe'i darlledir bum noson yr wythnos trwy gydol y flwyddyn.

Ar y dechrau, pentref tawel iawn oedd Cwmderi er gwaethaf perthnasau personol
anodd. Tueddai'r straeon ganolbwyntio o gwmpas cartref y henoed Bryn Awelon a'r
dafarn leol, Y Deri Arms. Mae'r dafarn yn dal i fod yn ymgynullan pwysig yn yr
opera sebon, yn ogystal â siopau a chartrefi'r sawl sy'n byw yng Nghwmderi.
Ddiwedd y 90au, codwyd set barhaol i'r gyfres y tu ôl i faes parcio BBC Cymru yn
Llandaf, Caerdydd, gan hwyluso'r ffilmio a rhoi cartref parhaol i'r rhaglen. Yn
ddiweddar, mae'r straeon wedi newid i ganolbwyntio ar faterion mwy dadleuol fel
llofruddiaeth, trais, cyffuriau a dyfodol cymunedau gwledig. Un o themâu
rheolaidd y gyfres ers 1974 yw dyfodol yr iaith Gymraeg. Rhai o'r straeon a
gydiodd fwyaf yn nychymyg y gwylwyr dros y blynyddoedd diweddar oedd marwolaeth
y cymeriad Reg Harries, cymeriad selog yn y gyfres ers yr ail bennod, a'r
damwain gar pan gollodd Anita'r babi yr oedd hi'n ei gario.

Mae S4C yn dangos Pobol y Cwm o nos Lun i nos Wener am 8:00 pm, ond maent yn
ail-ddarlledu holl benodau'r wythnos ag isdeitlau yn Saesneg ar y sgrin ar nos
Sul am 5:35yh.

Saethir y rhan fwyaf o olygfeydd awyr agored Pobol y Cwm yn ardal pentref
Llanbedr-y-fro, i'r gorllewin o Gaerdydd.



https://cy.wikipedia.org/wiki/Plwyf

Plwyf yw math o israniad gweinyddol sy'n cael ei ddefnyddio gan rai eglwysi
Cristnogol, a hefyd fel uned lywodraeth leol mewn rhai gwledydd.

Unedau gweinyddol lleol yn seiliedig ar diriogaeth cymunedau bychain oedd y
plwyfi a sefydlwyd gan yr Eglwys Gatholig yn yr Oesoedd Canol.

Yng Nghymru nid oedd plwyfi fel y cyfryw yn bod cyn Oes y Tywysogion. Un o
ganlyniadau dyfodiad y Normaniaid i Gymru oedd lledaenu dylanwad trefn eglwysig
y cyfandir ac awdurdod y Pab. Creuwyd y plwyfi ar sail y llannau a fodolai
eisoes, gyda'r eglwys leol yn ganolfan iddynt.

Yn ddiweddarach, yn y Cyfnod Modern, defnyddiwyd y plwyfi fel unedau gweinyddol
llywodraeth leol, mewn trefn gyfochrog i'r honno a fodolai yn Lloegr. Mae
cofnodion plwyf yn ffynhonnell bwysig i haneswyr lleol, gan fod manylion am
enedigaethau, priodasau a marwolaethau i'w cael ynddynt, ynghyd â gwybodaeth
ychwanegol am fywyd y plwyfolion. Heddiw mae'r plwyfi yn dal i fod yn unedau yn
nhrefn llywodraeth leol Lloegr, ond yng Nghymru cymerwyd eu lle gan gynghorau
cymuned. Yn y drefn eglwysig mae'r plwyf yn parhau fel uned weinyddol sylfaenol
Yr Eglwys yng Nghymru.



https://cy.wikipedia.org/wiki/Plaid_Genedlaethol_yr_Alban

Mae Plaid Genedlaethol yr Alban (Saesneg: Scottish National Party neu'r SNP,
Gaeleg yr Alban: Pàrtaidh Nàiseanta na h-Alba neu'r PNA) yn blaid wleidyddol
adain chwith-canol Albanaidd sy'n galw am annibyniaeth i'r Alban. Sefydlwyd y
blaid yn 1934, pum mlynedd wedi sefydlu Plaid Cymru, pan gyfunwyd 'Plaid
Genedlaethol yr Alban' (Saesneg: National Party of Scotland neu'r NPS) a 'Phlaid
yr Alban' (Saesneg: Scottish Party. Nicola Sturgeon yw ei harweinydd cyfredol;
hi hefyd yw Prif Weinidog yr Alban. Yn dilyn Refferendwm annibyniaeth i'r Alban,
2014, hi yw'r drydedd blaid mwyaf ei haelodaeth yn y Deyrnas Gyfunol, a'r fwyaf
yn yr Alban - pedair gwaith yn fwy na Llafur yr Alban, Ceidwadwyr yr Alban a
Rhyddfrydwyr yr Alban gyda'i gilydd.

Cynrychiolwyd yr SNP yn San Steffan ers i Winnie Ewing ennill sedd etholaeth
Hamilton dros yr SNP ym 1976, flwyddyn wedi i Gwynfor Evans ennill is-etholiad
Caerfyrddin, i Blaid Cymru. Pan agorodd drysau Llywodraeth yr Alban yn 1999, yr
SNP oedd yr ail blaid gryfaf, a bu'n wrth-blaid am ddau dymor. Yn dilyn Etholiad
yr Alban 2007, ffurfiodd Lywodraeth leiafrifol, ac yn 2011 roedd ganddi fwyafrif
llethol, a ffurfiodd Lywodraeth yr Alban. Yn 2015 roedd ganddi 105,000 o
aelodau, 64 Aelod Llywodraeth yr Alban a 424 cynghorydd sir. Yn 2015, roedd
ganddi hefyd 56 allan o 59 Aelod Seneddol a dau aelod yn Senedd Ewrop, lle mae'n
rhan o'r grŵp Cynghrair Rhydd Ewrop ac yn eistedd gydag aelodau'r Cynghrair
Ewropeaidd y Blaid Werdd.

Mae ei syniadau gwleidyddol yn eitha tebyg i'r rhai Ewropeaidd ac yn gonglfaeni
iddynt mae cymdeithas a democratiaeth. Ymhlith ei pholisiau y mae: priodas
gyfunryw, gostwng oed pleidleisio i 16, diarfogi niwclear, gostwng trethi, dileu
tlodi, codi tai fforddiadwy, addysg am ddim i bawb, gwrthwynebu codi gorsafoedd
niwclear, buddsoddi mewn egni adnewyddadwy, dileu treth hedfan a chodi cyflogau
nyrsus.



https://cy.wikipedia.org/wiki/Plaid_Annibyniaeth_y_DU

Mae Plaid Annibyniaeth y Deyrnas Unedig (Saesneg: United Kingdom Independence
Party neu UKIP) yn blaid wleidyddol sy'n anelu at dynnu'r Deyrnas Unedig allan
o'r Undeb Ewropeaidd . Ei hail amcan yw tynhau rheolau mewnfudo i Brydain. Ar 9
Hydref 2014 yn yr is-etholaeth Clacton, Lloegr, etholwyd Douglas Carswell yn
Aelod Seneddol cyntaf UKIP. Sicrhaodd UKIP 59.7% o'r bleidlais.

Ar gyfer Etholiad Cynulliad Cenedlaethol Cymru, 2007 roedd ganddynt bolisi o
ddiddymu Cynulliad Cenedlaethol Cymru, gan gyhuddo'r Cymry (a'r Alban) am
bleidleisio dros "ranbartholi" oherwydd teimlad gwrth-Seisnig yn unig.. Roedd
polisi'r blaid wedi newid erbyn Etholiad cyffredinol y Deyrnas Unedig yn 2010 i
un o gadw'r Cynulliad ond i gael gwared o'r Aelodau. Serch hyn, maen nhw'n
cynnig ymgeiswyr i etholiadau'r Cynulliad, er mwyn ymladd eu hachos o'r tu mewn.

Yn yr Etholiad Ewrop 2009 yng Nghymru, daeth UKIP yn bedwaredd gyda 12.8% o'r
bleidlais a fwrwyd. John Bufton oedd Aelod Seneddol Ewropeaidd UKIP yng Nghymru
o 2009 hyd 2014. Ymddeolodd yn 2014 ac ers hynny Nathan Gill sy'n cynrychioli
UKIP dros Gymru. Mae yn byw yn Sir Fôn ond yn wreiddiol o Hull.



https://cy.wikipedia.org/wiki/Pen-y-bont_ar_Ogwr

Mae Pen-y-bont ar Ogwr (Saesneg: Bridgend) yn dref ym mwrdeistref sirol
Pen-y-bont ar Ogwr ag oddeutu 40,000 o bobol. Mae hefyd yn gymuned. Ei
gefeilldref yw Langenau yn Yr Almaen. Tan yr 20fed ganrif, tref marchnad oedd hi
yn bennaf. Mae hi bellach yn dref ddiwydiannol oherwydd datblygu ystadau
diwydiannol ger yr M4 sydd wedi denu cwmnïau megis Sony a Ford i'r ardal. Mae
Pen-y-bont yn gartref hefyd i bencadlys Heddlu De Cymru. Adeiladwyd carchar
preifat (Carchar Parc Ei Mawrhydi) yn niwedd y 1990au ar safle hen ysbyty
seiciatreg ar gyrion y dref uwchben pentref Coety.

Mae Afon Ogwr yn llifo trwy'r dref, gyda'r Nant Morfa yn ei chyfarfod ger
Meysydd y Bragdy. Mae'r Afon Ewenni yn llifo ar gyrion y dref yn Nhredŵr i
gyfarfod yr Ogwr ger Castell Ogwr ar ben yr aber.

Mae Pen-y-bont yn agos i gyffyrdd 35 a 36 traffordd yr M4, hanner ffordd rhwng
dinas Abertawe a dinas Caerdydd. Mae gan Pen-y-bont orsaf rheilffordd ar lein y
Great Western, gyda gwasanaethau cyflym i ddinas Llundain ac Abertawe. Mae yna
orsaf arall ym Melin Wyllt ar lein Maesteg. Mae gwasanaethau lleol yn rhedeg i
Gaerdydd a Gorllewin Lloegr ar y brif lein a lein Bro Morgannwg. I'r gorllewin
mae gwasanaethau lleol i Abertawe a Gorllewin Cymru. Hefyd mae gwasanaethau
lleol i Faesteg. Gweithredir y gwasanaethau lleol gan Trenau Arriva Cymru, a'r
gwasanaethau cyflym gan First Great Western.

Cynhaliwyd Eisteddfod Genedlaethol ym Mhen-y-bont ar Ogwr ym 1948. Am wybodaeth
bellach gweler:



https://cy.wikipedia.org/wiki/Pella

Sefydlwyd y ddinas gan Archelaus I o Facedon (413–399 CC) fel prifddinas ei
deyrnas, gan gymryd lle'r hen balas-ddinas yn Aigai (Vergina). Ar ôl hynny roedd
yn ganolfan grym i Philip II o Facedon a'i fab Alecsander Fawr, goresgynwr
Ymerodraeth Persia. Yn 168 CC, cafodd ei difetha gan y Rhufeiniaid. Yn
ddiweddarach, dinistriwyd Pella gan ddaeargryn ond codwyd y ddinas o'r newydd ar
ei hadfeilion. Erbyn 180 OC, medrai'r awdur Rhufeinig Lucian ei disgrifio fel
"lle dinod heddiw, heb fawr neb yn byw yno". Yn ei dydd bu'n borthladd pwysig
hefyd, a gysylltai Macedon â dinasoedd Groeg y de fel Athen.

Cyfeirir at Pella am y tro cyntaf gan Herodotus (Hanes VII, 123) yng
nghyd-destun ymgyrch yr ymerodr Persiaidd Xerxes i oresgyn Groeg. Cyfeirir ati
gan Thucydides (II, 99,4 a 100,4) hefyd, mewn perthynas â rhyfel Macedon yn
erbyn Sitalces, brenin Thrace. Yn ôl Xenophon, ar ddechrau'r 4 CC, Pella oedd
dinas fwyaf Macedon. Cyfeirir ati hefyd gan yr haneswyr Rhufeinig Polybius a
Livy fel prifddinas Philip V o Facedon a Perseus o Facedon.

Oherwydd grym a dylanwad Macedon daeth yn atynfa mawr i artistiaid a llenorion
Groeg fel y bardd Timotheus o Filetos a'r dramodydd enwog Euripides, a dreuliodd
ei ddyddiau olaf yno yn cyfansoddi'r ddrama Archelaus (ar fywyd y brenin). Yma
hefyd y chwarewyd un o ddramâu enwocaf Euripides, Y Bacchae, tua 408 CC. Daeth
Aristotlys i Pella i fod yn diwtor i'r Alecsander Fawr ifanc. Bu farw'r bardd
enwog Aratus ym Mhella tua 240 CC.

Ar ôl y goresgyniad Rhufeinig daeth Pella yn brifddinas ranbarthol ym nhalaith
Rufeinig Macedonia. Roedd yn gorwedd ar briffordd strategol bwysig y Via Egnatia
(Strabo VII, 323), ar y llwybr rhwng Dyrrachium a Thessalonika. Arosodd Cicero
yno yn 58 CC.

Dirywiodd y ddinas ar ôl y ganrif 1af CC, yn rhannol oherwydd y ddaeargryn.
Erbyn cyfnod yr Ymerodraeth Fysantaidd, dim ond pentref mawr gyda mur
amddiffynnol o'i amgylch oedd ar y safle.



https://cy.wikipedia.org/wiki/Opteg

Opteg yw'r gangen o ffiseg sy'n ymwneud â nodweddion ac ymddygiad golau a'i
berthynas â mater. Mae hefyd yn ymwneud â dyfeisiadau ac offer optig sydd naill
ai'n defnyddio golau neu'n ei synhwyro. Gall 'opteg' gyfeirio at nodweddion
golau gweladwy, uwchfioled a phelydrau isgoch. Gan fod golau'n donnau
electromagnetig, ceir nodweddion digon tebyg gan ymbelydredd electromagnetig
eraill e.e. pelydr-X, microdonnau a thonnau radio.

Gellir deall y rhan fwyaf o ffenomenâu optegol drwy'r ddefnyddio electromagneteg
clasurol i ddisgrifio neu ddiffinio golau, ond yn ymarferol, mae'n anodd cael y
llun cyflawn. Mae opteg ymarferol yn cael ei gyflawni drwy'r defnydd o fodelau
syml. Y mwyaf cyffredin o'r rhain yw opteg geometrig, sy'n trin golau fel
casgliad o donnau sy'n teithio mewn llinellau syth ac sy'n plygu pan maent naill
ai'n cael eu hadlewyrchu neu'n treiddio drwy gwrthrychau. Mae opteg ffisegol,
fodd bynnag, yn fodel llawer mwy cyflawn a chynhwysfawr, na ellir ei brofi drwy
opteg geometrig. Yn hanesyddol, y dull-pelydrau ddaeth yn gyntaf a'r model
dull-tonnau wrth ei sodlau. Datblygwyd y syniadau hyn yn y 19g, nes y
darganfuwyd fod tonnau golau mewn gwirionedd yn ymbelydredd electromagnetig.



https://cy.wikipedia.org/wiki/Nyx

Duwies y Nos ym mytholeg Roeg, merch Chaos (Anhrefn) yw Nyx (Groeg Νύξ, Lladin
Nox). Mae'n debyg ei bod yn hŷn o lawer na'r rhan fwyaf o'r duwiau yn y pantheon
Groeg clasurol.

Priododd ei brawd Erebus a ffrwyth yr uniad hwnnw oedd Dydd a Goleuni. Hi hefyd
oedd mam y Parcae, yr Hesperides, Breuddwydion, Anghydfod, Marwolaeth, Momus a
duwiau a duwiesau eraill. Mae rhai o'r beirdd clasurol yn ei galw "Mam Popeth",
sef dyn a'r duwiau gyda'i gilydd. Roedd cerflun ohoni yn nheml enwog y dduwies
Artemis (Diana) yn Ephesus, yn Asia Leiaf. Arferid offrymu dafad ddu iddi am ei
bod yn fam i'r Eumenides (y Furiae). Offrymid ceiliog iddi hefyd, am fod yr
aderyn hwnnw'n cyhoeddi dyfodiad y wawr.

Mae hi'n cael ei phortreadu yn eistedd ar gerbyd, yn gwisgo gorchudd yn frith o
sêr. Roedd y Cytserau yn ei rhagflaenu ar ei thaith. Weithiau mae hi'n cael ei
dangos yn dwyn dau blentyn yn ei breichiau, un ohonynt yn ddu ac yn
cynrychioli'r nos, neu farwolaeth, a'r llall yn wyn ac yn cynrychioli cwsg neu
oleuni'r dydd.



https://cy.wikipedia.org/wiki/Nwy_naturiol

Tanwydd ffosil yw nwy naturiol. Mae'n cynnwys cymysgedd o nwyon, ond methan yw'r
pennaf. Mae'r nwy yn casglu o dan y ddaear mewn creigiau athraidd (e.e.
tywodfaen), fel arfer mewn meysydd olew. Caiff y nwy ei storio fel nwy naturiol
cywasgedig (CNG) neu nwy naturiol hylifedig (LNG).

Fel olew a glo, ffurfir y nwy o bydredd anaerobig gwastraffoedd organig dros
filiynnau o flynyddoedd. Yn wahanol i lo, ffynhonnell y deunydd organig yw
micro-organebau morol fel plancton, ac mae pob maes nwy wedi bod o dan moroedd
twym pan casglodd y deunydd organig. Gan fod nwy naturiol ac olew yn medru
llifo, maent yn ymgasglu mewn creigiau athraidd fel tywodfaen. Pan mae haen o
dywodfaen yn cael ei gorchuddio gan haen o graig anathraidd fel sial, gall olew
a nwy gael eu dal mewn man lle mae'r haenau yn cael eu plygu gan newidiadau
daearegol.

Mae nwy naturiol yn nwy di-liw a di-arogl. Er mwyn osgoi ffrwydradau os mae'r
nwy yn dianc, ychwanegir cyfansoddyn sylffwr er mwyn achosi arogl cryf. Mae'r
nwyon yn fflamadwy iawn ac yn gallu creu cymysgeddau ffrwydradol gydag ocsigen
neu aer.

Llosgir nwy naturol am ei ynni, er enghraifft mewn injan bysiau a nifer o
moduron eraill ac i gynhyrchu trydan.

Yn ystod 2003, treuliwyd 2.470 biliwn m³ nwy naturiol ledled y byd (tua 25% yr
ynni a treuliwyd yn ystod y flwyddyn hon). Yn ystod yr un flwyddyn, cynhyrchwyd
y rhan fwyaf o nwy naturiol yn Rwsia (23%), Unol Daleithiau America (20%),
Canada (7%) a'r Deyrnas Unedig (4%).



https://cy.wikipedia.org/wiki/Noa

Cymeriad Beiblaidd, mab Lamech o hiliogaeth Seth, y ceir ei hanes yn Llyfr
Genesis yn yr Hen Destament, y Torah a'r Coran yw Noa. Mae'n ffigwr pwysig yng
nghrefyddau Iddewiaeth, Cristnogaeth ac Islam a gysylltir â chwedl Y Dilyw ac
Arch Noa. Bu ganddo dri mab, sef Sem, Ham a Jaffeth (tad Gomer).

Yn Llyfr Genesis olrheinir ei enw i air Hebraeg yn golygu "cysur", a roddir ef
iddo gan ei dad, Lameth, i arwyddo y byddai yn fendith ac yn gysur i drigolion y
byd yn wyneb y llafur a osodwyd arnynt am eu pechodau gan felltith Duw ar y
ddaear.

Ceir sawl chwedl am Noa yn y Beibl, y Torah a'r Coran. Yn Genesis dywedir mai ef
oedd y cyntaf i ddarganfod y winwydden a chael gwin ohoni.

Ond y brif chwedl a gysylltir ag ef yw chwedl Y Dilyw (Gen. 6-9). Credir fod y
rhan yma o'i hanes yn seiliedig ar y cymeriad mytholegol Ut-napishtim, arwr
hanes y Dilyw ym mytholeg Babilonia. Gorchymynodd Duw i Noa adeiladu arch i
achub ef a'i deulu (ei thri mab a'u gwragedd) a deuryw anifeiliaid y byd rhag y
Dilyw. Pan ddaeth yr arch i orffwys ar dir sych eto - ar Ararat - adeiladodd Noa
allor ac offrymodd i Dduw. Gwnaeth Duw gyfamod ag ef, a gynrychiolir gan yr
enfys (Gen 9:9-17).

Yn y traddodiad Iddewig a Christnogol mae Noa, Daniel a Job yn cynrychioli tri
phatrwm cyfiawnder (Esec 14).

Yn Islam cyfrifir Noa (Nuh) yn un o'r proffwydi mawr yn yr olyniaeth sy'n
cychwyn gydag Adda ac yn gorffen gyda Mohamed. Gwrthodir y chwedl am Noa yn
darganfod cyfrinach gwin ac yn meddwi arno gan Fwslemiaid am nad ydy i'w cael yn
y Coran.



https://cy.wikipedia.org/wiki/Nicola_Sturgeon

Nicola Sturgeon (ganwyd 19 Gorffennaf 1970 yn Irvine, Gogledd Swydd Ayr) yw Prif
Weinidog Llywodraeth yr Alban a bu'n Ddirprwy Brif Weinidog rhwng 17 Mai 2007 a
19 Tachwedd 2014. Bu'n aelod o Blaid Genedlaethol yr Alban (neu'r SNP) ers oedd
yn 16 oed. Mae hefyd yn Arweinydd y blaid honno (a adnabyddir hefyd fel yr
'SNP') ac yn Ddepute (neu Ddirprwy) 2004-2014. Bu hefyd yn Ysgrifennydd Cabinet
yr Alban dros Stategaeth y Senedd a'r Llywodraeth ac yn Ysgrifennydd y Cabinet
dros Isadeiledd, Buddsoddiad a Dinasoedd. Hi yw'r Aelod Senedd yr Alban (MSP)
dros Glasgow (Deheuol).

Ym 1999 y daeth Sturgeon yn Aelod Seneddol yn gyntaf, gan ddod yn Llefarydd yr
SNP dros iawnderau ac yna dros iechyd ac addysg. Yn dilyn ymddeoliad John
Swinney yn 2004 safodd yn y frwydr dros arweinyddiaeth y blaid, ond tynnodd ei
henw'n ôl pan benderfynodd Alex Salmond ymgeisio a daeth yn Ddirprwy (neu
Depute). Safodd Salmond i lawr rhwng 2004 a 2007 a phenodwyd Sturgeon yn
Arweinydd nes y daeth Salmond yn ei ôl i gymryd yr awennau yn etholaeth
cyffredinol 2007 pan enillodd yr SNP fwy o seddau nac unrhyw blaid arall yn yr
Alban. Apwyntiwyd Salmond yn Brif Weinidog ac apwyntiodd ef ei Ddirprwy:
Sturgeon.

Cafodd ei haddysg uwchradd yn Greenwood Academy, Dreghorn ac aeth yn ei blaen i
astudio'r gyfraith ym Mhrifysgol Glasgow ble y cafodd LLB gydag Anrhydedd a
Diploma mewn Cyfraith Ymarferol. Yn Glasgow roedd yn flaenllaw iawn yng ngwaith
yr SNP. Yna gweithiodd fel cyfreithwraig yn Stirling ac yna Canolfan y Gyfraith
yn Drumchapel, Glasgow cyn iddi gael ei hethol yn MSP (Aelod o Lywodraeth yr
Alban).

Yn 2012, etholodd Cabined Llywodraeth yr Alban Sturgeon i ofalu am Refferendwm
annibyniaeth yr Alban, 2014, ac felly'n gyfrifol am ymgyrch yr SNP dros
annibyniaeth. Cred Sturgeon y gall annibyniaeth gryfhau'r Alban gan ei wneud yn
fwy cystadleuol, gan newid blaenoriaethau gwariant y wlad ac ateb y broblem o
dlodi dybryd.

Mewn cyfweliad gyda'r Daily Record, dywedodd Sturgeon y gobeithiai rywdro fod y
ferch gyntaf yn swydd y Prif Weinidog. Ar 19 Tachwedd 2014 gwireddwyd hynny yn
dilyn ymddiswydiad Alex Salmond.

Enillodd Sturgeon y teitl 'Gwleidydd Albanaidd y Flwyddyn' yn 2008. Yn 2004 a
2008 enillodd Wobr Donald Dewar: Dadleuwr y Flwyddyn, cystadleuaeth a drefnir
gan The Herald.

Yn Chwefror 2013 enwyd hi fel 20fed ferch mwyaf pwerus y Deyrnas Unedig gan
Women's Hour ar Radio 4.



https://cy.wikipedia.org/wiki/NSPCC

Ffurfiwyd yr NSPCC gan Benjamin Waugh ym 1884 o dan yr enw The London Society
for the Prevention of Cruelty to Children (London SPCC). Ar ôl pum mlynedd o
ymgyrchu gan y London SPCC, pasiodd y Senedd y ddeddf gyntaf erioed yn y Deyrnas
Unedig ym 1889 er mwyn amddiffyn plant rhag creulondeb a chamdriniaeth.

Newidiwyd enw'r London SPCC i'r National Society for the Prevention of Cruelty
to Children ym 1889 am fod ganddynt ganghennau ledled Prydain ac Iwerddon.
Daethpwyd a'r achos cyntaf o greulondeb i blentyn gan yr NSPCC; yn y wybodaeth
o'r llys, rhestrir y plentyn a ddioddefodd fel "anifail bychan", oherwydd ar y
pryd nid oedd cyfreithiau ym Mhrydain er mwyn amdiffyn plant rhag cael eu
camdrin. Bu'r achos yn llwyddiannus.

Derbyniodd yr NSPCC ei Siarter Brenhinol ym 1895, pan ddaeth y Frenhines
Fictoria yn Noddwraig Brenhinol i'r achos. Ni newidiwyd yr enw i'r "Royal
Society for the Prevention of Cruelty to Children" neu rhywbeth tebyg am fod yr
enw NSPCC wedi cael ei sefydlu eisoes ac er mwyn osgoi cymysgu gyda'r Royal
Society for the Prevention of Cruelty to Animals (RSPCA), a oedd wedi bod mewn
bodolaeth ers dros hanner canrif. Erbyn heddiw, mae'r NSPCC yn gweithio yn
Lloegr, Cymru, Gogledd Iwerddon ac Ynysoedd y Sianel. Yn yr Alban, ceir elusen
o'r enw Children 1st ( a arferai cael ei alw'n Royal Scottish Society for the
Prevention of Cruelty to Children). Yng Ngweriniaeth Iwerddon ceir grŵp o'r enw
yr Irish Society for the Prevention of Cruelty to Children (ISPCC) a sefydlwyd
ym mis Mawrth 1954.

Ym mis Chwefror 2006, gweithiodd yr elusen ChildLine ar y cyd gyda'r NSPCC.
Cadeirydd yr NSPCC ers 2002 yw Syr Christopher Kelly KCB, cyn uwch-was sifil. Y
Prif Gyfarwyddwr yw'r Foneddiges Mary Marsh DBE.



https://cy.wikipedia.org/wiki/Mustafa_Kemal_Atat%C3%BCrk

Mustafa Kemal Atatürk (1881 – 10 Tachwedd, 1938), neu Gazi Mustafa Kemal Pasha
(hyd 24 Tachwedd, 1934), oedd sylfaenydd Gweriniaeth Twrci a'i harlywydd cyntaf.
Cafodd ei eni yn Salonika (gogledd Gwlad Groeg heddiw).

Gwnaeth Mustafa Kemal enw iddo'i hun fel swyddog milwrol llwyddianus tra'n
gwasanaethu ym myddin Twrci ym Mrwydr Gallipoli yn y Dardanelles, yn y Rhyfel
Byd Cyntaf. Ar ôl i Ymerodraeth yr Otomaniaid golli yn y rhyfel hwnnw a'r
cynlluniau gan y Cynghreiriaid buddugoliaethus i'w thorri i fyny, arweiniodd
Atatürk y mudiad cenedlaethol Twrcaidd mewn ymdrech a droes yn Rhyfel
Annibyniaeth Twrci. Ar ôl cyfres o gyrchoedd milwrol llwyddianus llwyddodd i
ryddhau'r wlad a sefydlu Gweriniaeth Twrci. Fel arlywydd cyntaf ei wlad,
dechreuodd Atatürk ar gyfres o ddiwygiadau pellgyrhaeddol a cheisiodd greu
gwladwriaeth seciwlar, fodern a democrataidd. Ymhlith ei ddiwygiadau oedd cael
gwared o'r hen wyddor Arabaidd a chyflwyno un newydd seiliedig ar y wyddor
Rufeinig a symleiddio gramadeg yr iaith Dwrceg ei hun.

Ar 24 Tachwedd, 1934, fel cydnabyddiaeth o'i ran hollbwysig yn sefydlu'r Twrci
fodern, rhoddodd Cynulliad Cenedlaethol Twrci yr enw "Atatürk" iddo (sy'n golygu
"Tad y Tyrciaid" neu "Hynafiad y Tyrciaid"). Pan fu farw bedair blynedd yn
ddiweddarach codwyd beddrod ardderchog iddo ar bryn uchel yn y brifddinas
newydd, Ankara. Mae'r beddrod yn ganolfan pererindod wlatgar ac yn symbol amlwg
o'r Twrci fodern mewn cyferbyniaeth â'r gorffennol.



https://cy.wikipedia.org/wiki/Michael_D._Jones

Arloeswr a chenedlaetholwr Cymreig o 'r Bala oedd Michael Daniel Jones (cyn 2
Mawrth 1822 – 2 Rhagfyr 1898). Fe sefydlodd Y Wladfa ym Mhatagonia.

Cafodd Jones ei eni yn nhŷ Yr Hen Gapel yn Llanuwchllyn, yn fab i Michael Jones
a Mary Hughes, ble mae cofeb iddo heddiw. Bedyddwyd yn y pentref ar 2 Mawrth
1822.

Ar ôl gweithio fel prentis mewn siop yn Wrecsam aeth i astudio yng Ngholeg
Presbyteraidd Caerfyrddin ac yn ddiweddarach yng Ngholeg Highbury yn Llundain.
Daeth yn brifathro Coleg yr Annibynwyr yn y Bala ym 1855, fel ei dad o'i flaen,
a bu yn y swydd honno hyd nes iddo ymddeol ym 1892.

Teithiodd i'r Unol Daleithiau America ym 1848 i astudio gwerinlywodraeth,
chaethwasiaeth a phrofiadau'r Cymry a oedd wedi ymgartrefu yno. Cafodd ei
ordeinio i'r weinidogaeth yn Cincinnati, Ohio ym mis Rhagfyr1848, talaith ble
roedd ei chwaer yn byw hefyd. Beth bynnag, ei waith mwyaf oedd sefydlu'r Wladfa
yn Patagonia. Meddyliodd fod Patagonia yn lle perffaith i godi cymuned Gymreig
am fod neb yn byw yno (heblaw am yr Indiaidd Tehuelche) ac roedd ef wedi gweld
fod mewnfudwyr Cymreig wedi colli eu hiaith a'i diwylliant mewn ychydyg iawn o
amser ar ôl dod i'r Unol Daleithiau a byw mewn cymunedau lleol. Roedd e'n meddwl
fod cael capel, ysgol a senedd ac adeiladu amgylchedd Gymreig yn bwysig iawn i'r
mewnfudwyr. Dim ond unwaith y bu ar ymweliad a'r Wladfa, ond ariannodd yr Wladfa
tra yn byw a gweithio yng Nghymru. Daeth ei fab, Llwyd ap Iwan, yn ffigwr amlwg
yn y Wladfa yn ddiweddarach.

Er mwyn ceisio gwerthfawrogi arbenigrwydd Michael D. Jones fel meddyliwr
gwleidyddol, mae'n rhaid edrych ar y cysylltiadau rhwng gwahanol gymalau ei
ddysgeidiaeth. Ni fynegodd ei olygiadau trwy gyfrwng llyfr, ond cymhwysodd hwy
at wahanol gwestiynau'r dydd fel yr oeddent yn codi; mae'r Celt, cylchgrawn a fu
dan olygyddiaeth Jones, yn ffynhonnell anhepgor i rai sy'n dymuno ymgydnabod â'i
athroniaeth. Bu Jones yn gweld ei hunan ym mhopeth a ysgrifennodd fel lladmerydd
y weledigaeth Gristnogol, safbwynt y gellid ei ddisgwyl gan brifathro coleg
diwinyddol. Credai yn yr hyn a elwir heddiw yn “safbwynt Efengylaidd”. Roedd yn
llythrenolwr yn ei agwedd at y Beibl, a credai fod geiriau'r Beibl, yn yr Hen
Destament a'r Newydd i'w cymhwyso'n uniongyrchol at amgylchiadau cyfoes. Er
cymaint a ysgrifennodd ar bynciau gwleidyddol, ni goleddodd yr “Efengyl
Gymdeithasol”. Nid oedd ganddo gydymdeimlad â'r safbwynt y gellid uniaethu
Cristnogaeth yn ddi-amod â gwelliannau moesol neu ddiwygiadau cymdeithasol. Y
flaenoriaeth iddo ef oedd achubiaeth bersonol.

Wrth i Jones geisio dadansoddi hanfodion bywyd cymdeithasol, aeth yn syth at
benodau cyntaf Llyfr Genesis. Ond llawer amlycach yw ei gred fod ffurflywodraeth
yr Eglwys yn rhyw fath o batrwm i strwythur cymdeithasol yn gyffredinol. Daliai
Jones athrawiaeth yr Annibynwyr am yr Eglwys ac y mae dwy wedd, arwyddocaol iddo
ef ar honno: a) sofraniaeth y gynulleidfa unigol tan Grist a'r gred ei bod yn
rhydd iddi wrth ymyrraeth gan unrhyw gorff arall, a b) fod yr awdurdod yn
gorffwys yng nghorff aelodau'r eglwys, nid mewn unrhyw swyddogion y tu mewn
neu'r tu allan iddi. O gymhwyso hyn at y genedl, daliai fod pob cenedl wedi ei
bwriadu i fwynhau annibyniaeth a bod yr awdurdod yn gorffwys yng nghorff y
dinasyddion. Roedd JOnes yn naturiol yn rhoi pwyslais ar natur eglwys, oherwydd
yn y pwnc hwnnw yr oedd gwreiddyn chwerwder rhyngddo a Dr. John Thomas. Er
hynny, nid cysylltiad damweiniol yn ei achos ef oedd hwnnw rhwng trefn eglwys a
threfn cymdeithas. Meddai, “Mae cysylltiad glos rhwng ein syniadau ar drefn
eglwysig a'n credo wleidyddol...”

Wrth i'r 1880au fynd ymlaen, ai Jones yn fwy diamynedd gyda'r dadlau yng Nghymru
ynglŷn â pha fesurau y dylid eu rhoi ar flaen y rhaglen wleidyddol. Iddo ef,
roedd rhaid mynd at wreiddyn y mater, credai mai ffolineb oedd cynnal
ymgyrchoedd yn galw am deddfau unigol ar y Tir, y Ddirwest, y Ddegwm, neu
Addysg, heb herio cynsail gwaelodol y drefn wleidyddol; sef fod gan Loegr hawl
foesol i ddeddf tros Gymru. Yr oedd yn bur bigog ynglŷn â'r ffordd yr oedd
datgysylltiad yn cael ei wneud yn brif bwnc. Ymosododd yn chwyrn ar y
Rhyddfrydwyr a gyfarfu yn y Rhyl yn nechrau 1887 a chynllunio i roi blaenoriaeth
i'r pwnc hwnnw.



https://cy.wikipedia.org/wiki/Merthyr_Tudful

Cyfesurynnau: 51°44′34″N 3°22′41″W﻿ / ﻿51.742892°N 3.3780491°W﻿ / 51.742892;
-3.3780491

Tref ym mwrdeistref sirol Merthyr Tudful yw Merthyr Tudful, ym Morgannwg, de
Cymru, sydd 23 milltir (37 km) i'r Gogledd o Gaerdydd. Yn 2011 roedd ganddi
boblogaeth o dros 59,500. Mae etholaeth Merthyr Tudful a Rhymni yn ethol aelod
i'r Cynulliad Cenedlaethol a Merthyr Tudful a Rhymni i Senedd San Steffan yn
Llundain. Mae'r etholaeth hefyd yn rhan o Ranbarth De Ddwyrain Cymru ar gyfer
ethol aelodau rhanbarthol y Cynulliad. Caiff ei hadnabod ledled y byd fel
prifddinas cynhyrchu haearn yn ystod y chwyldro diwydiannol.

Mae'r dref yn ymestyn o gymer afonydd y Daf Fawr a'r Daf Fechan - i gyfeiriad
Pontypridd rhwng 100-400 metr uwchlaw lefel y môr. Tyfodd y dref oherwydd ei
daeareg gyfoethog, lle y palwyd tair math o garreg: glo, haearn a chalchfaen. Ar
ben hyn, roedd glaw trwm yn peri i'r nentydd lifo'n gryf gan gynhyrchu ynni i
droi peiriannau'r gwaith haearn.

Mae'r dystiolaeth ddynol yn mynd nôl i'r Oes Efydd, a cheir yn yr ardal grudiau,
carneddau a chylchoedd cerrig, er fod llawer o'r olion wedi'u difethau gan yr
holl gloddio a chwalu'r gwaith haearn.

Cododd y Rhufeiniaid gaer yn yr ardal, ym Mhenydarren a chododd y Normaniaid
gastell ym Morlais. Roedd y dref yng nghantref Senghennydd yn Nheyrnas
Morgannwg. Darostyngwyd y dref gan Gilbert de Clare yn ail hanner y 13eg ganrif.

Adeiladodd yr Anghydffurfwyr gapel yng Nghwm-y-glo yn 1690, a chododd yr
Undodiaid un yng Cefn Coed y Cymer yn 1747. Pan ddaeth y mewnlifiad o bobl yn y
19eg ganrif, ymunodd y rhan fwyaf gyda'r anghydffurfwyr. Y meistri tir a'r
diwydianwyr cyfoethog oedd yn perthyn i Eglwys Loegr, fel mewn llawer o lefydd
yng Nghymru.

Roedd yn ardal amaethyddol tan tua diwedd y ddeunawfed ganrif. Erbyn 1801 roedd
y boblogaeth dros 7,000. Erbyn 1831 roedd yn 30,000 a hyhi oedd y dref fwyaf yng
Nghymru. Roedd y boblogaeth yn tyfu'n gyflymach ym Merthyr nag mewn unrhyw dref
arall yng Nghymru.

Erbyn diwedd y 18fed ganrif roedd gwaith haearn yn bwysig iawn yng Nghymru ac
roedd pedwar gwaith haearn pwysig ym Merthyr sef Gwaith Haearn Cyfarthfa (eiddo
teulu Crawshay), Gwaith Haearn Dowlais, Gwaith Haearn Penydarren a Gwaith Haearn
Plymouth. Ym 1831 daeth rhai blynyddoedd o aflonyddwch ymysg gweithwyr Merthyr
a'r cyffiniau at uchafbwynt treisgar a adwaenir fel 'Gwrthryfel y gweithwyr ym
Merthyr Tudful' neu 'Wrthryfel Merthyr'.

Yn ôl traddodiad, cysylltir Merthyr â santes Tudful, merch y brenin Brychan
Brycheiniog, ac enwyd y dref ar ei hôl. Dywedir iddi gael ei lladd gan baganiaid
yn 480; a honodd Iolo Morgannwg yr enwyd y fan y'i lladwyd ynddo yn 'Ferthyr'
Tydfil i'w hanrhydeddu Ystyr y gair Lladin Martyrium yw 'man cysegredig' a daw'r
enw o'r gair 'merthyr' yn ei hail ystyr, sef "eglwys er cof i sant neu ar ei
fedd, neu fynwent sanctaidd". Ceir sawl enw lle yng Nghymru sy'n cynnwys
'Merthyr' gan gynnwys Merthyr Mawr ym Pen-y-bont ar Ogwr a Merthyr Cynnog ym
Mhowys.

Yn ôl Cyfrifiad 1891 roedd 68.4% o boblogaeth Merthyr, sef 75, 067 allan o
gyfanswm o 110, 569 yn siarad Cymraeg. Erbyn Cyfrifiad 1911, disgynnodd y ffigur
hwn i 50.9%, sef 37, 469 allan o gyfanswm o 74, 596 (ibid.). Dengys ffigyrau
Cyfrifiad 2011 fod 8.9% o boblogaeth Merthyr bellach yn siarad Cymraeg.

Cynhaliwyd Eisteddfod Genedlaethol ym Merthyr Tudful ym 1881 a 1901. Am
wybodaeth bellach gweler:



https://cy.wikipedia.org/wiki/Merch

Benyw ifanc yw merch (plentyn neu rhywun yn eu harddegau'n bennaf), mewn
cyferbyniad i fachgen, sef gwryw ifanc.

Defnyddir hefyd y gair hogan, a geneth (lluosog: genod), yn y gogledd i gyfeirio
at benyw ifanc yn gyffredinol. Ond yn y cyd-destun hwn y defnyddir y gair yn
unig, yn wahanol i'r gair 'merch' sydd â defnydd gwahanol mewn sawl cyd-destun
fel y disgrifir isod.

Defnyddir y term merched hefyd i gyfeiro at fwy nag un ddynes, megis yn yr enw
'Merched y Wawr'. Fe'i defnyddir hefyd i gyfeirio at ddynes ifanc fel mater o
barch, gan fod y gair dynes yn aml yn rhoi'r argraff o berson hŷn. Mae hyn i'r
gwrthwyneb i'r term bachgen, na ddefnyddir i gyfeirio at ddyn ifanc fel rheol.

Merch yw'r enw am epil benywaidd rhywun, a mab yw'r gair am epil gwrywaidd. Yn
draddodiadol, fe'i defnyddiwyd i ddangos perthynas y person i'w thad neu ei mam
yn y ffurf enwi patronymig, fel a wneir hyd heddiw gydag 'ap' (e.e. Huw ap
Dafydd), e.e. roedd cymeriad poblogaidd yn Arfon gynt o'r enw 'Marged ferch
Ifan'. Un o'r enghreifftiau cynharaf y gwyddom amdani yw 'Elen Luyddog ferch
Cystennin', mewn llawysgrif o'r 13eg ganrif sy'n cofnodi chwedl Macsen Wledig.
Fel arfer, 'f' fach a roddir yn hytrach na phriflythyren. Cofier hefyd am
'Franwen ferch Llŷr' yn y Mabinogi (Llyfr Gwyn Rhydderch, 14eg ganrif).
Weithiau, newidiai 'merch' yn 'uch'/'ych', megis yn yr enw 'Nest ych Hywel'
(1759) neu yn 'ach' fel a geir yn 'Elen ach William' (16eg ganrif). Ceir
enghreifftiau hefyd o enwau matronymig ar ferched.

Mae enghreifftiau eraill yn cynnwys 'merch fedydd' (god-daughter),
'merch-yng-nghyfraith' (daughter-in-law); ceir 'merch wen' (stepdaughter) hefyd,
ond 'llysferch' sy'n arferol heddiw. 'Merch fonheddig' ydy dynes o dras, sef
boneddiges, a 'merch ordderch' ydy 'merch anghyfreithlon' (cf. hefyd 'merch/mab
perth a llwyn').



https://cy.wikipedia.org/wiki/Melin_wynt

Melin wynt yw melin sy'n cael ei phŵer o'r gwynt. Mae'r gwynt yn troi hwyliau'r
felin, a gellir defnyddio'r egni i wahanol bethau, er enghraifft malu grawn,
cynhyrchu trydan neu bwmpio dŵr. Defnyddir y term "melin wynt" fel rheol am y
math traddodiadol ar felin. Cyfeirir at y math modern a ddefnyddir i gynhyrchu
trydan fel tyrbin gwynt fel rheol, er bod yr egwyddor yr un fath.

Nid oes sicrwydd pa bryd nag ymhle y dyfeisiwyd y felin wynt gyntaf, ond gwyddys
ei bod yn cael ei defnyddio yn yr hen Bersia yn nechrau'r cyfnod hanesyddol. Yn
Ewrop, mae'r felin wynt yn ymddangos yng ngogledd-orllewin Ffrainc, Fflandrys a
de-ddwyrain Lloegr tua'r flwyddyn 1000.

Mewn ardaloedd gwastad lle nad oes dim o dorri ar rym y gwynt y mae'r felin wynt
fwyaf llwyddiannus. Yn Ewrop, mae'r Iseldiroedd yn arbennig o enwog am ei
melinau gwynt. Ceir nifer fawr yn La Mancha yng nghanolbarth Sbaen hefyd. Yng
Nghymru, roedd nifer fawr ohonynt ar Ynys Môn (g. Rhestr o felinau gwynt yn Ynys
Môn). Dim ond un o felinau gwynt traddodiadol Cymru, Melin Llynnon ger
Llanddeusant, Ynys Môn, sy'n dal i weithio.



https://cy.wikipedia.org/wiki/Manon_Rhys

Llenor yw Manon Rhys (ganwyd 1948) sydd yn olygydd, yn sgriptwraig deledu, ac yn
awdures nofelau Cymraeg. Ganed hi yn Nhrealaw, Y Rhondda, yn ferch i'r athro, y
bardd, a'r dramodydd J. Kitchener Davies.

Mynychodd Ysgol Gynradd Gymraeg Ynys-wen, Treorci rhwng 1952 a 1959 cyn symud
ymlaen i Ysgol Ramadeg y Merched, Y Porth. Symudodd y teulu i Brestatyn ym 1961
a mynychodd Ysgol Glan Clwyd, Y Rhyl, hyd 1966, wedi i'w mam, Mair Davies,
dderbyn swydd Pennaeth Adran y Gymraeg yn yr un ysgol. Graddiodd yn y Gymraeg o
Brifysgol Cymru, Aberystwyth cyn dilyn cwrs ymarfer dysgu ym Mhrifysgol
Caerdydd.

Bu'n athrawes Gymraeg am gyfnod cyn symud i faes ysgrifennu sgriptiau teledu a
ffilm, gan weithio ar raglenni megis Pobol y Cwm a chyfres Y Palmant Aur (a
addasodd yn ddiweddarach fel tair nofel). Cyhoeddwyd ei nofel gyntaf ym 1988.
Bu'n gydolygydd y cylchgrawn llenyddol Taliesin. Y mae hi hefyd yn diwtor
ysgrifennu creadigol.

Mae'n briod â T. James Jones; mae ganddi ddau o blant, ac mae'n llysfam i ddau.
Mae'n fam-gu i saith o wyrion.

Enillodd y Fedal Ryddiaith yn Eisteddfod Genedlaethol Cymru Wrecsam 2011 gyda
Neb Ond Ni; hi oedd yr enillydd cyntaf y cyflwynwyd iddo'r fedal gan ei briod.



https://cy.wikipedia.org/wiki/Manchester_United_F.C.

Tîm pêl-droed o Fanceinion, Lloegr yw Manchester United Football Club (Clwb
Pêl-droed Manceinion Unedig) sef tîm pêl-droed mwyaf llwyddiannus Uwchgynghrair
Lloegr ac un o dimau pêl-droed mwyaf poblogaidd yn y byd.

Mae'r tîm yn chwarae yn stadiwm Old Trafford yng nghanol y ddinas, stadiwm sy'n
dal 75,635 .o gefnogwyr.

Mae nifer yn mynnu mai Manchester United hefyd yw clwb pêl-droed mwyaf
poblogaidd y byd, gyda dros 75 miliwn o gefnogwyr ledled y byd a thros 200 clwb
cefnogi swyddogol. Dywed eraill fody niferoedd yn nes at 333 miliwn. Roedd y
clwb yn un o'r clybiau wnaeth sefydlu Uwchgynghrair Lloegr yn 1992, ac mae wedi
chwarae yng nghynghrair uchaf Lloegr ers 1975. Mae cyfartaledd tyrfaoedd y clwb
yn flynyddol uwch nag unrhyw glwb arall yn Lloegr, heblaw am chwe thymor yn unig
ers 1964/65.

Mae Manchester United wedi ennill Cwpan Lloegr 11 o weithiau, Uwchgynghrair
Lloegr ddeg gwaith, Cwpan Cynghrair Lloegr ddwywaith, Cwpan UEFA unwaith a
Chwpan Ewrop dair gwaith.

Y clwb yw'r clwb mwyaf llwyddiannus yn hanes pêl-droed Lloegr a'r tîm gorau yn y
gorffennol agos; mae wedi ennill 20 o dlysau ers i Alex Ferguson gael ei
benodi'n rheolwr ym Mis Tachwedd 1986. Maen nhw wedi ennill prif gynghrair
Lloegr 20 o weithiau. Ym 1968 daethant y tîm cyntaf o Loegr i ennill cwpan
Ewrop, drwy guro S.L. Benfica 4-1. Enillon nhw ail gwpan Ewrop ym 1999 fel rhan
o'r trebl, cyn ennill eu trydydd cwpan yn 2008, bron 40 mlynedd i'r diwrnod ers
ennill am y tro cyntaf. Mae'r clwb hefyd yn dal y record am y nifer o gwpannau
FA: 11.

Ffurfiwyd clwb Newton Heath LYR F.C. ym 1878 fel clwb gwaith y Lancashire and
Yorkshire Railway Depot yn Newton Heath. Roedd crysau'r clwb yn haner gwyrdd a
hanner aur. Roedd y clwb yn chwarae ar gae bychan, gwael ar North Road am
bymtheg mlynedd cyn symud i Bank Street yn nhref gyfagos Clayton yn 1893. Cafodd
y clwb fynediad i'r gynghrair ym 1892 a dechrewyd y broses o wahanu oddi wrth y
rheilffordd gan ddod yn glwb annibynol, penodi ysgrifennydd i'r clwb a galw eu
hunain yn 'Newton Heath F.C'. Ym 1902 roedd y clwb o fewn dim i fod yn
fethdalwyr gyda dyledion o dros £2,500. Ar un adeg cafodd eu stadiwm yn Bank
Street ei gau.

Cymrodd Matt Busby drosodd fel rheolwr yn Hydref 1945. Roedd Busby eisiau rheoli
pwy oedd yn y tîm, prynu chwaraewyr newydd a sesiynau ymarfer. Ym 1952 ennillodd
y clwb yr uwchgynghrair, ei gwpan cynghrair cyntaf mewn 41 mlynedd. Gydag oedran
cyfartalog o 22 cawsant eu galw gan y cyfryngau'n 'Busby Babes'. Ym 1957
Manchester United oedd y tîm Saesneg cyntaf i gystadlu yn y Cwpan Ewropaidd. Er
gwrthwynebiadau cynghrair Lloegr, aeth Manchester United ymlaen i gyrraedd y
rownd gyn-derfynol, lle collon nhw i Real Madrid. Sgoriodd y tîm 10-0 yn erbyn
Anderlecht, y sgor uchaf yn y gystadleuaeth.

Cymrodd Jimmy Murphy, rheolwr yr eilyddion drosodd gan weithredu fel rheolwr
llawn amser. Chwareodd yr eilyddion yn y tîm cyntaf a llwyddon nhw i gyrraedd
rownd derfynol y cwpan FA, lle collon nhw i Bolton Wanderers. Fel cydnabyddiaeth
o drasiedi'r tim, gwahoddodd UEFA'r tîm i gymryd rhan yng Nghwpan Ewropaidd
1958-59 gyda phencampwyr Lloegr Wolverhampton Wanderers.

Ailadeiladodd Busby'r tîm trwy'r 60au, gan brynu chwaraewyr fel Denis Law a
Paddy Crerand, ac unodd y rhain gyda gyda'r genhedlaeth nesaf o chwaraewyr ifanc
yn cynnwys George Best i ennill y cwpan FA ym 1963. Y tymor dilynol gorffenon
nhw'n ail yn y gynghrair, ac enillwyd y gynghrair ei hun ym 1965 a 1967. Ym 1968
Manchester United oedd y tîm cyntaf i ennill y cwpan Ewropaidd gan feuddu
Benfica 4-1 yn y rownd derfynol a hynny gyda thîm a oedd yn cynnwys tri
chwaraewyr Ewropeaidd y flwyddyn: Bobby Charlton, Denis Law a George Best.
Gorffenodd Matt Busby fel arweinydd ym 1969 a chafodd ei ddisodli gan eolwrr yr
eilyddion Wilf McGuiness.

Ar ôl gorffen yn wythfed yn 1969-70 a dechreuad wael i 1970-1971, cafodd Busby
ei berswadio i ddod yn ôl fel arweinwr ac aeth McGuiness yn ôl i arwain yr
ailyddion. Ym Mehefin 1971 daeth Frank O'Farrel yn arweinwr, ond arhosodd ond 18
mis cyn cael ei ddisodli gan Tommy Docherty yn Rhagfyr 1972. Roedd Dochert wedi
arbed Manchester United o fynd i lawr y tymor yna, ond iddyn nhw fynd i'r ail
gynghrair ym 1974; erbyn hyn roedd Best, Law a Charlton wedi gadael y clwb. Aeth
y clwb lan ar ei tro cyntaf a llwyddon nhw gyrraedd rownd derfynol y cwpan FA yn
1976, ond collon nhw i Southampton. Cyrhaeddon nhw'r rownd derfynol eto yn 1977,
yn maeddu Lerpwl 2-1. Cafodd Docherty ei sacio yn gynt ar ôl hyn oherwydd cafodd
ef berthynas eto gwraig y ffisiotherapydd.

Cyrhaeddodd Alex Ferguson ei gynorthwy-ydd Archie Knox o Aberdeen ar ddiwrnod y
cafodd Atkinson ei sacio. Yn nhair tymor gorffenodd ef yn 11fed, 2il a 11fed
eto. Roedd Ferguson dan bwysau, gan ei fod yn agos i gael ei sacio roedd ennill
yn erbyn Crystal Palace yn rownd derfynol y cwpan FA ym 1990 wedi acheb swydd
Ferguson. Y tymor wedyn enillodd Manchester United ei Gwpan Enillwyr y Cwpan
cyntaf a chwaraeodd yng Nghwpan Mawr UEFA ym 1991, yn maeddu enillwyr y cwpan
Ewropaidd, Seren Coch Belgrade. Enillodd y tîm y Cwpan Cynghrair yn 1992 gyda
thîm oedd yn cynnwys Ryan Giggs, David Beckham, Paul Scholes, Nicky Butt a'r
brodyr Neville. Ym 1993 enillodd y clwb ei gynghrair cyntaf ers 1967, ennillon
nhw'r gynghrair eto ym 1994 gyda'r Cwpan FA i gwblhau dwbl cyntaf yn hanes y
clwb.

Tymor 1998-99 oedd tymor fwyaf llwddianus unrhyw glwb yn hanes pêl-droed Lloegr;
y tîm cyntaf oedden nhw i ennill Uwchgynghrair Lloegr, Cwpan Lloegr a Chyngrair
y Pencampwyr – 'Y Goron Driflig'- yn yr un tymor. Ar ei hôl hi o 1-0 yn erbyn
Bayern Munich yn rownd derfynol Cynghrair y Pencampwyr UEFA, sgoriodd Teddy
Sheringham ac Ole Gunner Solskjaer goliau hwyr sicrhau buddugoliaeth dros yr
Almaenwyr yn beth sy'n cael ei ystyried gan rai yn un o'r 'Comebacks' gorau yn
hanes pêl-droed. Hefyd enillodd y clwb y cwpan cyfandirol ar ôl maeddu Palmeiras
1-0 yn Tokyo. Ar ôl yr holl ddigwyddiadau hyn cafodd Ferguson ei wneud yn
farchog am ei gyfraniad i bêl-droed.

Yn 2000 cymerodd Manchester United rhan yng nghwpan clybiau'r byd ym Mrasil, ac
enillodd y gynghrair eto ym 1999-2000 a 2000-2001. Gorffenodd y tîm yn ail i'r
Arfwyr yn 2001-02, cyn ennill y gynghrair yn ôl yn 2002. Enillon nhw eu degfed
cwpan FA gan faeddu Millwall 3-0 yn y rownd derfynol yn Stadiwm y Mileniwm yng
Nghaerdydd. Yn 2005-2006 ni lwyddodd y tîm i gyrraedd yr 16 olaf - am y tro
cyntaf ers degawd, ond yna adenillwyd Cwpan Cynghrair Lloegr yn erbyn Wigan
Athletic. Enillodd y clwb Uwchgynghrair Lloegr eto yn 2007 ac yn 2008, a
chyflawnodd ddwbl gan faeddu Chelsea â'r cic gosb yn rownd derfynol Cynghrair y
Pencampwyr UEFA. Chwaraeodd Ryan Giggs ei 759ed gêm yn y gêm hon, gan gipio'r
record - y trydedd gynghrair yn olynol. Yr haf hwnnw cafodd Cristiano Ronaldo ei
werthu i Real Madrid am £80 miliwn. Yn 2010 maeddodd Manchester United Aston
Villa gan ennill Cwpan Cynghrair Lloegr.



https://cy.wikipedia.org/wiki/Macsen_Wledig

Rheolwr yr Ymerodraeth Rufeinig Orllewinol oedd Macsen Wledig (Lladin: Magnus
Maximus, tua 335 – 28 Gorffennaf 388), o gwymp yr Ymerodraeth ym 383 tan ei
farwolaeth ym 388.

Celt-Iberiad (Celt o'r Sbaen Rufeinig) oedd Macsen Wledig. Cafodd ei orseddi yn
Ymerawdwr gan ei fyddin tra roedd ef a hwy yn gwasanaethu ym Mhrydain.
Gorchfygodd ei brif elyn Gratianus ger Paris ac ar ôl hynny fe'i lladdwyd ganddo
mewn brwydr yn Lyons ar 25 Awst 383. Cododd Macsen Wledig brifddinas yn Augusta
Treverorum (Almaeneg: Trier) ac roedd yn Gristion.

Cafodd Macsen Wledig ei ddal a'i ladd gan Theodosius I ger Trieste yn nhalaith
Illyria ar 28 Gorffennaf 388.

Yn ôl y chwedl Gymreig ganoloesol Breuddwyd Macsen Wledig, priododd Macsen Elen
Luyddog, merch Eudaf o ardal Segontium, y gaer Rufeinig ger Caernarfon, ac mae
peth tystiolaeth bod y stori yn wir. Yn ôl y traddodiad Cymreig, Macsen oedd yn
gyfrifol am ymadawiad lluoedd Rhufain o Gymru 20 mlynedd cyn gweddill Prydain.

Yn yr achau Cymreig nodir Sant Peblig ac Owain fab Macsen Wledig yn feibion
Macsen ac Elen.



https://cy.wikipedia.org/wiki/Louis_XIV,_brenin_Ffrainc

Brenin Ffrainc o 14 Mai 1643 tan 1 Medi 1715 oedd Louis XIV (Louis-Dieudonné neu
le Roi-Soleil) (5 Medi 1638–1 Medi 1715). Bu'n frenin am gyfnod hirach nag
unrhyw frenin arall, o genedl a'r maint hwn: 72 blwyddyn a 110 diwrnod.

I louis mae'r diolch am gryfhau Ffrainc yn uned a oedd yn cael ei rheoli o'i
phrifddinas, Paris. Dileodd y syniad fod ffiwdaliaeth yn dderbyniol i raddau
helaeth. A thrwy fynu fod yr uchelwyr cefnog yn byw yn ei balas yn Versailles, a
oedd cyn hynny'n blasty hela, llwyddodd i ddofi'r pendefigion, hyd yn oed y rhai
hynny a fu'n aelodau o Wrthryfel y Fronde.

Cafodd ei eni yn Saint-Germain-en-Laye, yn Île-de-France yn nghanol-gogledd
Ffrainc. Ei dad oedd y Brenin Louis XIII a'i fam oedd Ann o Awstria (1601 –
1666). Fe'i galwyd yn Louis Dieudonné (Louis, rhodd gan Dduw) ynghyd a'r teitl
traddodiadol, Ffrengig y darpar frenin: Y Dauphin. Pan anwyd ef roedd ei rieni
wedi bob yn briod am 23 mlynedd, ac wedi colli pedwar plentyn ar eu genedigaeth,
rhwng 1619 ac 1631. Roedd y gwleidyddion ac uchelwyr y cyfnod, felly, gweld geni
Louis yn rodd gan Dduw, ac yn wyrth.

Ei wraig gyntaf oedd Maria Teresa o Awstria (1638-1683) (Sbaeneg: María Teresa;
Ffrangeg: Marie-Thérèse), tywysoges o Sbaen. Cawsant chwech o blant ond un yn
unig a dyfodd yn oedolyn: Monseigneur. Bu farw Maria Teresa yn 1683 a phriododd
Louis ei gariad newydd Madame de Maintenon yng ngaeaf 1685-86.



https://cy.wikipedia.org/wiki/Llenyddiaeth_Gymraeg

Ac eithrio llenyddiaeth glasurol, llenyddiaeth Gymraeg yw'r hynaf yn Ewrop. Mae
gan y Gymraeg draddodiad cyfoethog o lenyddiaeth sy'n dyddio o'r chweched ganrif
hyd heddiw.

Tan yn ddiweddar defnyddiwyd yr enw Cynfeirdd i ddisgrifio beirdd y chweched
ganrif yn unig, ond bellach derbynnir yr enw fwy fwy i ddisgrifio'r beirdd o'r
chweched ganrif tan gyfnod y Gogynfeirdd (Beirdd y Tywysogion). Mae'r cyfnod hir
hwn yn cynnwys gwaith y beirdd cynharaf, a elwir yr Hengerdd, ynghyd â gwaith y
beirdd diweddaraf a elwir yn gyffredinol Canu'r Bwlch (am ei fod yn gorwedd
rhwng yr Hengerdd a chyfnod Beirdd y Tywysogion).

Ymhlith gwaith y cynfeirdd sydd wedi goroesi mae gwaith Aneirin a Thaliesin, ac
Armes Prydain, cerdd wladgarol a gyfansoddwyd tua 930. Yn aml cysylltir gwaith y
Cynfeirdd â chwedlau a oedd yn cael eu hadrodd gan y cyfarwydd. Y mwyaf
adnabyddus o'r rhain yw'r cyfresi o englynion a adnabyddir fel Canu Llywarch Hen
a Chanu Heledd. Mae nifer o'r cerddi sydd yn Llyfr Du Caerfyrddin a Llyfr Coch
Hergest yn perthyn i oes y Cynfeirdd hefyd ac yn cynnwys rhai o gerddi natur
hyfrytaf yr iaith a sawl cerdd grefyddol a chwedlonol.

Barddoniaeth gan y beirdd Taliesin ac Aneirin, a ganai yng ngogledd Lloegr a
de'r Alban, yw'r llenyddiaeth hynaf yn y Gymraeg. Fe'i cyfansoddwyd yn hwyr yn y
chweched ganrif, tua'r cyfnod trodd y Frythoneg yn Gymraeg Cynnar. Cerddi arwrol
ydynt, sy'n sôn am y brwydro rhwng teyrnasoedd y Brythoniaid yn yr Hen Ogledd
a'r goresgwynwyr Eingl-Sacsonaidd yn y dwyrain. Dyma'r unig waith dilys i oroesi
o'r Oes Arwrol, ond mae'r hanesydd Nennius (9g) yn enwi tri bardd arall, sef
Talhaearn (Talhaiarn Catag), Blwchfardd (Bluchbard), a Cian.

Cyfres o gerddi a briodolir i Aneirin yw Y Gododdin, hanes ymgais drychinebus
llwyth y Gododdin i gipio Catraeth tua 595 O.C. Hwn yw'r darn cyntaf o
lenyddiaeth i gyfeirio at Arthur. Wrth i Frythoniaid yr Hen Ogledd geisio
lloches yng Nghymru, daethant a'u diwylliant gydan nhw, a daeth Y Gododdin yn
adnabyddus i frodorion y fro. Bardd a gafodd le yn chwedloniaeth ddiweddarach
Cymru fel Taliesin Ben Beirdd, y credir ei fod yn frodor o Bowys, oedd Taliesin,
bardd Urien Rheged, a ystyrid yn dad y Traddodiad Barddol gan feirdd yr Oesoedd
Canol.

Canu'r Bwlch yw enw ar roddir ar y canu Cymraeg yn y cyfnod rhwng diwedd cyfnod
yr Hengerdd a dechrau cyfnod Beirdd y Tywysogion, sef yn fras o'r seithfed
ganrif i'r 11eg.

Mae enwau'r rhan fwyaf o'r beirdd a ganai yn y cyfnod a elwir Canu'r Bwlch yn
anhysbys bellach. O blith yr ychydig o enwau sydd wedi dod i lawr i ni mae
gwaith Afan Ferddig, Arofan, Meigan a Dygynnelw ar goll ac mae union awduraeth y
cerddi a briodolir i Lywarch Hen a Heledd yn ansicr. Ceir cerddi mytholegol a
briodolir i Daliesin yn Llyfr Taliesin, ond cerddi diweddarach ydyn nhw (ac
eithrio rhyw ddwsin o destunau dilys gan y Taliesin go iawn) a gyfansoddwyd
tua'r 9g. Perthyn i draddodiad yn hytrach na bardd hanesyddol y mae'r cerddi a
briodolir i Fyrddin yn Llyfr Du Caerfyrddin yn ogystal.

Ceir hefyd nifer o gerddi eraill, gan gynnwys y darogan cynnar Armes Prydain,
canu natur, cerddi crefyddol, englynion am arwyr (Englynion y Beddau) a cherddi
sy'n ymwneud â gwirioneddau amlwg (gwirebau). Er yn ddiweddarach yn eu ffurf
presennol, mae'r cyfresi o gerddi byr a adnabyddir fel Trioedd Ynys Prydain, yn
amlwg â'u gwreiddiau yn y cyfnod hwn hefyd.

Mae Pedair Cainc y Mabinogi yn enw ar gasgliad enwog o bedair chwedl fytholegol
Gymraeg a roddwyd ar femrwn yn ystod yr Oesoedd Canol ond sy'n deillio o'r
traddodiad llafar. Y golygiad safonol yw cyfrol Ifor Williams, Pedeir Keinc y
Mabinogi.

Y pedair chwedl yw: Pwyll, Pendefig Dyfed, Branwen ferch Llŷr, Manawydan fab
Llŷr, a Math fab Mathonwy. Cyfeirir atynt hefyd fel "Y Gainc Gyntaf", ac ati.
Mae'r awdur yn anhysbys ond cytunir yn gyffredinol fod y Pedair Cainc yn un o
emau llenyddiaeth Gymraeg yr Oesoedd Canol ac yn un o uchafbwyntiau hanes
llenyddiaeth Ewrop.

Mae'r chwedlau brodorol eraill yn cynnwys y chwedl Arthuraidd Culhwch ac Olwen,
Breuddwyd Macsen sy'n ymwneud â'r ymerodr Rhufeinig Macsen Wledig, Cyfranc Lludd
a Llefelys sy'n dangos dylanwad gwaith Sieffre o Fynwy, a'r chwedl fwrlesg
ddychanol Breuddwyd Rhonabwy. Yn perthyn i'r un dosbarth ond o darddiad
diweddarach y mae Chwedl Taliesin, sy'n adrodd hanes y Taliesin chwedlonol, yr
Areithiau Pros a sawl darn arall o ryddiaith o naws chwedlonol neu ddychanol
(mae'r testunau cynharaf sydd wedi goroesi o'r testunau hyn yn dyddio i'r 16eg
ganrif).

Mae'r tair stori a adnabyddir wrth yr enw Y Tair Rhamant yn chwedlau Arthuraidd
Cymraeg Canol o'r Oesau Canol. Maent i'w cael yn rhannol neu yn gyfan yn Llyfr
Gwyn Rhydderch a Llyfr Coch Hergest. Ceir chwedlau sy'n cyfateb iddynt yng
ngwaith yr awdwr Ffrangeg Chrétien de Troyes o ail hanner y 12g yn ogystal.
Erbyn hyn cred ysgolheigion fod y ddau gylch o chwedlau yn annibynnol ar ei
gilydd ond bod elfennau ynddynt yn seiliedig ar waith hŷn. Mae iaith ac arddull
y rhamantau hyn yn bur debyg i iaith ac arddull Pedair Cainc y Mabinogi. Y Tair
Rhamant yw: Iarlles y Ffynnon (neu Owain), Peredur fab Efrawg a Geraint ac Enid
(neu Geraint fab Erbin).

Ni chyfyngwyd rhyddiaith y cyfnod i chwedlau yn unig. Cafwyd sawl testun hanes a
chronicl, e.e. Brut y Tywysogion. Cyfieithwyd neu addaswyd gwaith dylanwadol
Sieffre o Fynwy, Historia Regum Britanniae i'r Gymraeg fel Brut y Brenhinoedd
neu Ystoria Brenhinedd y Brytaniaid (testun Brut Dingestow yw'r fersiwn mwyaf
adnabyddus).

Cyfiethwyd neu addaswyd nifer o destunau Lladin a Ffrangeg poblogaidd i'r
Gymraeg yn yr Oesoedd Canol diweddar. Cafwyd addasiad Cymraeg Canol o ran o
gylch chwedlau'r Greal dan y teitl Ystoryaeu Seint Greal. Cafwyd yn ogystal
fersiynau o'r chwedlau Ffrangeg am y brenin Siarlymaen a'i farchogion, dan y
teitl Ystorya de Carolo Magno, sef Cronicl Turpin, Cân Roland, Pererindod
Siarlymaen a Rhamant Otfel; cerddi hir Ffrangeg o'r 12fed ganrif oedd y testunau
gwreiddiol ond fe'u troswyd mewn rhyddiaith Gymraeg. Mae cyfieithiadau eraill yn
cynnwys Cydymdeithas Amlyn ac Amig, Chwedlau Odo, a Chwedlau Saith Doethion
Rhufain. Llyfr taith cynnar yw Ffordd y Brawd Odrig ac mae Delw y Byd yn llyfr
daearyddiaeth. O'r Saesneg y cafwyd Ystoria Bown o Hamtwn.

Ceir tua 30 o fucheddau'r saint a gyfieithwyd o'r Lladin yn yr Oesoedd Canol
hefyd, er enghraifft Buchedd Dewi sy'n adrodd hanes bywyd Dewi Sant. Ceir un
fuchedd lëyg yn ogystal, sef Hanes Gruffudd ap Cynan. Mae cyfieithiadau ac
addasiadau o weithiau Lladin yn y cyfnod hwn yn cynnwys cyfieithiadau o ddarnau
o'r Beibl, er enghraifft Llyfr Genesis, a llyfrau Beiblaidd apocryffaidd fel
Mabinogi Iesu Grist. Ceir yn ogystal nifer o destunau mwy poblogaidd eu naws,
fel Hystoria Gwlad Ieuan Fendigaid a thestunau dysgedig ar bynciau Beiblaidd fel
yr Elucidarium yn Llyfr yr Ancr.

Yn olaf rhaid crybwyll y testunau Cymraeg niferus o Gyfraith Hywel Dda - rhai
dwsinau ohonynt - sy'n ffynhonnell hanesyddol a chymdeithasol bwysig ac yn
enghraifft ragorol o goethder y Gymraeg fel cyfrwng lenyddol yn ogystal.

Arferid cyfeirio at y beirdd llys a ganai yn Oes y Tywysogion fel y Gogynfeirdd
ond erbyn heddiw defnyddir yr enw Beirdd y Tywysogion. Mae'r term Gogynfeirdd yn
cynnwys rhai o'r beirdd a flodeuai ar ddechrau'r 14g yn null traddodiadol Beirdd
y Tywysogion; ond serch hynny maen nhw'n perthyn i gyfnod Beirdd yr Uchelwyr pan
gollasid nawdd y llysoedd brenhinol mawr.

Fe'u gelwir yn Feirdd y Tywysogion am eu bod, bron yn ddieithriad, yn feirdd
uchel eu parch a statws a ganai i dywysogion Cymru yn ystod y cyfnod rhwng
dyfodiad y Normaniaid i'r wlad a chwymp Llywelyn ap Gruffudd a'i frawd Dafydd yn
ei frwydr dros annibyniaeth Cymru yn erbyn coron Lloegr.

Y cynharaf o'r beirdd hyn oedd Meilyr Brydydd, bardd llys Gruffudd ap Cynan.
Ymhlith y beirdd mwyaf yn eu mysg yw Cynddelw Brydydd Mawr, Llywarch ap
Llywelyn, Dafydd Benfras, Bleddyn Fardd a Gruffudd ab Yr Ynad Coch a ganodd
farwnad rymus i Lywelyn Ein Llyw Olaf. Eithriad i'r drefn oedd Hywel ab Owain
Gwynedd, a oedd yn fardd ac yn dywysog ac felly'n rhydd i ddilyn ei drwydded ei
hun, a Madog ap Gwallter a oedd yn frawd crefyddol.

Beirdd yr Uchelwyr yw'r enw a ddefnyddir i gyfeirio at y dosbarth o feirdd
proffesiynol a ganai i uchelwyr Cymru am gyfnod o dair canrif ar ddiwedd yr
Oesoedd Canol a dechrau'r cyfnod modern. Daethant i'r amlwg ar ôl i'r beirdd
proffesiynol golli nawdd y tywysogion Cymreig yn sgîl cwymp Llywelyn Ein Llyw
Olaf yn 1282 a'r goresgyniad Seisnig.

Roedd Beirdd y Tywysogion wedi canu i'r tywysog a'i lys (yn bennaf) ond canai'r
to newydd i'r uchelwyr a etifeddasant gyfran o rym gweinyddol y tywysogion ar
lefel lleol dan y gyfundrefn newydd. Am fod y cywydd yn gyfrwng mor nodweddiadol
o'u gwaith cyfeirir atynt weithiau fel y Cywyddwyr, olynwyr y Gogynfeirdd, ond
mae hyn yn gamarweiniol braidd am eu bod yn canu ar sawl mesur arall heblaw'r
cywydd, gan gynnwys rhai o hoff fesurau Beirdd y Tywysogion. Dyma gyfnod beirdd
mawr fel Dafydd ap Gwilym, Guto'r Glyn, Iolo Goch, Lewys Glyn Cothi a Siôn Cent.

Cedwir gwaith dros 150 o'r beirdd hyn yn y llawysgrifau ac erys canran sylweddol
o'u gwaith heb ei gyhoeddi.

Fel yn achos y rhan fwyaf o wledydd Ewrop, roedd yr 16g yn gyfnod a welodd
ddiwedd yr Oesoedd Canol yng Nghymru, a dechrau'r Cyfnod Modern. Dyma'r ganrif
pan ledaenodd y Dadeni Dysg o'r Eidal. Roedd y ffaith fod papur yn rhatach ac
argraffu llyfrau'n ymledu yn trawsffurfio byd dysg hefyd. Cyrhaeddasai y
newidiadau hyn Gymru erbyn canol y ganrif a newidiwyd diwylliant y wlad o
ganlyniad. Codwyd to o ddyneiddwyr a oedd yn awyddus i weld Cymru a'r Gymraeg yn
rhan o'r datblygiadau hyn. Bu newidiadau mawr yng ngwleidyddiaeth a chrefydd y
wlad yn ogystal. Cafwyd Deddfau Uno yn 1536 a 1543. Diddymwyd y mynachlogydd
(1536-39) a sefydlwyd Eglwys Loegr a'r ffydd Brotestannaidd yn grefydd swyddogol
Cymru a Lloegr, ac yna cafwyd deddf yn 1563 yn gorchymyn cyfieithu'r Beibl i'r
Gymraeg. Ond glynodd rhai Cymry wrth yr Eglwys Gatholig a chyfranodd Cymru i'r
Gwrth-Ddiwygiad yn ogystal. Cafodd y newidiadau hyn i gyd effaith fawr ar
lenyddiaeth Gymraeg.

Ond cymerodd amser i ddiwylliant Cymru newid. Parhaodd y traddodiad barddol trwy
gydol y ganrif, er ei wanychu'n raddol wrth i'r beirdd golli nawdd. Cynhyrchodd
y ganrif rhai o feirdd mwyaf dosbarth Beirdd yr Uchelwyr, e.e. Lewis Môn
(c.1480-1520), Tudur Aled (c.1480-1525), Lewys Morgannwg (c.1520-50), Gruffudd
Hiraethog (m. 1564), Wiliam Llŷn (m. 1580) a Wiliam Cynwal (m. 1587). Ceir nifer
o destunau rhyddiaith sy'n perthyn i draddodiad yr Oesoedd Canol hefyd, e.e.
Cronicl anferth Elis Gruffydd o Chwech Oes y Byd a nifer o gyfieithiadau ac
addasiadau o weithiau Lladin, Ffrangeg a Saesneg, i gyd yn destunau llawysgrif.

Mae'n ddiamau fod canu rhydd, cerddi digynghanedd, wedi bod yn rhan o
lenyddiaeth Gymraeg ers yr Oesoedd Canol cynnar, ond yn y 16eg ganrif ceir
toreth o gerddi ar fesurau a thonnau newydd, nifer fawr ohonynt yn dangos
dylanwad canu poblogaidd tebyg yn Lloegr. Ond daeth hen ffurfiau cynhenid
Gymraeg i'r amlwg yn ogystal a cheir carolau cynghanedig, cwndidau a mesurau
eraill.

Ceir nifer fychan o destunau dramâu mydryddol poblogaidd hefyd, yn cynnwys hanes
y Croeshoelio ac Ymddiddan yr Enaid a'r Corff. Perthyn i lenyddiaeth uwch yw'r
ddrama Troelus a Chresyd, a gyfansoddwyd ar ddiwedd y ganrif.

Gellir dosbarthu'r rhyddiaith newydd, ffrwyth y Dadeni Dysg, yn ddwy ffrwd, un
gan awduron dyneiddiol Protestannaidd a'r llall gan y Gwrth-ddiwygwyr Cymreig.

Cyhoeddwyd Yn y lhyvyr hwnn gan Syr John Price yn 1546, y llyfr Cymraeg cyntaf i
gael ei argraffu. Dilynwyd hynny yn 1567 gan Oll Synnwyr Pen Kembero ygyd
William Salesbury. Yn 1567 cyhoeddoedd William Salebury y Testament Newydd yn
Gymraeg a chyfieithiad o'r Llyfr Gweddi Gyffredin. Ond Y Drych Cristianogawl,
gwaith y Gwrth-Ddiwygwyr, oedd y llyfr cyntaf i gael ei argraffu yng Nghymru, a
hynny yn y dirgel. Gruffydd Robert oedd yr awdwr, ac ef hefyd a ysgrifenodd y
Dosbarth Byrr ar y rhann gyntaf i ramadeg cymraeg yn 1567.

Er gwaethaf y colli nawdd roedd y traddodiad barddol yn araf i edwino ond edwino
a wnaeth. Mae'r llond llaw o feirdd da fel Siôn Philyp a'i frawd Rhisiart
(Philypiaid Ardudwy), a Siôn Tudur, yn eithriad i'r rheol. Ymhlith yr olaf o'r
beirdd proffesiynol oedd Owen Gruffudd a Rhys Cadwaladr, ar ddiwedd y ganrif a
dechrau'r ganrif nesaf, ond digon dinod ac ystrydebol yw eu canu mewn
cymhariaeth â beirdd mawr yr 16eg ganrif.

Mae'n ddarlun tipyn mwy iach yn y canu rhydd, gyda beirdd fel Edward Morris o'r
Perthillwydion a Huw Morris yn canu'n rhwydd ar y mesurau carolaidd yn ogystal
ag ar y mesurau caeth. Canu i fân uchewlyr lleol ac er mwyn diddanu'r werin a
wnai'r beirdd hyn, heb lawer o uchelgais llenyddol nac awydd newid. Yn is o
lawer eu crefft ceid ugeiniau o feirdd llai yn canu ar donau poblogaidd. Roedd
llawer o'r canu hwn yn gysylltiedig â gwyliau'r flwyddyn ac yn rhan o draddodiad
gwerinol sy'n parhau i'r 18fed ganrif. O'r un cyfnod daw llawer o'r Hen
Benillion hefyd, cynnyrch barddonol gorau'r ganrif efallai, er iddynt gael eu
diystyru'n llwyr ar y pryd.

Un o lenorion mwyaf dylanwadol y ganrif oedd Rhys Prichard ('Y Ficer Pritchard'
neu'r 'Hen Ficer'). Cyfansodd yr Hen Ficer nifer o bennillion syml, gwerinol, ar
bynciau crefyddol. Fe'u cyhoeddwyd fel Canwyll y Cymry yn 1681, ddeugain mlynedd
ar ôl marwolaeth yr Hen Ficer, a daethant mor bwysig â'r Beibl a'r cyfieithiadau
o Daith y Pererin ym mywyd crefyddol y werin.

Cyfieithiadau ac addasiadau o weithiau crefyddol Saesneg yw trwch rhyddiaith y
ganrif. Ar ei dechrau roedd y Gwrthddiwygwyr Cymreig yn weithgar o hyd (gweler
uchod). Mae gweddill rhyddiaith y ganrif bron i gyd yn gynnyrch clerigwyr Eglwys
Loegr a'r Piwritaniaid. O blith y cannoedd o awduron mae enwau Rowland Vaughan o
Gaer Gai, John Davies (Mallwyd), Oliver Thomas, a Charles Edwards yn sefyll
allan.

Perthyn i ddosbarth neilltuol yw Morgan Llwyd o Wynedd, awdur sawl cyfrol o
ryddiaith gyfriniol gan gynnwys Llyfr y Tri Aderyn, sy'n un o gampweithiau mawr
llenyddiaeth Gymraeg.

Rhaid crybwyll yn ogystal gwaith ysgolheigion fel John Davies o Fallwyd a Thomas
Jones, awdur Y Gymraeg yn ei Disgleirdeb (1688). Dyma ganrif fawr y copïwyr
llawysgrifau Cymreig yn ogystal, gwŷr a weithiai'n ddistaw yn y cefndir i
ddiogelu etifeddiaeth lenyddol Cymru a gosod un o'r sylfeini ar gyfer adfywiad y
18g.

Erbyn dechrau'r ganrif yr oedd yr hen draddodiad barddol wedi darfod, ond roedd
canu gan feirdd gwlad yn parhau ac yn dod fwyfwy i'r amlwg wrth i'r ganrif fynd
heibio. Y 18fed ganrif oedd canrif fawr baledwyr Cymru. Cenid nifer o garolau
(cerddi poblogaidd pur wahanol i'r garol fodern) a rhigymau ac roedd yr hen
benillion mor boblogaidd ag erioed. Roedd llyfrau'n dod yn rhad i'w argraffu a
cheir sawl casgliad o gerddi gan feirdd fel Elis y Cowper a Dafydd Jones, yr
argraffydd o Drefriw. Cymerodd barddoniaeth Gymraeg agwedd wleidyddol yng
ngwaith Jac Glan-y-gors ac Iolo Morganwg.

Cafwyd adfywiad yn nhraddodiad cerdd dafod yn ystod y ganrif, diolch yn bennaf i
waith yr hynafiaethwyr. Tyfodd cylch llenyddol arbennig ym Môn a adnabyddir
heddiw fel Cylch y Morrisiaid, oedd yn cynnwys Lewis Morris a'i frodyr, Goronwy
Owen ac Ieuan Fardd (Ieuan Brydydd Hir). Beirdd eraill sy'n perthyn i'r un ysgol
o feirdd clasurol a rhamantaidd yw Edward Richard a John Morgan.

Un o nodweddion hynotaf y ganrif yw'r anterliwtiau. Math o ddramâu mydryddol
yw'r anterliwtiau a berfformid yn y ffeiriau a'r gwyliau mabsant ac achlysuron
eraill. Prif feistr yr anterliwt oedd Twm o'r Nant, a oedd yn fardd da yn
ogystal. Cyfyngid yr anterliwt i'r gogledd.

Dyma un o ganrifoedd mawr yr emyn yn Gymraeg yn ogystal, canrif William Williams
Pantycelyn, Morgan Rhys ac Ann Griffiths.

Fel yn achos yr 17eg ganrif, mae'r mwyafrif helaeth o ryddiaith y 18fed ganrif
yn waith crefyddol, yn gyfieithiadau, traethodau ac esboniadau a thractau duwiol
amrywiol. Ond cynhyrchiodd y ganrif rhai o awduron rhyddiaith gorau'r iaith
Gymraeg, yn cynnwys Ellis Wynne, awdur Gweledigaethau'r Bardd Cwsc, Theophilus
Evans a ysgrifennodd y gyfrol ddylanwadol Drych y Prif Oesoedd, Edward Samuel a
Thomas Roberts, Llwynrhudol. Yn sefyll allan ar ben ei hun y mae'r gyfres o
lythyrau a ysgrifenwyd gan y Morrisiaid a'r enghreifftiau prin ond gwerthfawr o
ryddiaith fwrlesg gan Lewis Morris.

Cynrychiola llenyddiaeth Gymraeg y bedwaredd ganrif ar bymtheg "y cyfnod mwyaf
cynhyrchiol" yn holl hanes llenyddiaeth Gymraeg, yn ôl Thomas Parry yn ei lyfr
Hanes Llenyddiaeth Gymraeg hyd 1900 (1944), "a'r cyfnod a welodd gyfnewidiadau
mawr iawn ym mhob agwedd ar fywyd y genedl—yn grefyddol, yn addysgol, yn
gymdeithasol, yn wleidyddol. Ni bu mewn unrhyw ganrif arall gynifer o wŷr
ymroddgar ac o arweinyddion tanbaid, ac y mae gweithgarwch llawer un ohonynt...
bron yn syfrdanol." Dyma gyfnod Daniel Owen, Ceiriog, Islwyn, Gwilym Hiraethog a
llenorion cyfarwydd eraill. Dechreuodd gyda Twm o'r Nant, Iolo Morganwg a mudiad
y Gwyneddigion ac aeth allan gyda tho newydd a gynrychiolir gan Owen Morgan
Edwards, Emrys ap Iwan ac eraill, a gyda Syr John Morris-Jones yn gosod sylfeini
ysgolheictod modern. Cyhoeddwyd nifer fawr o lyfrau, papurau newydd, cylchgronau
a gweithiau cyfeiriadol fel Y Gwyddoniadur Cymreig, ac roedd amlder darllenwyr
Cymraeg yn golygu bod y wasg Gymraeg yn ffynnu fel na fu erioed o'r blaen ac yn
llawer mwy felly nag yn yr 20fed ganrif neu'r ganrif bresennol. Ac eto, er
gwaethaf y toreithrwydd hynny mae'r rhan fwyaf o haneswyr llên yn barnu o hyd,
fel Thomas Parry, mai "cyfartaledd bychan iawn o gynnyrch y ganrif" sydd o safon
boddhaol. Ond gan fod cynnyrch y ganrif mor helaeth ac amrywiol ceir llawer o
weithiau sydd o werth parhaol er hynny ac mae diddordeb hanesyddol llenyddiaeth
y ganrif yn uchel, fel drych i'r gymdeithas Gymraeg a Chymreig a'i meddylfryd.



https://cy.wikipedia.org/wiki/Llain_Gaza

Llain o dir ar arfordir y Môr Canoldir yw Llain Gaza (Arabeg: قطاع غزة‎ Qiṭāʿ
Ġazzah; Hebraeg:רצועת עזה‎ Retzu'at 'Azza), rhwng yr Aifft i'r de-orllewin ac
Israel i'r gogledd a'r dwyrain. Mae'n un o'r Tiriogaethau Palesteinaidd sy'n
destun Gwrthdaro Israelaidd-Palesteinaidd. O ran maint, mae cryn dipyn yn llai
na Bwrdeisdref Sirol Conwy: rhwng 6 a 12 kilomedr o led a 25 kilomedr o hyd. Mae
ganddo arwynebedd o 360 km sgwar ac mae 1.4 miliwn o Balesteiniaid yn byw o fewn
ffiniau'r diriogaeth hon. Yn hanesyddol mae gan y llain gysylltiadau cryf â'r
Aifft.

Daw ei enw o'r ddinas fwyaf yno, sef Gaza. Rheolir y llain gan lywodraeth Hamas
ar hyn o bryd. Ffoaduriaid Palesteinaidd yw'r mwyafrif llethol o ddinesyddion
Gaza. Mae rhai yn ei disgrifio fel "carchar rhyfel mwyaf y byd" am fod Israel yn
cadw'r bobl dan warchae economaidd a milwrol gyda "ffens ddiogelwch" anferth yn
gwahanu'r diriogaeth ac Israel, llynges Israel yn rhwystro mynediad o'r môr, a
dim cysylltiad trwy'r awyr (dinistriwyd Maes Awyr Yasser Arafat ganddynt). I'r
de, ar y ffin â'r Aifft, dim ond un croesfa sydd ar gael, ger Rafah, ac mae mynd
i mewn ac allan yn anodd yno hefyd.

Yn Rhagfyr 2008, cafwyd ymosodiad gan Lu Awyr Israel pan laddwyd 1,417 o
Balisteiniaid ac 13 o Israeliaid. Ar y 3ydd o Ionawr 2009 symudwyd tanciau a
milwyr Israel i fewn i'r Llain a gwelwyd llawer o fomio o awyrennau a
hofrenyddion Israel. Cafwyd protestiadau yn erbyn Israel led-led Cymru gan
gynnwys Caerdydd, Abertawe a Chaernarfon. Ym Mai 2010 ymosododd milwyr Israel ar
lynges ddyngarol yn cludo nawdd i Lain Gaza. Ail-gododd y brwydro pan ymosododd
byddin Israel mewn ymgyrch a alwyd ganddynt yn Ymgyrch Colofn o Niwl pan laddwyd
rhwng 158 a 177 o Balisteiniaid a 6 Israeliad.

Mae gwarchae Israel o'r llain yn golygu mai ychydig iawn o fynd a dod sy'n
digwydd o'r ardal. Mae Israel yn caniatau rhywfaint o gymorth meddygol ond yn ôl
y Groes Goch mae effaith y warchae'n niweidiol iawn i economi Palesteina ac yn
creu argyfwng oherwydd diffyg nwyddau meddygol hanfodol megis ffilm Pelydr-X.
Cred y Groes Goch hefyd fod y gwarchae hwn gan Israel yn anghyfreithiol ac yn
groes i Gyfraith Ryngwladol, Ddynol (Saesneg: international humanitarian law)

Ceir 8 gwersyll ffoaduriaid Palesteinaidd yn Llain Gaza sy'n gartref i tua
478,854 o ffoaduriaid ers 1948-49:

Fel yn achos nifer o wledydd llai cyfoethog, digon elfennol yw'r gwasanaethau
iechyd yn Llain Gaza. Mae'r diriogaeth yn ddibynnol i raddau helaeth ar
gyflenwadau meddygol gan asiantaethau dyngarol ond dim ond yn ysbeidiol mae hyn
wedi cyrraedd ers i Israel osod embargo a gwarchae economaidd ar y Llain. Ysbyty
Al-Shifa yn ninas Gaza yw ysbyty mwyaf y diriogaeth.



https://cy.wikipedia.org/wiki/Ll%C3%AAn_gwerin

Llên gwerin yw diwylliant materol, cymdeithasol a llafar cymdeithas
gyn-ddiwydiannol, yn ôl y diffiniad traddodiadol, er bod gan y gymdeithas fodern
ei llên gwerin hwythau hefyd. Ffordd arall o'i disgrifio fyddai fel diwylliant
traddodiadol anysgrifynedig y werin.

Yn nhermau diwylliant materol, mae llên gwerin yn cynnwys pensaernïaeth
frodorol, celf a chrefft. Yn gymdeithasol mae'n cynnwys ffurfiau fel gwyliau,
dawns a defodau crefyddol (ac eithrio defodau swyddogol yr eglwys ei hun). Yn
nhermau'r diwydiant llafar, mae'r term yn cynnwys caneuon, chwedlau o bob math,
diharebion a phosau.

Dechreuwyd casglu ac astudio llên gwerin yn y 18g. Un o'r casgliadau cynnar
pwysicaf yn Saesneg oedd Reliques of Ancient English Poetry gan yr Esgob Thomas
Percy, a oedd hefyd yn cynnwys nifer o draddodiadau ar gân o dde'r Alban. Yn yr
Almaen cyhoeddodd y Brodyr Grimm eu casgliad arloesol yn 1812-1814. Yng Nghymru
gwelid cynnydd yn niddordeb yr hynafiaethwyr yn nhraddodiadau llafar y wlad yn
ystod y 19g; mae'r gyfrol Ystên Sioned yn un o'r casgliadau cynharaf i weld
golau dydd mewn print.

Ar gasglwyr Cymreig rhwng 1700 ac 1900, gw. E. Wyn James a Tecwyn Vaughan Jones
(gol.), Gwerin Gwlad: Ysgrifau ar Ddiwylliant Gwerin Cymru, Cyfrol 1 (Gwasg
Carreg Gwalch, 2008)



https://cy.wikipedia.org/wiki/John_Jones_(Jac_Glan-y-gors)

Awdur pamffledau gwleidyddol a bardd dychanol oedd John Jones (Jac Glan-y-gors)
(10 Tachwedd, 1766 - 21 Mai, 1821), a anwyd yng Ngherrigydrudion, yn yr hen Sir
Ddinbych (Sir Conwy).

Ganwyd a magwyd Jac Glan-y-gors yn ffermdy Glan-y-gors ym mhlwyf
Cerrrigydrudion, yn fab i Margaret a Laurance (sic) Jones. Treuliodd ei
lencyndod yn gweithio ar y fferm teuluol, hyd yn 23 oed. Fe'i addysgwyd yn Ysgol
Ramadeg Llanrwst (Ysgol Rad Llanrwst) am gyfnod.

Symudodd i Lundain yn 1789 i weithio mewn siop yn y dref honno. Yn ôl un
ffynhonnell, ffodd yno oddi wrth gwŷr y gyfraith, wedi iddo wrthod ymuno â'r
milisia lleol, un o ugeiniau a godwyd yng Nghymru yr adeg honno am fod yr
awdurdodau'n ofni goresgyniad y Ffrancod, a bygwth torri tŷ'r person lleol, un
o'r enw Rowlands, ar ei ben. Yn 1793 roedd yn rhedeg tafarn y Canterbury Arms,
Southwark. Yn 1818 cymerodd denantiaeth y King's Head yn Stryd Ludgate a bu farw
yno yn 1821.

Yn Llundain daeth yn aelod blaengar o Gymdeithas y Gwyneddigion yn 1790, yn yr
un flwyddyn â Twm o'r Nant ac Edward Charles. Roedd yn un o sylfaenwyr
Cymdeithas y Cymreigyddion er hyrwyddo'r Gymraeg. Ef hefyd oedd un o gychwynwyr
Y Greal, ar ran y Gymdeithas honno.

Cyflwynodd syniadau radicalaidd Thomas Paine i'r Cymry drwy'i ddau lyfryn enwog
Seren Tan Gwmmwl (1795) a Toriad y Dydd (1797). Bu rhaid iddo ffoi o Lundain a
llechu yng nghymdogaeth Cerrigydrudion am gyfnod mewn canlyniad; roedd yr
awdurdodau'n llawdrwm ar unrhyw un a gefnogai syniadau'r Chwyldro Ffrengig.

Ysgrifennodd nifer helaeth o faledi hefyd, gan gynnwys Hanes offeiriad wedi
meddwi (Person Sir Aberteifi), Yr hen amser gynt (addasiad o Auld Lang Syne) a
Cerdd Dic Siôn Dafydd sy'n dychanu Cymry Llundain am droi eu cefn ar yr iaith
Gymraeg.



https://cy.wikipedia.org/wiki/Joe_Allen

Pêl-droediwr Cymreig yw Joe Allen (ganwyd Joseph Michael Allen 14 Mawrth 1990)
sy'n chwarae i Stoke City yn Uwchgynghrair Lloegr ac i dîm cenedlaethol Cymru.

Dechreuodd Allen ei yrfa broffesiynol gyda Dinas Abertawe ar ôl ymuno ag adran
ieuenctid y clwb yn naw mlwydd oed. Llwyddodd i ennill dyrchafiad o'r Adran
Gyntaf i Uwchgynghrair Lloegr gydag Abertawe cyn symud i Lerpwl yn 2012 am ffi o
£15 miliwn.

Roedd Allen yn aelod o garfan Cymru gyrhaeddodd rownd gynderfynol Euro 2016 a
cafodd ei enwi yn Nhim y Twrnament gan UEFA.

Roedd Allen yn aelod o adran ieuenctid Dinas Abertawe ers yn naw mlwydd oed a
gwaneth ei ymddangosiad cyntaf i'r tîm cyntaf yn 16 mlwydd oed yn erbyn Port
Talbot yn y Gwpan Genedlaethol. Gwnaeth Allen ei ymddangosiad cyntaf yn y
Gynghrair fel eilydd yn erbyn Blackpool ar 5 Mai 2007.

Wedi i Abertawe sicrhau dyrchafiad i'r Bencampwriaeth yn 2008, methodd Allen a
sicrhau ei le yn y tîm ac aeth ar fenthyg i Wrecsam lle sgoriodd yn ei
ymddangosiad cyntaf cyn anafu ei ffêr yn ei ail gêm a gorfod dychwelyd i'r
Swans.

Chwaraeodd ran allweddol yn ystod tymor 2010-11 welodd Abertawe yn sicrhau
dyrchafiad i Uwch Gynghrair Lloegr gyda buddugoliaeth dros Reading yn rownd
derfynol y gemau ail gyfle yn Wembley. Ar ddechrau tymor 2011-12, arwyddodd
Allen gytundeb newydd gydag Abertawe a chwaraeodd 36 o 38 gêm y clwb yn yr Uwch
Gynghrair.

Ar 10 Awst 2012 ymunodd Allen â Lerpwl am £15m gan ddilyn y rheolwr, Brendan
Rodgers o Abertawe i Anfield. Gwnaeth ei ymddangosiad cyntaf i'r Cochion ar 18
Awst 2012 a sgoriodd ei gôl gyntaf i'r clwb yn erbyn Oldham Athletic yng Nghwpan
FA Lloegr.

Ar 25 Gorffennaf 2016, ymunodd Allen â Stoke City ar gytundeb pum mlynedd am ffi
o £13m

Enillodd Allen ei gap cyntaf dros Gymru wrth ddod i'r maes fel eilydd yn y
fuddugoliaeth dros Estonia ym Mharc y Scarlets, Llanelli ym mis Mawrth 2009 ac
arweiniodd ei wlad am y tro cyntaf yn y gêm gyfeillgar yn erbyn Yr Iseldiroedd
ar 4 Mehefin, 2014. Roedd yn aelod o garfan Cymru lwyddodd i gyrraedd rownd
gynderfynol Euro 2016 a cafodd ei enwi yn Nhîm y Twrnament gan UEFA.

Mae Allen yn briod â Lacey ac mae ganddynt fab o'r enw Archie. Mae brawd Joe,
Harry Allen, yn aelod o dîm pêl-droed byddar Cymru ac, o'r herwydd, mae Joe yn
lysgennad i'r elusen, Action on Hearing Loss.



https://cy.wikipedia.org/wiki/Ioan_Gruffudd

Cafodd ei addysgu yn Academi Brenhinol y Celfyddydau Dramatig, a daeth i'r amlwg
ar lefel ryngwladol trwy chwarae rhan y Pumed Swyddog Harold Lowe yn y ffilm
Titanic ym 1997. Serch hynny, tu hwnt i Gymru fe'i adnabyddir yn well am ei
bortread o Horatio Hornblower yn y gyfres o ffilmiau teledu Hornblower
(1998-2003, cyfres wedi ei seilio ar nofelau C. S. Forester.

Yn lled-ddiweddar mae Gruffudd wedi sefydlu ei hun fel "seren" Hollywood, yn
chwarae rhannau Lancelot yn y ffilm King Arthur (2004), Reed Richards neu Mister
Fantastic yn y ffilm Fantastic Four (2005) a'i dilyniant Rise of the Silver
Surfer (2007), ac fel William Wilberforce yn y ffilm Amazing Grace (2006).

Ganwyd Gruffudd ar Hydref 6 1973 ym mhentref Llwydcoed ger Aberdâr, Rhondda
Cynon Taf, yn Ne Cymru. Symudodd ei deulu wedyn i Gaerdydd. Roedd ei rieni,
Peter a Gillian Gruffudd, yn athrawon. Mae ganddo frawd dwy flynedd yn iau nag
ef, sef Alun, a chwaer, Siwan, sydd yn saith mlynedd yn iau.

Aeth Gruffudd i Ysgol Gynradd Gymraeg Aberdâr (Ynyslwyd) (bellach wedi ei lleoli
yng Nghwmdâr), Ysgol Gymraeg Melin Gruffydd, a Ysgol Gyfun Gymraeg Glantaf, lle
cymerodd ei TGAU a'i Lefelau-A. Yn gerddorwr naturiol, chwaraeodd yr oboe yn ei
arddegau, gan ennill lefel Gradd 8 ynddi.

Dechreuodd Gruffudd ei yrfa fel actor yn 12 oed yn y ffilm Gymraeg Austin (1986)
a symudodd wedyn i'r opera sebon Gymraeg Pobol y Cwm o 1987 tan 1994. Yn 18 oed,
aeth i Academi Brenhinol y Celfyddydau Dramatig yn Llundain. Ym 1996
ymddangosodd mewn fersiwn newydd o'r gyfres deledu Poldark.

Ar ôl chwarae rhan cariad Oscar Wilde,John Gray, yn y ffilm Wilde (1997),
chwaraeodd ei rol rhyngwladol cyntaf fel Pumed Swyddog Harold Lowe yn y ffilm
Titanic. Wedyn chwaraeodd ran Horatio Hornblower yn Hornblower.

Mae ei waith fel actor ar deledu yn cynnwys charae rhan Pip yn y cynhyrchiad BBC
o Great Expectations (1999), y stori gan Charles Dickens, chwaraeodd ran Solomon
Levinsky yn y ffilm Solomon a Gaenor (1999), a rhan y pensaer Philip Bosinney yn
addasiad ITV o The Forsyte Saga (2002). O ran ffilmiau, mae Gruffudd wedi
ymddangos yn 102 Dalmatians (2000), Black Hawk Down (2001), King Arthur (2004),
Fantastic Four a'i dilyniant Fantastic Four: Rise of the Silver Surfer (2007),
ac fel William Wilberforce yn y ddrama hanesyddol Amazing Grace (2006).

Mae Gruffudd yn byw gyda'i wraig, yr actores Alice Evans, yn Los Angeles,
Califfornia.



https://cy.wikipedia.org/wiki/Injan_st%C3%AAm

Math o beiriant a bwerir gan stêm neu ager yw injan stêm. Y defnydd mwyaf
cyffredin ohoni yw mewn locomotif sy'n tynnu trên, ond gall hefyd gyfeirio at
beiriant sefydlog.

Mae injan stêm yn beiriant tanio allanol, h.y. mae'r ffynhonnell gwres yn
allanol ac yn annibynnol i'r mecanwaith. Caiff dŵr oddi fewn i'r injan ei
wresogi drwy ddargludiad mewn bwyler, nes ei fod yn berwi ac yn troi'n stêm.
Wrth droi'n stêm mae'r dŵr yn ehangu'n sylweddol, a gall greu gwaith mecanyddol
wrth wthio yn erbyn piston neu lafnau tybin. Fel rheol caiff y stêm ei oeri i'w
gyddwyso, a'i ailddefnyddio. Gellir llosgi tanwydd fel glo neu olew i greu'r
gwres, neu mae modd defnyddio egni haul neu niwclear yn ogystal.

Nid yw trin locomotif stêm yn debyg o gwbl i drin car. Os defnyddir injan stêm
(neu unrhyw fath o beiriant ager) rhaid gwneud yn siŵr nad yw amhurdebau yn
crynhoi yn y bwyler. Gall hyn ddigwydd oherwydd bod berwi dŵr i wneud stêm (sydd
yn cael ei ddefnyddio yn y silindrau) yn gadael yr amhurdebau yn y bwyler.

Wedi codi stêm a phrofi pethau fel y chwistrellau (injectors) sydd yn gyrru dŵr
i'w bwyler rhaid paratoi ar gyfer tynnu trên. Wedi bachu'r injan i'r trên rhaid
(os oes system frecio trwy'r trên) "creu'r brêc" naill ai trwy greu gofod
rhannol yn y beipen trên (os defnyddir brêc gofod) neu trwy gywasgu aer ym
mheipen aer y trên (os defnyddir brêc aer cywasgedig Westinghouse).



https://cy.wikipedia.org/wiki/I%C3%A2r_(ddof)

Aderyn a gedwir ar gyfer ei wyau a'i chig yw'r iâr ddof (Gallus gallus, weithiau
G. gallus domesticus).

Credir ei fod wedi datblygu o ddwy rywogaeth o iâr wyllt a geir yn India a
De-ddwyrain Asia, Ceiliog coedwig coch (Gallus gallus) a'r Ceiliog coedwig llwyd
(Gallus sonneratii). Dim ond y fenyw sy'n "iâr" mewn gwirionedd, tra cyfeirir at
y gwryw fel "ceiliog", ond cedwir llawer mwy o'r ieir nag o geiliogod.

Mae'r adar hyn yn perthyn i un o ddwy urdd, o ran dosbarthiad gwyddonol: ieir y
tir (Galliformes) a ieir ddŵr(Anseriformes). Mae'r astudiaeth ddiweddaraf o'u
hanatomeg a'u genynnau'n dangos fod y ddau fath yn perthyn yn agos iawn at ei
gilydd. Gyda'i gilydd, mae'r ddwy urdd yn creu cytras (clade): Galloanserae, a
arferid ei galw'n 'Galloanseri' ac yn 'retrotransposon'. This clade is also
supported by morphological and DNA sequence data

Lleddir cywion ieir ar gyfer y ford. Gwneir hyn fel arfer gydag ieir a fagwyd
mewn ffatrioedd (neu "fatris") ond ceir hefyd gywion ieir llygad yr haul neu
free range, gyda chanran bychan ohonyn nhw hefyd yn organig. Un o'r ymgyrchwyr
cryfaf dros gig llygad yr haul, organig ydy Hugh Fearnley-Whittingstall drwy'i
raglen deledu River Cottage.



https://cy.wikipedia.org/wiki/Hydrogen

Elfen gemegol gyda'r symbol H a'r rhif atomig 1 yw hydrogen. Yr hen enw Cymraeg
amdano oedd: ulai, awyr hylosg a gwyen. Hydrogen yw'r elfen ysgafnaf a mwyaf
cyffredin yn y tabl cyfnodol; mae 75% o fater baryonaidd wedi'i wneud ohono, ond
dylid cofio, wrth gwrs, y ceir mater arall: mater tywyll. Ar dymheredd arferol y
labordy, mae'n nwy di-liw, diarogl, anfetalaidd a fflamadwy iawn, ac fe'i ceir
yn ffurf molecylau gyda'r fformiwla H2. Yr isotop mwyaf cyffredin ohono, fodd
bynnag, yw protiwm (symbol 1H), sydd ag un proton a dim niwtron. Ar y Ddaear,
mae i'w gael fel arfer fel moleciwlau fel dŵr, cyfansoddion organig ac organebau
byw. Mae sêr yn cynnwys hydrogen gan amlaf, ond yn ffurf plasma.

Mae gan hydrogen ran bwysig i'w chwarae mewn adweithiau asid-bâs gan fod
cyfnewid protonau rhwng moleciwlau hydawdd yn rhan mor bwysig o'r adweithiau
hynny. Mewn cyfansoddyn ïonig, mae hydrogen yn cymeryd gwefr negydd (h.y.
anion), neu wefr bosydd (cation), a ddynodir gan y symbol H+.

Cynhyrchwyd nwy hydrogen mewn labordy am y tro cyntaf yn y 16eg ganrif, drwy
gymysgu metalau ag asid. Rhwng 1766–81 Henry Cavendish oedd y cyntaf i ddatgan
fod nwy hydrogen yn sylwedd unigryw, ar wahân, a'i fod yn cynhyrchu dŵr pan fo'n
llosgi, ac o hyn y tarddodd yr enw (y Crëwr Dŵr).



https://cy.wikipedia.org/wiki/Hanes_y_Daith_Trwy_Gymru

Llyfr enwog gan Gerallt Gymro (Giraldus Cambriensis) yw Hanes y Daith Trwy Gymru
neu Itinerarium Kambriae.

Mae'r llyfr, a ysgrifennwyd yn Lladin, yn fath o ddyddiadur sy'n cofnodi taith
Gerallt trwy Gymru yng nghwmni Baldwin, Archesgob Caergaint yn 1188.

Mae'r Itinerarium yn ffynhonnell amhrisiadwy am Gymru yn yr Oesoedd Canol. Yn
ogystal â disgrifio'r daith ei hun, a hynny'n fywiog a darllenadwy, mae Gerallt
yn plethu pob math o hanesion a thraddodiadau a gododd ar y ffordd i mewn i'r
naratif.

Pwrpas swyddogol y daith oedd i hyrwyddo achos y Drydedd Groesgad a recriwtio
Cymry i fynd i ymladd yn erbyn y Saraseniaid yn y Tir Sanctaidd. Ond digon claer
oedd yr ymateb. Roedd gan y mwyafrif o'r Cymry bethau gwell i'w wneud. Roedd gan
y bardd-dywysog Owain Cyfeiliog o Bowys resymau gwleidyddol am beidio rhoi
croeso i archesgob o Norman yn ogystal ac nid aeth Gerallt a Baldwin drwy Bowys.
Brysiog iawn oedd eu ymweliad â Gwynedd hefyd. Stori wahanol oedd hi yn y de ar
ddechrau'r daith gan fod llawer o'r tir yn nwylo arglwyddi Normanaidd y Mers a'u
cynghreiriaid.



https://cy.wikipedia.org/wiki/Hanes_cosmetigau

Hanes hir a byd-eang sydd gan gosmetigau: arfer ddiwylliannol a chrefyddol,
nodwedd ffasiwn, a nwydd traul.

Defnyddiodd pobloedd cynhanesyddol baent corff er resymau addurnol a chrefyddol.
Defnyddiwyd hefyd elïau, balmau, powdrau, a lliwurau gwallt gan bobledd hynafol.
Ymhlith cosmetigau'r Henfyd oedd cohl i dywyllu blew'r amrannau, yr aeliau ac
ymylon yr amrannau, rhuddliw i gochi'r bochau, ac amryw o bowdrau gwyn i oleuo
pryd a gwedd. Defnyddiwyd hefyd olewon baddon, a sylweddau ysgraffiniol i
lanhau'r dannedd. Gwneid persawrau'r cyfnod o sentau blodau a pherlysiau, a
resinau naturiol i'w glynu.

Datblygodd Japan a Tsieina draddodiadau coluro sy'n debyg i arferion Ewrop.
Cymysgid lacr ewinedd o gwm Arabaidd, gwynwy, gelatin a chwyr gwenyn gan yr hen
Tsieineaid tua 3 mil o flynyddoedd CC. Mewn cymdeithasau eraill o gwmpas y byd,
defnyddid colur yn aml mewn ffyrdd nad oedd yn ceisio dynwared neu bwysleisio
ffurfiau naturiol y corff. Defnyddid henna gan fenywod y Dwyrain Canol yn
hanesyddol i liwio patrymau ar eu dwylo a'u traed, a gosodir cylch o gohl o
amgylch y llygaid i leihau llewyrch yr haul. Paentiodd ynyswyr deheuol y Cefnfor
Tawel eu hwynebau a'u cyrff gydag ocr. Marciodd y Brythoniaid eu croen gyda
phlanhigyn y glaslys. Lliwia'r gwallt yn las, gwyrdd, oren neu borffor gan nifer
o ddiwylliannau. Traddodiad o baentio "mwgwd uffernol" ar y wyneb i ddychryn
ysbrydion sy'n gyffredin i lwythau a chenhedloedd amrywiol. Patrymau a lliwiau
arbennig a ddefnyddir yn aml i alw am haelioni gan dduwiau neu ffigurau
mytholegol neu gosmolegol.

Yn ôl archaeolegwyr, defnyddiwyd y cosmetigau cynharaf yn yr Hen Aifft yn y
bedwerydd filflwyddiant CC. Colur llygaid du (cohl) a gwyrdd (malachit) ac elïau
persawrus oedd y rhain. Defnyddiodd yr Eifftiaid hefyd paent crai i goluro'r
wyneb a henna i liwio'r bysedd. Roedd celfyddyd coluro cain gan yr Hen
Eifftiaid, yn enwedig y dosbarth uchaf: defnyddid gwahanol arlliwiau o golur
llygaid yn dibynnu ar adeg y flwyddyn, a gwahanol arlliwiau o golur yn dibynnu
ar awr y dydd i gydweddu â golau cryf yr anialwch. Claddwyd nifer o fymïod gyda
chosmetigau ar gyfer y byd nesaf.

Yng Ngroeg yr henfyd defnyddid colur gan wragedd yr uchelwyr i edrych yn
brydferth ac i fod yn ffasiynol. Gwelir menywod yn gwisgo colur ar ffresgoau
mewn palasau Knossos (1500 CC) a sonir amadanynt gan gerddi'r cyfnod clasurol
(500–336 CC).

Dilynodd y Roeges fonheddig drefn goluro sydd rhywbeth yn debyg i'r arfer gan
fenywod yn yr oes fodern o osod gruddliw ar ben colur sylfaen. Taenodd past
llyfn o blwm gwyn a dŵr ar ei hwyneb, ei gwddf, ei hysgwyddau a'i breichiau i
roi gwedd wen a di-grych i'w chroen. Gwneid darpariaeth arall drwy drwytho plwm
gwyn mewn finegr, casglu'r hyn sydd wedi rhydu, ei falu'n powdwr, a'i wresogi.
Nesaf, dododd minlliw llachar a phowdwr coch, a wneid o gynhwysion megis gwymon,
blodau, neu fwyar Mair. Gwneid colur tywyll o barddu i liwio'r amrannau, blew'r
amrannau, a'r aeliau. Defnyddid hefyd pensiliau siarcol a ffyn a wneid o
lysiau'r gwrid i goluro'r wyneb.

Mae'n debyg taw'r cost oedd yn gyfrifol am gyfyngu'r arfer i fenywod cyfoethog
yn unig. Yr amcan ymarferol yn yr hinsawdd heulog, yn enwedig yn Athen, oedd i
gadw lliw'r croen yn olau. Golwg drwm ac amlwg oedd yr arddull: cylchoedd
cochion ar y bochau, a llinellau llifol i amlinellu'r llygaid. O ganlyniad roedd
perygl i'r colur olchi ymaith gan chwys, ac mae'n bosib roeddynt yn treulio'r
mwyafrif o amser dan do pan oeddynt yn gwisgo colur. Roedd y powdwr wyneb hefyd,
wrth gwrs, yn cynnwys meintiau peryglus o gyfansoddion plwm.

Defnyddid cosmetigau gan fenywod yr Hen Rufain, ac ambell dyn, i wella'r olwg.
Cafodd paent ei daenu ar draws y wyneb i roi lliw gwyn. Mewn trefn debyg i'r
Groegiaid, bu rhai yn defnyddio gruddliw i liwio'r bochau neu'r gwefusau'n goch
a pharddu i dywyllu'r aeliau neu flew'r amrannau. Colurid wyneb y foneddiges gan
gaethwas medrus gan ddefnyddio sialc a gruddliw o'r enw fucus. Ymhlith
cynhwysion cyffredin y pastau eraill a ddefnyddir oedd plwm, mêl, a saim.

Bu'r Rhufeiniaid hefyd yn trochi mewn olewon, naill ai o'r olewydd yng nghyfnod
Gweriniaeth Rhufain neu olew pêr yn yr Ymerodraeth Rufeinig. Roedd yr arfer hon
yn bwysig wrth ystyried yr arogl drwg a gynhyrchir gan gynhwysion y cosmetigau.
Er enghraifft, defnyddiodd gwraig yr Ymerawdwr Nero driniaeth i'r wyneb a wneid
o saim dafad, briwsion bara, a llaeth. Gwneid hefyd past o organau cenhedlu llo
wedi eu toddi mewn swlffwr a finegr; cymysgedd o ysgarthion crocodeil; a
gwlân-olew neu lanolin, hynny yw olew a ddaw o rhannau chwyslyd y dafad.
Lledaenodd cosmetigau ar draws yr Ymerodraeth Rufeinig erbyn cychwyn yr oes
Gristnogol.

Diflanodd nifer o nodweddion diwylliannol coeth, gan gynnwys cosmetigau, o Ewrop
yn sgil cwymp yr Ymerodraeth Rufeinig yn y 5ed ganrif. Cafwyd adfywiad yn yr
Oesoedd Canol wrth i'r Croesgadwyr ddwyn cosmetigau, olewon a phersawrau yn ôl
o'r Dwyrain Canol. Cynhwysodd y meddyg o Sais Gilbertus Anglicus ryseitiau am
gymhorthion harddwch yn ei wyddoniadur, Compendium Medicinae (c. 1240). Er
gwaethaf y rhybuddion gan seintiau cynnar yn erbyn colur, lledaenodd yr arfer o
baentio'r wyneb gan wragedd bonheddig ar draws Ewrop. Palet colur o goch a gwyn
oedd y safon a sefydlwyd yn ystod yr Oesoedd Canol, er yr oedd lliwiau eraill
megis gwyrdd hefyd yn boblogaidd yn y cyfnod.

Ailymddangosodd cosmetigau ar draws Ewrop yn ystod y Dadeni, a'r Eidal yn
ganolfan i'r farchnad newydd hon trwy gydol y 15fed ganrif a'r 16eg ganrif.
Defnyddiodd menywod y cyfnod bowdwr plwm gwyn, cymysgedd o finegr a phlwm, i
wynnu'r wyneb a'r fynwes. Colurid y bochau a'r gwefusau'n goch gan ddefnyddio'r
pigment fermiliwn, sef mercwri swlffid neu sinabar. Roedd y rhain yn hoff gan
wragedd llys y Frenhines Elisbaeth I yn enwedig, a pharhaodd y ffasiwn o groen
gwelw a bochau a gwefusau gloywon yn Lloegr am genhedlaethau.

Yn yr 17eg ganrif daeth Ffrainc yn wlad bwysicaf y gelfyddyd a'r farchnad
gosmetig yn Ewrop. Ar y dechrau dim ond y teuluoedd brenhinol, gŵyr a gwragedd y
llysoedd brenhinol, a'r pendefigion oedd yn coluro, ond erbyn y 18fed ganrif
defnyddid cosmetigau gan bob adran o gymdeithas bron. Cyhoeddwyd nifer fawr o
ryseitiau coluron a llawlyfrau'r toilette (bwrdd ymbincio) yn yr 17eg ganrif a'r
18fed ganrif. Ymddangosodd y cosmotolegwyr proffesiynol cyntaf, gan argymell
arferion moethus megis ymdrochi mewn gwin neu laeth. Cyrhaeddodd yr arfer ei
hanterth tua 1760, ond dechreuodd diflannu o Ewrop unwaith eto tua cyfnod y
Chwyldro Ffrengig.

Ni ddefnyddid cosmetigau o gwbl gan barchusion Oes Fictoria ym Mhrydain a'r Unol
Daleithiau, ond parhaodd yn boblogaidd gan ferched yn Ffrainc trwy'r 19fed
ganrif. Y prif ddylanwad ar gosmetigau modern oedd colur theatr. Actoresi megis
Lillie Langtrey a Sarah Bernhardt oedd arloeswyr y maes cosmetig ar ddiwedd y
19eg ganrif, oddi ar y llwyfan yn ogystal.

Adeg o newid mewn bywydau menywod oedd troad y ganrif, a’r Rhyfel Byd Cyntaf yn
enwedig. Ymunodd nifer ohonynt â’r gweithlu am y tro cyntaf drwy gymryd swyddi’r
dynion a fu’n mynd i ymladd. Enillodd menywod yr hawl i bleidleisio mewn nifer o
wledydd. Teimlad o ryddid oedd gan fenywod yn y cyfnod rhwng y rhyfeloedd, a
ddangosant drwy arddulliau newydd o ran gwisg. Rhan o’r ddelwedd hon oedd
cosmetigau, ac o ganlyniad daeth mwy o fenywod ym Mhrydain a’r Unol Daleithiau i
weld colur yn arfer bob dydd. Defnyddiodd y flappers Americanaidd finlliw trwm o
liwiau tywyll ac enwau megis "gwaed ych". Lliwiodd eu bochau’n goch, ac weithiau
eu pengliniau hefyd wrth i godreon eu sgertiau codi yn ôl chwimiau ffasiwn y
Dauddegau Gwyllt.

Dylanwadodd arddulliau'r Dwyrain ar ffasiynau'r Ewropeaid a'r Americanwyr. Ar
ddechrau'r ganrif gwisg lachar a cholur trwm tywyll oedd yn boblogaidd o
ganlyniad i ddiddordeb gyda'r bale Rwsiaidd. Cafodd rhai menywod hyd yn oed
datŵau tywyll ar eu gwefusau, bochau, ac aeliau. Wedi darganfyddiad bedd y Pharo
Tutankhamen ym 1922, daeth golwg Eifftaidd yn ffasiynol: colur trwm o amgylch y
llygaid. Hynod o ddylanwadol oedd sêr y sinema. Gwisgodd yr actores Theda Bara
masgara cohl trwm wrth bortreadu’r prif gymeriad yn y ffilm Cleopatra (1917).
Dyluniwyd ei cholur gan Helena Rubenstein, un o arloeswyr mwyaf lwyddiannus y
diwydiant cosmetigau, ar efelychiad arferion y theatr Ffrengig yn ogystal â
diwylliant yr Hen Aifft.

Manteisiodd yr adfywiad cosmetigau ar ddatblygiadau gwyddonol a thechnegau
gwneuthuro yn Ffrainc. Datblygodd y diwydiant ar raddfa eang o ran cynnyrch a
thechnegau newydd, pecynnu, a hysbysebu. Gwerthwyd cosmetigau mewn blychau a
photeli cludadwy, tiwbiau minlliw a chompactau powdwr. Daeth yn arfer gan y
fenyw ffasiynol nid yn unig i gadw ei phecyn colur arni ym mhobman, ond hefyd i
goluro’i hwyneb yn gyhoeddus, gan ddefnyddio’r drych bychan ar gaead y compact.
Daeth y brandiau cyntaf megis Max Factor i’r farchnad.

Yn ystod yr Ail Ryfel Byd daeth cosmetigau’n brin ac yn ddrud o ganlyniad i’r
angen am gemegion ac adnoddau eraill gan yr ymgyrch ryfel. Ymunodd nifer o
fenywod â’r gweithlu, gan wisgo’n ymarferol ac yn ddi-golur. Yn sgil diwedd y
rhyfel, ffynodd y farchnad a chafodd menywod eu hannog i siopa i gryfhau’r
economi. Pwysleisiodd llywodraethau yr angen iddynt droi'n ôl at eu dyletswyddau
benywaidd, er mwyn i’r dynion dychwelyd at eu swyddi. O ganlyniad daeth
cosmetigau’n bwysig unwaith eto i fywyd pob dydd menywod mewn gwledydd y
Gorllewin.

Golwg liwgar ac addurnol oedd yn ffasiynol gan fenywod ar ddiwedd y 1940au. Hon
yw’r adeg pan ddaeth minlliw, colur sylfaen hylifol neu hufennog, powdwr,
gruddliw, colur llygaid, pensel linellu, masgaru, a farnis ewinedd yn rhan o’r
drefn feunyddiol gan y mwyafrif o fenywod mewn gwledydd y Gorllewin. Dywedodd
nifer o fenywod yr oeddent yn teimlo’n noeth tan iddynt rhoi powdwr a phaent ar
eu hwynebau. Ym 1950 roedd 11% o’r holl hysbysebu yn yr Unol Daleithiau yn
ceisio gwerthu cosmetigau. Yng nghanol yr 20fed ganrif sefydlwyd nifer o’r
cwmnïau anferth sy’n dal i ddominyddu’r diwydiant cosmetigau heddiw. Ymhlith yr
enwau mawrion mae Helena Rubinstein, Elizabeth Arden, Madame C. J. Walker, a
Charles Revson. Cosmetigau drud iawn a wnaed gan Esteé Lauder, gan geisio
cysylltu pris uchel ag enw am safon uchel. Ar ochr draw’r farchnad, gwerthodd
Hazel Bishop gosmetigau fforddiadwy ar gyfer y gweithlu benywaidd mewn siopau
disgownt. Dyluniodd Johnson Products, a sefydlwyd gan George Johnson ym 1954,
gynnyrch arbennig ar gyfer croen a gwallt menywod duon.



https://cy.wikipedia.org/wiki/Hanes_Ffrainc

Yn y cyfnod clasurol, adnabyddid y dirigaeth sy'n awr yn Ffrainc fel Gâl, ac
fe'i preswylid gan nifer o lwythau neu wladwriaethau Celtaidd. Yn 125 CC
ymosododd y Rhufeiniaid ar dde Gâl, yn dilyn cais am gymorth gan drigolion dinas
Massilia. Erbyn 121 CC roeddynt wedi concro rhan dde-ddwyreiniol Gâl; yn
ddiweddarch daeth y rhan yma yn dalaith Rufeinig dan yr enw Gallia Narbonensis.
Concrwyd gweddill Gâl gan Iŵl Cesar mewn cyfres o ymgyrchoedd rhwng 58 CC a 51
CC. Y frwydr dyngedfennol oedd Brwydr Alesia yn 52 CC, pan orchfygodd Cesar
gynghrair o lwythau Celtaidd dan arweiniad Vercingetorix o lwyth yr Arverni.

Daeth Gâl yn rhan o'r Ymerodraeth Rufeinig, a datblygodd diwylliant
Galo-Rufeinig nodweddiadol yma. Daw enw presennol y wlad o'r Ffranciaidd, yn
wreiddiol yn nifer o lwythau Almaenig a ddaeth at ei gilydd mewn cynghrair, yn
cynnwys y Saliaid, Sicambri, Chamavi, Tencteri, Chattuarii, Bructeri, Usipetes,
Ampsivarii a’r Chatti. Roeddynt yn byw ar lannau gogledd-ddwyreiniol Afon Rhein,
a chawsant eu defnyddio fel foederati gan yr ymerawdwr Rhufeinig Julian (358).
Yn ddiweddarch llwyddasant i greu teyrnas dan yr enw Francia mewn ardal sy’n
cynnwys Ffrainc a rhan orllewinol yr Almaen.

Bu Ffrainc yn rhan o deyrnas Siarlymaen a'i fab Louis Dduwiol. Wedi marwolaeth
Louis, rhannwyd ei deyrnas rhwng ei dri mab yng Nghytundeb Verdun. Derbyniodd
Siarl Foel Ffrancia Orllewinol, a ddaeth yn deyrnas Ffrainc yn ddiweddarach.

Yn 1337 dechreuodd rhyfel am orsedd Ffrainc rhwng Brenhinllin Plantaganet o
Loegr a Brenhinllin Valois o Ffrainc, y Rhyfel Can Mlynedd. Parhaodd yr ymladd
am 116 mlynedd, hyd 1453, ond gyda nifer o ysbeidiau byr o heddwch a dwy ysbaid
hirach. Bu tua 81 mlynedd o ymladd i gyd. Diweddodd gyda'r Saeson yn cael eu
gyrru allan o Ffrainc heblaw am Calais, ond roedd rhannau helaeth o Ffrainc wedi
eu hanrheithio.

Dymchwelwyd y frenhiniaeth gan y Chwyldro Ffrengig rhwng 1789 a 1799. Cipiwyd
grym gan Napoleon Bonaparte fel yr ymerawdwr Napoleon I, ac enillodd byddinoedd
Ffrainc gyfres o fuddugoliaethau. Daeth y cyfnod o lwyddiannau i ben pan
ymosododd Napoleon ar Rwsia yn 1812; collwyd y rhan fwyaf o'r fyddin wrth geisio
dychwelyd o Rwsia. Alltudiwyd Napoleon i Ynys Elba wedi iddo gael ei orchfygu ym
Mrwydr Leipzig, a phan geisiodd dychwelyd, gorchfygwyd ef yn Mrwydr Waterloo a'i
alltudio i Ynys Sant Helena. Adferwyd y frenhiniaeth dros dro, yna daeth nai
Napoleon yn ymerawdwr.

Yn y Rhyfel Byd Cyntaf, bu ymladd anm flynyddoedd ar diriogaeth Ffrainc rhwng yr
Almaen a Ffrainc a'i chyngheiriaid. Ymhlith brwydrau enwocaf byddinoedd Ffrainc
yn y cyfnod yma mae Brwydr y Marne a Brwydr Verdun. Er i Ffrainc a'i
chyngheiriaid fod yn fuddugol, dioddefodd y wlad golledion enbyd.

Yn ystod yr Ail Ryfel Byd, bu Ffrainc yn un o'r Cynghreiriaid. Yn dilyn Brwydr
Ffrainc ym 1940 rhannwyd Ffrainc fetropolitanaidd yn rhanbarthau a feddiannwyd
gan yr Almaen a'r Eidal a rhanbarth Llywodraeth Vichy oedd yn cydweithio â
Phwerau'r Axis. Yn ystod blynyddoedd y feddiannaeth, brwydrodd mudiad y
résistance yn erbyn y meddianwyr a'r cydweithredwyr. Adferwyd sofraniaeth
Ffrengig ym 1944 ac aeth y Cynghreiriaid ymlaen i ennill y rhyfel ym 1945.



https://cy.wikipedia.org/wiki/Gweriniaeth_Macedonia

Gwlad yn ne-ddwyrain Ewrop ar Orynys y Balcanau yw Gweriniaeth Macedonia (neu
Cyn-weriniaeth Iwgoslafaidd Macedonia). Mae'n llenwi tua 38% o diriogaeth
rhanbarth hanesyddol Macedonia. Mae'n rhannu ffiniau â Serbia i'r gogledd,
Bwlgaria i'r dwyrain, Gwlad Groeg i'r de ac Albania i'r gorllwein. Tan 8 Medi
1991, roedd yn rhan o Iwgoslafia. Tynnodd allan o ffederasiwn Iwgoslafia yn
ddiweddarach na Slofenia a Chroatia. Ei phrifddinas yw Skopje, dinas o tua
600,000 o drigolion. Prif ddinasoedd eraill y wlad yw Bitola, Prilep, Tetovo,
Kumanovo, Ohrid, Veles, Štip a Strumica. Mae poblogaeth Macedonia yn gymysg
iawn. Y grŵp mwyaf yw'r Macedoniaid (Slafonaidd) (1,300,000, tua 64% o'r
boblogaeth), ond mae hefyd leiafrif sylweddol Albaniaid (500,000, tua 25% o'r
boblogaeth) a lleiafrifoedd llai o Dwrciaid, Sipswn a Serbiaid. Mae'r berthynas
rhwng y ddau grŵp mwyaf wedi bod yn anodd ond mae'n gwella ers 2001, pryd
cytunodd llywodraeth Macedonia dderbyn llu cadw heddwch o'r Cenhedloedd Unedig
ac i ddatganoli grym i'r lleiafrif Albaneg. Yr iaith swyddogol yw Macedoneg.

Mae Cyn-weriniaeth Iwgoslafaidd Macedonia yn aelod o'r Cenhedloedd Unedig, ac yn
ymgeisydd i ddod yn aelod o'r Undeb Ewropeaidd. Disgwylir hefyd iddi geisio am
ymaelodi â NATO.

Ar hyn o bryd mae Macedonia (Macedoneg: Македонија/Makedonija) yn defnyddio dau
enw. Enw swyddogol y wlad yw Gweriniaeth Macedonia (Macedoneg: Република
Македониjа/Republika Makedonija). Nid oedd yr enw hwn yn dderbyniol gan
lywodraeth Gwlad Groeg, gan fod gan wlad Groeg ranbarth o'r un enw. Felly mae
Macedonia wedi cytuno i ddefnyddio'r enw Cyn-Weriniaeth Iwgoslafaidd Macedonia
(Macedoneg: Поранешна Југословенска Република Македонија/Poranešna Jugoslovenska
Republika Makedonija) fel enw dros dro yn y Cenhedloedd Unedig, yr Undeb
Ewropeaidd, ac mewn mudiadau rhyngwladol eraill. Mae trafodaethau rhwng
llywodraethau Macedonia a Gwlad Groeg yn parháu o dan nawdd y Cenhedloedd Unedig
i ddatrys y ddadl ynglŷn ag enw swyddogol y wlad.



https://cy.wikipedia.org/wiki/Gwenwyn

Sylwedd cemegol yw gwenwyn sy'n achosi aflonyddwch i organebau, trwy niweidio
iechyd neu ladd pan caiff ei lyncu, ei anadlu, neu ei amsugno. Tocsin yw gwenwyn
naturiol, a tocsicant yw gwenwyn a greir gan fodau dynol.

Defnyddir y term "gwenwyn" i ddisgrifio sylwedd sy'n achosi niwed mewn maint
cymharol bychan, ond yn dechnegol mae'n amhosib i ddweud bod sylwedd yn gwbl
wenwynig neu'n anwenwynig. Mae gan bob sylwedd lefelau gwahanol o wenwyndra, ac
yn ôl rhai tocsicolegwyr mae pob sylwedd yn "wenwynig", yn dibynnu ar y dos.
Oherwydd hyn, y diffiniad ymarferol o wenwyn yw sylwedd sydd yn peri perygl
realistig.

Yn glinigol rhennir gwenwynau yn ddau gategori: gwenwynau sy'n ymateb i
driniaethau neu wrthwenwynau, a gwenwynau sydd heb driniaeth benodol. Mae
datblygu triniaethau yn erbyn gwenwynau yn tynnu sylw llawer o ymchwil meddygol,
ond ychydig yw'r gwrthwenwynau effeithiol sydd ar gael, er bod camau mawr wedi
eu cyrraedd mewn maes gwrth-docsinau.

Mae bodau dynol wedi defnyddio gwenwyn ers talwm yn fwriadol i ladd ei gilydd ac
i ladd eu hunain. Mae gwenwyno'n anfwriadol yn peri risg iechyd cyhoeddus ar
draws y byd. Gall wenwyno'n anfwriadol gynnwys ymosodiad gan anifail gwenwynig
megis brathiad neidr neu bigiad sgorpion, gorddos o gyffuriau, neu drychineb
ddiwydiannol megis trychineb Bhopal.



https://cy.wikipedia.org/wiki/Gwanwyn

Cyfnod o amser, neu 'dymor', yw'r gwanwyn rhwng y gaeaf a'r haf. Yn ôl y calendr
Gwyddelig, mis Chwefror, mis Mawrth a mis Ebrill ydyw. Yn ôl y meterorlegydd,
fodd bynnag, mae pob tymor yn dri mis o ran hyd, gyda'r haf yn cynnwys y tri mis
cynhesaf, y gaeaf y tri mis oeraf a'r gwanwyn (fel yr hydref) yn y canol rhwng y
ddau. Mae hyn yn golygu fod y tymhorau'n gwahaniaethu o le i le e.e. yn
hemisffer y de mae'r gwanwyn ym Medi, Hydref a Thachwedd; maent ar yr un pryd yn
nodi'r tri mis canlynol fel cyfnod ein gwanwyn ni yma yng Nghymru: Mawrth,
Ebrill a Mai.

Mae'r seryddwr, fodd bynnag, yn edrych ar echelin y ddaear i benderfynnu'r
tymhorau h.y. pa bryd y ceir y mwyaf o olau dydd ydyw canol yr haf. Mae'r
cyhydnos ar 20 Mawrth yn hemisffer y gogledd - sef canol y gwanwyn. Ond gan fod
tymheredd y ddaear yn codi ychydig ar ôl yr haul, mae gwahaniaeth rhwng y ddwy
system uchod.

Mae'r gwanwyn i'r garddwr, fodd bynnag, yn dechrau pan fo'r ddaear yn ddigon
cynnes i'r blodau a'r llysiau a'r ffrwythau dyfu.

Arferai'r Celtiaid a phobl dwyrain Asia ystyried cyhydedd y gwanwyn fel canol y
gwanwyn - sy'n wyddonol gywir, tra bo pobloedd eraill yn ystyried cyhydedd y
gwanwyn fel dechrau'r gwanwyn. Mae gwanwyn y Celt, felly, rhwng 4 Chwefror a 5
Mai. Mae rhai pobloedd yn diystyru hyd y dydd e.e. mae nhw'n dathlu dechrau'r
gwanwyn yn Ne Affrica, Awstralia a Seland Newydd ar y cyntaf o Fedi.

Hen ŵyl Geltaidd yw Imbolc, sydd ar y cyntaf neu'r ail o fis Chwefror, sef
dechrau'r Gwanwyn, hyd at ei diwedd ar Galan Mai (neu 'Beltane').

Defnyddir y gwanwyn fel symbol pwerus o ddeffroad, boed hynny yn ddeffroad
natur, megis awdl arobryn 'Y Gwanwyn' gan Dic Jones neu'n ddefroad gwleidyddol a
ieithyddol. Mae'n symbol o gynnwrf rhywiol hefyd ac o lasoed 'Gwanwyn y dyddiau
gwynach', chwedl Alan Llwyd.



https://cy.wikipedia.org/wiki/Grenada

Gwlad ac ynys yn ne-ddwyrain y Môr Caribî yw Grenada (Ffrangeg: La Grenade),
sy'n cynnwys y brif ynys Grenada o chwe ynys lai. Mae'r wlad yn cynnwys ynysoedd
mwyaf deheuol y Grenadines megis Carriacou, Petit Martinique ac Ynys Ronde. St.
George's yw prifddinas y wlad. Fe'i lleolir yn yr Antilles Lleiaf rhwng Saint
Vincent a'r Grenadines i'r gogledd a Trinidad a Tobago i'r de yn neddwyrain Môr
y Caribî.

Cyn dyfod Ewropeaid, gwladychwyd yr ynys gan y Caribs, wedi iddynt ymlid yr
Arawaks oddi yno. Cafodd Christopher Columbus gip o'r ynys ar ei ffordd i'r Byd
Newydd yn 1498.

Cyrhaeddodd 203 o Ffrancwyr o'r Martinique yn 1649, dan arweiniad Jacques du
Parquet gan aros yma. Bu brwydro yn erbyn y brodorion hyd at 1654, pan
oresgynwyd yr ynys yn gyfangwbwl gan y Ffrancwyr. Tiriogaeth Ffrengig ydoedd,
felly rhwng (1649–1763).

Rhwng 1763–1974 disodlwyd y Ffrancwyr gan Saeson, a rhoddwyd stamp ar hynny yng
Nghytundeb Paris yn 1763. Ailfeddianwyd yr ynys gan y Ffrancwyr yn ystod Rhyfel
Annibyniaeth America, gyda'r Ffrancwr Comte d'Estaing yn llwyddo ar y tir a'r
'Frwydr y Llynges Dros Grenada' yng Ngorffennaf 1779. Fodd bynnag, dychwelwyd yr
ynys i Brydain yng Nghytundeb Versailles, 1783.

Er mai'r Saesneg yw iaith swyddogol y wlad ceir dwy iaith o'r teulu Creol: y
Creol Grenadaidd Saesneg a'r Creol Grenadaidd Ffrengig.



https://cy.wikipedia.org/wiki/Goldie_Hawn

Mae Goldie Jean Hawn (ganed 21 Tachwedd 1945) yn actores, cyfarwyddwr a
chynhyrchydd Americanaidd sydd wedi ennill Gwobr yr Academi. Mae'n fwyaf
adnabyddus am actio mewn ffilmiau comedi poblogaidd yn ystod y 1960au, 1970au,
1980au a'r 1990au.

Fe'i ganwyd yn Washington, D.C., yn ferch i Laura (née Steinhoff), perchennog
siop emwaith / ysgol ddawns, ac Edward Rutledge Hawn, cerddor mewn band a
chwaraeai mewn digwyddiadau mawrion yn Washington. Cafodd ei henwi ar ôl modryb
ei mam. Mae ganddi chwaer, Patricia; a brawd, Edward, a fu farw cyn ei
genedigaeth. Ar ochr ei thad, mae Hawn yn ddisgynnydd uniongyrchol i Edward
Rutledge, un o arwyddwyr Datganiad Annibyniaeth yr Unol Daleithiau. Magwyd Hawn
ym Mharc Takoma, Maryland. Roedd ei thad yn Bresbyteraidd a'i mam yn Iddewes, yn
ferch i fewnfudwyr o Hwngari; magwyd Hawn fel Iddewes.

Dechreuodd Hawn wersi ballet a dawnsio tap pan oedd yn dair oed, a dawnsiodd yng
nghorws cynhyrchiad Ballet Russe de Monte Carlo o "The Nutcracker" ym 1955.
Perfformiodd ar lwyfan am y tro cyntaf fel actores ym 1961, gan chwarae rhan
Juliet yng nghyrchiad Gŵyl Shakesperaidd Virginia o Romeo a Juliet. Erbyn 1964,
roedd yn rhedeg a chyfarwyddo ysgol ballet, wedi iddi adael Prifysgol
Americanaidd, lle'r oedd yn astudio Drama. Ym 1964, gwnaeth Hawn ei pherfformiad
dawns proffesiynol cyntaf mewn cynhyrchiad o "Can-Can" ym Mhafiliwn Texas yn
Ffair y Byd Efrog Newydd. Dechreuodd weithio fel dawnswraig broffesiynol
flwyddyn yn ddiweddarach, ac ymddangosodd fel dawnswraig go-go yn Ninas Efrog
Newydd.



https://cy.wikipedia.org/wiki/Glyn_Wise

Ymgeisydd gwleidyddol, cyflwynydd radio, Cymreig a chyn-gystadleuydd Big Brother
yw Glyn Thomas Wise (ganwyd 9 Ionawr 1988). Mae'n hanu o Flaenau Ffestiniog ond
erbyn hyn yn byw yng Nghaerdydd. Cymraeg yw ei famiaith.

Yn enedigol o Flaenau Ffestiniog, Gwynedd, mynychodd Ysgol y Moelwyn cyn symud i
Ysgol Dyffryn Conwy, Llanrwst lle roedd yn Brif Fachgen. Tra oedd yn yr ysgol,
bu'n gweithio fel achubwr bywyd rhan amser yn ei bwll nofio lleol.

Aeth ymlaen i astudio am radd yn Ysgol y Gymraeg, Prifysgol Caerdydd gan ennill
radd 2:1 yn 2011.

Pan ymddangosodd ar raglen Saesneg Big Brother 7, bu'n aml yn siarad yn Gymraeg
â'i gyd-gystadleuydd Imogen Thomas a chyfieithwyd eu sgyrsiau gydag is-deitlau.

Tra yn y tŷ dysgodd Glyn nifer o sgiliau yn y gegin, megis berwi wy - dathlodd
hyn drwy ganu cân yn fyrfyr. Dysgodd cyd-gystadleuydd, Richard, ef sut i olchi'i
ddillad. Newidiodd ei steil gwallt yn aml tra yn y tŷ, ynghyd â Pete, gan ei
gadw'n flêr, ei eillio a'i liwio yn lliwiau gwahanol. Yn y rownd derfynol daeth
Glyn yn ail, gyda 38.8% o'r bleidlais.

Yn dilyn ei ymadawiad o'r tŷ, ymddangosodd Glyn ar nifer o raglenni teledu a
radio Cymraeg a Saesneg, gan gynnwys ar sianeli S4C a Radio Cymru.

Rhwng 2007 a 2011 roedd yn gyflwynydd rheolaidd ar raglen C2 Radio Cymru, i'w
glywed ar yr awyr bob nos Fercher a nos Iau gyda Magi Dodd rhwng 8 a 10 y nos.
Mae wedi ymddangos mewn hysbyseb yn y ddwy iaith, yn hybu rhoi gwaed.
Animeiddiwyd Glyn ar gyfer cartŵn S4C, Cnex. Cyflwynodd raglen Planed Plant ar
30 Hydref 2006. Ymddangosodd fel mentor ar raglen The Big Welsh Challenge yn
2007, yn dysgu Di Botcher i siarad Cymraeg mewn 12 mis. Roedd Glyn wedi datgan
ei awydd i fod yn athro Cymraeg yn nhŷ Big Brother.

Lansiodd Glyn ei lyfr Blwyddyn Fawr Glyn Wise yn Eisteddfod yr Urdd ym mis Mai
2007. Golygwyd y llyfr gan Beca Brown, ac mae'r llyfr yn un hunangofiannol â
phwyslais ar ei flwyddyn ers gadael Big Brother.

Yn 2012, cafodd swydd fel athro Cymraeg yn Ysgol Rhydywaun. Yn 2014, cychwynnodd
swydd newydd fel Swyddog Lled Ffurfiol yng Nghanolfan Cymraeg i Oedolion
Caerdydd a'r Fro.

Yn 2015, dewiswyd Glyn fel ymgeisydd Plaid Cymru ar gyfer Etholiad Cynulliad
Cenedlaethol Cymru, 2016 ar gyfer etholaeth Canol Caerdydd. Daeth yn bedwerydd
yn yr etholiad gyda 1,951 (7.5%) o bleidleisiau. Ym mis Awst 2016 cyhoeddodd ei
fod wedi penderfynu gadael Plaid Cymru am nad oedd yn rhannu "yr un weledigaeth
ar gyfer dyfodol ein gwlad" gyda'r blaid.



https://cy.wikipedia.org/wiki/George_Everest

Tirfesurydd Cymreig oedd George Everest (4 Gorffennaf 1790 - 1 Rhagfyr 1866).
Mae'n fwyaf adnabyddus oherwydd i Fynydd Everest gael ei enwi ar ei ôl.

Ganed ef yn Nghrughywel, Powys. Ymunodd a'r fyddin, ac yn ddiweddarach bu'n brif
dirfesurydd India dan yr Ymerodraeth Brydeinig o 1830 hyd 1843. Yn y swydd yma,
roedd yn gyfrifol am archwiliad trigonometrig yn ymestyn o dde India hyd ogledd
Nepal.

Ym 1865, rhoddwyd yr enw Saesneg Everest gan Andrew Waugh, Uwch-Arolygydd India
ar y pryd, ar fynydd oedd wedi ei brofi i fod yn gopa uchaf y byd gan yr arolwg.
Enwau hynafol y mynydd yn y Sansgrit yw Devgiri ("Mynydd Sanctaidd") a
Devadurga. Chomolungma neu Qomolangma ("Mam y Bydysawd") yw'r enw Tibeteg, a
Zhūmùlǎngmǎ Fēng (珠穆朗玛峰 neu 珠穆朗瑪峰) neu Shèngmǔ Fēng (圣母峰 neu 聖母峰) yw'r enw
Tsieinëeg perthynol. Yn y Nepaleg fe'i gelwir yn Sagarmatha (सगरमाथा), "Pen yr
Awyr".

Yn eironig, roedd Syr George Everest ei hun wedi dysgu Waugh i roi enwau
cynhenid neu frodorol i bob endid daearyddol, ond doedd ddim modd i estronwyr
teithio i Nepal nac i Tibet ar y pryd, ac ymddengys nad oedd Waugh yn gwybod fod
enwau lleol ar y mynydd. Dyma dywedodd Waugh:



https://cy.wikipedia.org/wiki/Gda%C5%84sk

Mae Gdańsk (hefyd Almaeneg: Danzig, Casiwbeg: Gduńsk) yn un o ddinasoedd mwyaf
Gwlad Pwyl. Mae wedi'i lleoli ar aber Afon Wisła a Môr Baltig. Porthladd pwysig
i'r wlad a phrifddinas foifodiaeth (talaith) Pomorskie yw hi. Yn 2004 'roedd
ynddi boblogaeth o 460,524. Rhan o Trójmiasto ("teirddinas") ydy Gdansk, gyda
Gdynia a Sopot. Daw'r cofnod hanesyddol cynharaf o'r ddinas yn 997. Y pryd hynny
aeth Sant Adalbert yno er mwyn troi'r preswylwyr i Gristionogaeth. Ymhen
canrifoedd daeth Gdańsk yn ddinas mwyaf cyfoethog Gweriniaeth Pwyl. Gadwodd hi
hunan lywodraeth eto. Yn y ddeunawfed ganrif enillwyd Gdańsk gan Brwsia. Wedyn
Dinas Rydd oedd hi am gyfnod. Yr ail dro iddi fod yn Ddinas Rydd oedd ar ôl y
Rhyfel Byd Cyntaf. Almaenwyr, Pwyliaid, Casiwbiaid ac Iddewon oedd yn byw yno,
ac 'roedd heddwch yn eu mysg nes i Hitler ddod i rym yn Yr Almaen. Mynnodd e
gysylltu Gdańsk gyda'r Almaen. Felly dechreuwyd Yr Ail Ryfel Byd.

Ar ôl y rhyfel daeth y ddinas i Wlad Pwyl. Yn yr 80au bu streiciau seiri llongau
a gweithwyr eraill yno gyda Lech Wałęsa (Arlywydd Gweriniaeth Pwyl wedyn) yn eu
harwain. Cred llawer mai'r digwyddiad hwn sbardunodd gwymp comiwnyddiaeth yn
Ewrop.



https://cy.wikipedia.org/wiki/Galeg

Galeg oedd iaith y Celtiaid yng ngorllewin a chanolbarth Ewrop, yn bennaf yn y
rhanbarth a adnabyddir fel Gâl (Lladin: Gallia). Roedd yr Aleg yn iaith Geltaidd
yn y gangen o'r teulu hwnnw a elwir yn Gelteg y Cyfandir. Tybir ei bod yn agos
iawn i'r Frythoneg a Galatieg. Mae hi'n iaith farw ers tua 1500 o flynyddoedd ac
rydym yn dibynnu ar dystiolaeth enwau a geiriau yng ngwaith awduron Rhufeinig,
arysgrifau ac enwau lleoedd am ein gwybodaeth amdani.

Yr arysgrifau niferus yw'r ffynhonnell bwysicaf. Fe'u hysgrifennir mewn tair
gwyddor wahanol. Yn Etruscia a'r cyffiniau ceir rhai arysgrifau Galeg yn yr
wyddor Etrwsgeg sy'n dyddio o'r ail ganrif CC. Yn ne Ffrainc ceir tua 60 o
arysgrifau yn yr wyddor Ionig-Roeg, gyda'r rhan fwyaf ohonyn nhw'n dyddio o'r
ganrif 1af OC, e.e. o ardal Marseille. Yn olaf mae 'na ddosbarth o arysgrifau yn
yr wyddor Lladin yng Ngâl ei hun, tua chant ohonyn nhw, sy'n dyddio o'r cyfnod
Rhufeinig (y pedair canrif cyntaf OC). Y pwysicaf o'r rhain yw Calendr Coligny,
tabledi plwm o Charmalières a Larzac, a graffiti ar grochenwaith o La
Graufesenque.



https://cy.wikipedia.org/wiki/G%C5%B5yl_Cadi_Ha

Gŵyl werin draddodiadol a gynhelir ar Galan Mai yw Gŵyl Cadi Ha, mae'n ddathliad
i ffarwelio â'r gaeaf a chroesawu'r haf. Dros y ffin yn Lloegr, mae gwyliau
tebyg, yn gysylltiedig â dawnsio morys.

Tarddodd y traddodiad yn ardaloedd pyllau glo Sir y Fflint yn arbennig Bagillt,
Treffynnon, Mostyn a Llanasa. Roedd y ddawns yn cynnwys parau o ddynion mewn dwy
linell, gyda’u hwynebau wedi eu duo gan lwch y glo, neu gorcyn wedi ei losgi, er
mwyn cuddio rhag y diafol. Gorymdeithient y tu ôl i ddyn yn cario cangen o
ddraenen ddu, wedi'i addurno efo rhubanau a chlychau, ac yn gwisgo dillad
gwynion, gyda’r naill linell yn cario rhubannau cochion a’r llall â rhubannau
gleision, gan aros yma ac acw i ganu. Mae cofnod o'r ddawns a chân yn mynd yn ôl
i 1815 yn ardal Treffynnon. Weithiau aent cyn belled â dyffrynoedd Clwyd a
Chonwy gyda'u hwynebau wedi'u duo.

Roedd wyth yn dawnsio yn y Cadi Ha efo dau gymeriad ychwanegol; Bili, mewn gwisg
ddu, a Chadi mewn dillad merch. Ei swyddogaeth oedd sgubo ymaith ysbrydion drwg
y gaeaf i baratoi am y gwanwyn, a gynrychiolid gan y dawnsiwr efo'i gangen.
Weithiau âi'r Fari Lwyd efo nhw. Byddai Bili a Chadi yn rhyngweithio a chasglu
arian mewn lletwad gan ymateb i eiriau’r caneuon.

Er bod y traddodiad hwn ynghlwm â’r iaith Gymraeg ac yn gysylltiedig â
chymunedau lle ceid, ychydig dros ganrif yn ôl, gyfran helaeth o siaradwyr
Cymraeg uniaith – mae cofnod o ddefnyddio rhai geiriau Saesneg. Mae llinellau
fel “On the first day of May we’ll have a holiday” ac “I wish i e, I wish i o, I
wish I had a penny o” yn cyfleu ychydig o’r traddodiad i’r sawl nad ydyn nhw’n
siarad Cymraeg.

Yn y Ddeunawfed ganrif fe nododd Lady Herbert Lewis o Gaerwys y gân a’r ddawns
ar ôl sgwrsio gyda meistr Tloty Treffynnon (a daeth yn ysbyty Lluesty ond wedi
cae a chael ei gwerthu erbyn heddiw) ac mae’r fersiwn honno, heb gynnwys
tafodiaith Sir y Fflint, yn parhau i gael ei defnyddio. Er i’r arfer golli ei
fri ar ôl y Rhyfel Byd Cyntaf, mae llawer o drigolion y cylch yn cofio gweld
perfformio’r Cadi Ha, neu, hyd yn oed yn meddu ar atgof plant neu bobl ifanc o
wisgo a pherfformio rhyw ddawns neu gilydd un unol â’r traddodiad.

Diolch i Ieuan ap Siôn, canwr lleol, bu adfywiad yn y 1970 a’r 80au. Gan
seilio'r ddawns ar atgofion ei dad a’i daid fe gasglodd criw ynghyd i deithio
bob dechrau Mis Mai. Arferent ddawnsio “rhywsut, rhywsut” yn hytrach na chadw at
sgript ac fe gafwyd sawl ymddangosiad ar y teledu. Fel canlyniad i sgwrs rhwng
Chris Bailey – cynghorydd ar Gyngor Tref Treffynnon a dawnsiwr brwd - a rheolwr
Canolfan Treffynnon, lansiwyd yr Ŵyl Cadi Ha presennol ym 1997. Fe ddechreuwyd
gyda phum ysgol leol, cwpwl o ddawnswyr stepio ac aelodau o griw dawnsio gwerin
o’r Wyddgrug, sef Dawnswyr Delyn. Mae Ieuan ap Siôn yn cyflenwi'r gangen o
ddraenen ddu hyd at heddiw.

Cynhelid digwyddiadau'n achlysurol nos Wener yng Ngwesty Springfield, Pentre
Helygain. Mae'r digwyddiadau bore Sadwrn yn cychwyn efo prif ddigwyddiad yr ŵyl,
gorymdaith trwy strydoedd Treffynnon, dilynir gan ddawnsio - gan blant ac
oedolion - yn Nhreffynnon. Mae'r ŵyl yn symud ymlaen i Sgwâr Caerwys yn y
prynhawn ac yn gorffen efo twmpath – neu yn 2006 efo Fest-Noz - yn Neuadd yr
eglwys Santes Fair Yr Wyddgrug gyda nos. Ymwelwyd llefydd eraill ar fore Sul yn
y gorffennol, megis Abaty Dinas Basing a Pharc Treftadaeth Dyffryn Maes-glas,
Castell Y Fflint, Bagillt a Pharc Gwledig Loggerheads.

Mae Dawnswyr Delyn yn dal i berfformio pob blwyddyn, ac mae eraill wedi ymweld
dros y blynyddoedd; Dawnswyr Llangadfan, Dawnswyr Caernarfon, a dawnswyr eraill
o Gaerdydd, Caerfyrddin, Y Rhondda,Pen-y-bont ar Ogwr, Conwy, St Gregoire
(gefeilldref Treffynnon yn Llydaw), Bolingey Troyl (Grwp dawnsio a band o
Gernyw), Dawnswyr De Wouwe o Fflandrys yng ngorllewin Gwlad Belg a Dawnswyr Bock
Nee Fanne a Dawnswyr Perree Bane o Ynys Manaw. Erbyn hyn, cynhelir yr ŵyl
wythnos yngynt, sydd yn fwy cyfleus i'r ysgolion.



https://cy.wikipedia.org/wiki/Frida_Kahlo

Roedd Magdalena del Carmen Frida Kahlo Calderón, (Coyoacán 6 Gorffennaf, 1907 –
Coyoacán 13 Gorffennaf, 1954) Frida Kahlo yn baentwraig Fecsicanaidd, yn briod
i'r arlunydd murluniau enwog Diego Rivera.

Dioddefodd salwch a damwain traffig gwael yn ifanc a effeithiodd yn ddifrifol
arni am weddill ei hoes a chafodd 32 o driniaethiau llawfeddygol. Bu fyw bywyd
anghonfensiynol wrth gymharu ag arferion y cyfnod: bu'n ddeuryw (bisexual) ac
roedd ei chariadon yn cynnwys Leon Trotsky.

Ym 1939 arddangoswyd ei gwaith yn Ffrainc ar wahoddiad André Breton, a geisiodd
ei darbwyllo bod ei gwaith yn swrrealaidd, ond mynnodd Kahlo nid oedd y gwaith
yn adlewyrchu breuddwydion ond ei bywyd ei hun. Er iddi ennyn edmygydd peintwyr
enwog a gwybodusion y cyfnod fel Pablo Picasso, Wassily Kandinsky a Marcel
Duchamp roedd ei gwaith ond i ennill poblogrwydd a chydnabyddiaeth ryngwladol
eang ar ôl ei marwolaeth.

Roedd Frida Kahlo yn ferch i Guillermo Kahlo, ffotograffydd Almaeneg o dras
Iddewig-Hwngareg ac ei ail wraig Matilde Calderón, Mecsicanwraig o dras Sbaeneg.

Ym 1904, tair blynedd cyn geni Frida Kahlo, roedd y teulu wedi mudo i ardal
Coyoacán yn Ninas Mecsico, i'r Casa Azul (Tŷ Glas), 247 Calle Londres, a ddaeth
yn enwog am fod yn gartref iddi ac sydd bellach yn amgueddfa.

Yn 6 oed cafodd Kahlo poliomyelitis, a oedd y cyntaf o restr hir o afiechydon a
llawdriniaethau. Wedi gorfod aros yn ei gwely am 9 mis oherwydd y polio, cafodd
Frida ei hannog i gymryd rhan mewn chwaraeon er mwyn adfer ei hiechyd, yn
arbennig ei choes de a oedd yn llawrer gwannach na'r chwith. Bu Frida yn gwneud
chwaraeon a oedd yn anarferol i ferched y cyfnod fel peldroed a bocsio.

Serch hynny, roedd ei phroblemau corfforol a llawdriniaethau cyson yn achosi i
Kahlo fethu mwynhau cwmni'r plant eraill o'i hamgylch a datblygu'n dra gwahanol.
Mae amryw o'i lluniau a beintiodd yn oedolyn yn cyfleu unigrwydd ei phlentyndod,
fel Cuatro habitantes de Ciudad de México (Pedwar dinesydd Dinas Mecsico), 1939,
yn dangos merch fach unig yn brathu ei gwefus gyda thristwch.

Ym 1922 cafodd fynediad i'r Escuela Nacional Preparatoria, sefydliad addysgol o
fri a oedd newydd agor ei ddrysau i ferched. Roedd Frida Kahlo yn un o ddim ond
35 o ferched o ddwy fil o ddisgyblion. . Yn yr ysgol cyfarfu â gwybodusion ac
artistiaid Mecsicanaidd y dyfodol oedd yn cael eu hadnabod fel y Los Cachuchas
am y capiau roeddent yn eu gwisgo. Yn griw gwrthryfelgar, buont yn pwyso dros
ddiwygio’r system addysgiadol.

A 17 Medi, 1925 dioddefodd Frida ddamwain difrifol pan oedd y bws roedd hi'n
teithio ynddo wedi taro tram. Fel canlyniad i'w hanafiadau erchyll roedd rhaid
iddi gael dros 30 o lawdriniaethau dros weddill ei bywyd. Roedd yn aml mewn poen
ac weithiau'n methu symud o'i gwely am gyfnodau hir o'i phlegid.

Wrth wella o'i hanafiadau aeth ati i beintio'n fwy rheolaidd. Yn 1926 fe
beintiodd ei hunanbortread cyntaf. Ynddo ge welir ei hunan-fyfyrio a oedd yn
destun parhaus ei gwaith diweddarach. .

Dechreuodd Frida Kahlo mynychu cylchoedd celfyddydol, gwleidyddol a deallusol a
chyfarfu â nifer o gomiwnyddion gan gynnwys yr arlunydd Diego Rivera

Priododd Diego Rivera yn 1929. Cawsant berthynas tymhestlog, yn hanes o gariad,
casineb, tor-calondid, ysbrydoliaeth greadigol ac anturiaethau gyda chariadon
eraill. Fe'u hysgarwyd ym 1939, dim ond i ail-briodi'r flwyddyn ganlynol.

Fe alwyd y ddau yn 'yr eliffant a'r golomen', Diego'n enfawr a Frida'n fechan ac
yn wân oherwydd ei salwch a'i hanafiadau. Oherwydd ei hanafiadau nid oedd yn
bosib i Frida Kahlo gael plant, gwayw arall iddi.

Yn gefnogwyr i'r comiwnyddion fe benderfynodd y cwpl symud i fyw dros y ffin yn
yr Unol Daleithiau rhwng 1931 a 1934 i osgoi problemau gydag awdurdodau Mecsico.

Wrth ddychwelyd i Fecsico, cafodd Diego perthynas gyda Cristina, chwaer Frida
Kahlo. Er iddo gael cariadon eraill tra oedd yn briod, fe effeithiwyd arni’n
fawr pan glywodd am ei gŵr a'i chwaer ac fe waethygodd y berthynas rhyngddi â
Diego. Dechreuodd hithau gael perthnasau rhywiol gyda dynion a merched y tu
allan i'r broidas.

Un o gariadon Frida oedd Leon Trotsky, arweinydd comiwnyddol oedd wedi ffoi i
Fecsico er mwyn achub ei fywyd wrth i'w elyn pennaf Joseff Stalin cipio
arweinyddiaeth yr Undeb Sofietaidd. Wedi i Trotsky gael ei lofruddio gan asiant
Stalin fe arestiwyd Kahlo dan amheuaeth, ond fe'i rhyddhawyd yn fuan wedyn.

Yn dilyn yr ysgariad dioddefodd Frida Kahlo iselder ac fe ddechreuodd yfed yn
ormodol i leddfu ei phoenau corfforol ac emosiynol. Ym 1939, blwyddyn yr
ysgariad, peintiodd Las dos Fridas (Y dwy Frida), hunanbortread arall ond y tro
hwn â dwy Frida, un Frida mewn gwisg Ewropeaidd a'r llall mewn gwisg
draddodiadol Fecsicanaidd yn dangos ei chalon wedi'i thorri.

Ail-briododd Frida a Diego am yr eildro ym 1940 gan gytuno i fyw gyda'i gilydd,
yn rhannu'r biliau ac yn cyd-weithio ond heb fyw fel cwpl.

Ym 1939 fe arddangoswyd ei gwaith ym Mharis diolch eto i André Breton. Yn ystod
ei harhosiad yn y ddinas ymddangosodd ar glawr blaen y cylchgrawn Vogue a
chyfarfu â Pablo Picasso.

Arddangoswyd ei gwaith yn MOMA (Yr Amgueddfa Celf Fodern), Efrog Newydd, y
Sefydliad Celf Gyfoes, Boston ac Amgueddfa Gelf Philadelphia.

Mae Frida Kahlo bellach wedi'i throi'n eicon neu gymeriad chwedlonol, ei steil
arbennig a phersonoliaeth unigryw go iawn yn orgyffwrdd yn meddyliau llawer â'r
ddelwedd yn ei lluniau. Roedd hi'n un o'r ychydig ferched y cyfnod i ennill enw
yn y byd celfyddydol rhyngwladol, gan dorri rhydd o rôl draddodiadol merched ac
yn herio hegemoni cymdeithas. Ac hyn oll wrth iddi ddioddef salwch ac anafiadau
difrifol. Yn lle bod yn fodel i ddynion ei pheintio a'i darlunio mynegodd ei
phersonoliaeth a'i phrofiadau o'i safbwynt ei hun gan gyfrannu at greu
hunaniaeth ar gyfer merched cryf modern.

Yn 2002 fe wnaethpwyd ffilm Hollywood llwyddiannus am ei bywyd. Fe enwebwyd am 8
Oscar yn cynnwys Salma Hayek, yn y prif rôl, ar gyfer actores orau'r flwyddyn.
Mae'r ffilm bellach wedi ennill $56,298,474 trwy'r byd.



https://cy.wikipedia.org/wiki/Frankfurt

Mae Frankfurt am Main yn ddinas yn yr Almaen. Frankfurt yw'r ddinas fwyaf yn
nhalaith Hesse a'r bumed dinas yn yr Almaen o ran poblogaeth ar ôl Berlin,
Hamburg, München a Cwlen, gyda poblogaeth o 670,095 yn Rhagfyr 2008.

Gelwir y ddinas yn Frankfurt am Main oherwydd ei lleoliad ar Afon Main ac i'w
gwahaniaethu oddi wrth y Frankfurt arall, ar Afon Oder. Fel rheol pan gyfeirir
at "Frankfurt", Frankfurt am Main a olygir. Frankurt yw'r drydedd canolfan
ariannol yn Ewrop ar ôl Llundain a Paris, ac yn 2001 cyhoeddwyd mai Frankfurt
oedd dinas gyfoethocaf Ewrop. Mae'r maes awyr ymhlith y prysuraf yn Ewrop.

Mae hanes y ddinas yn mynd yn ôl i sefydliadau Rhufeinig yn y ganrif gyntaf. O
855 hyd 1792, Frankfurt oedd dinas etholiadol yr Ymerodraeth Lân Rufeinig.
Cafodd y ddinas ei bomio'n drwm yn ystod yr Ail Ryfel Byd, a dinistriwyd y canol
hanesyddol.

Treuliodd y Cymro Richard Davies (a fyddai nes ymlaen yn esgob Llanelwy ac wedyn
Tyddewi) gyfnod o alltudiaeth yn y ddinas o 1555 hyd 1558 am ei grefydd.

Mae gan y ddinas nifer o dimau peldroed; yr enwocaf ohonynt yw Eintracht
Frankfurt.



https://cy.wikipedia.org/wiki/Ffosil

Gweddillion creadur byw, neu blanhigyn, o'r gorffennol pell wedi troi'n garreg
(carreg waddodol fel rheol) ydy ffosil. Ffosilota ydy'r weithred o gasglu
ffosiliau, a defnyddiwyd y gair hwn yn gyntaf yn 1758 mewn llythyr gan rai o
Forrisiaid Môn.

Mae casglu ac astudio ffosilau ar hyd yr oesoedd (neu'r linell amser ddaearegol
yn elfen gyffrous a hanfodol o Baleontoleg: sut a pha bryd y cawsant eu ffurfio
a'r berthynas rhyngddynt a'r creigiau o'u cwmpas a sut y maent yn perthyn i'w
gilydd, drwy dacsonmoeg. Yn fras gellir dweud fod pob ffosil o leiaf 10,000 o
flynyddoedd oed. Mae eu hamrediad felly'n ymestyn o'r ienengaf i'r hynaf yn yr
is-raniadau amser canlynol: o'r Gyfres (neu 'Epoc') ddaearegol Holocen hyd at yr
Eon Archaean - sef 3.48 biliwn o flynyddoedd yn ôl,

Mae maint ffosiliau'n amrywio'n fawr, felly hefyd maint pethau sy'n fyw heddiw.
Gallant amrywio o facteria ungell, un micrometer mewn diametr i ddinosor neu
goeden anferthol sy'n pwyso sawl tunnell. Rhan yn unig o'r creadur sydd wedi
marw sy'n cael ei gadw ar ffurf ffosil fel arfer: fel arfer y rhan a
fineraleiddiwyd yn ystod ei fywyd e.e. dannedd caled neu esgyrn anifeiliaid
asgwrn-cefn neu ysgerbwd allanol, calchog anifeiliaid di-asgwrn cefn. Ceir hefyd
ffosiliau o olion wedi'u gadael gan yr anifail ei hun e.e. ôl traed neu garthion
(coprolitau).



https://cy.wikipedia.org/wiki/Drama

Math arbennig o ffuglen a gyflwynir trwy berfformiad yw drama. Tardda'r gair o'r
term Groeg sy'n meddwl "gweithred" (Groeg Clasurol: δράμα, dráma), sy'n tarddio
o "i wneud" (Groeg Clasurol: δράω, dráō). Yn wahanol i fathau eraill o
lenyddiaeth, mae strwythur testunau drama yn cael eu dylanwadu'n uniongyrchol
gan dderbyniad torfol a chynhyrchiadau cydweithredol.

Mae'r ddau fwgwd a gysylltir â drama yn cynrychioli rhaniad cyffredinol
traddodiadol rhwng comedi a thrasiedi, dwy brif ffurf y ddrama. Maent yn
symbolau o'r Awenau Groegaidd hynafol, Thalia a Melpomene. Thalia oedd yr Awen
Gomedi (yr wyneb sy'n chwerthin) tra Melpomene oedd yr Awen Drasig (yr wyneb
sy'n crio).

Mae'r defnydd cyfyng o'r term "drama" i ddynodi math arbennig o berfformiad yn
deillio o'r 19eg ganrif. Mae drama yn y cyd-destun hwn yn cyfeirio at ddarn o
waith na sydd yn gomedi nac ychwaith yn drasiedi e.e. Thérèse Raquin gan Émile
Zola (1873) neu Ivanov gan Chekhov (1887). Mabwysiadodd astudiaethau ffilm a
theledu yr ystyr cyfyng hwn er mwyn defnyddio'r term "drama" ar gyfer eu
cyfryngau hwy eu hunain. Defnyddir y term "drama radio" yn y ddwy ystyr - yn
wreiddiol cawsant eu darlledu mewn perfformiad byw. Cafodd y term ei ddefnyddio
hefyd i ddisgrifio ochr mwy uchel-ael a difrifol byd y radio.



https://cy.wikipedia.org/wiki/Diwydiant_llechi_Cymru

Dechreuodd diwydiant llechi Cymru yn y cyfnod Rhufeinig, pan ddefnyddiwyd llechi
ar do caer Segontium, Caernarfon. Tyfodd y diwydiant yn araf hyd ddechrau’r 18g,
yna bu tŵf cyflym hyd ddiwedd y 19g. Roedd yr ardaloedd cynhyrchu llechi
pwysicaf yng ngogledd-orllewin Cymru, gan gynnwys Chwarel y Penrhyn ger
Bethesda, Chwarel Dinorwig ger Llanberis, Dyffryn Nantlle a Blaenau Ffestiniog,
lle roedd y llechi yn dod o gloddfeydd tanddaearol yn hytrach na chwareli
agored. Penrhyn a Dinorwig oedd y ddwy chwarel lechi fwyaf yn y byd, a Chwarel
yr Oakeley ym Mlaenau Ffestiniog oedd y gloddfa lechi fwyaf yn y byd. Defnyddir
llechi yn bennaf ar doeau, ond mae darnau mwy trwchus o lechfaen yn cael eu
defnyddio ar gyfer lloriau, byrddau gwaith a beddfeini ymhlith pethau eraill.

Hyd at ddiwedd y ddeunawfed ganrif, cynhyrchid y llechi gan griwiau bach o
chwarelwyr oedd yn talu i’r tirfeddiannwr am gael defnyddio’r chwareli. Byddent
yn cario’r llechi i’r porthladdoedd ar gefnau ceffylau neu mewn certi, ac yna yn
eu hallforio i Loegr, Iwerddon ac weithiau Ffrainc. Tua diwedd y ganrif,
dechreuodd y tirfeddianwyr mawr weithio’r chwareli eu hunain, ar raddfa fwy.
Wedi i’r llywodraeth wneud i ffwrdd â'r dreth ar lechi yn 1831, tyfodd y
diwydiant yn gyflym a datblygwyd rheilffyrdd cul i gario’r llechi i’r
porthladdoedd.

Y diwydiant llechi oedd prif ddiwydiant gogledd-orllewin Cymru yn ystod ail
hanner y bedwaredd ganrif ar bymtheg, a bodolai ar raddfa llawer llai mewn
rhannau eraill o Gymru. Yn 1898, yr oedd 17,000 o chwarelwyr yn cynhyrchu hanner
miliwn o dunelli o lechi. Yn dilyn streic hir a chwerw yn Chwarel y Penrhyn
rhwng 1900 a 1903, dechreuodd y diwydiant ddirywio, a bu'r Rhyfel Byd Cyntaf yn
gyfrifol am ostyngiad mawr yn y nifer o chwarelwyr. Arweiniodd y Dirwasgiad Mawr
a’r Ail Ryfel Byd at gau llawer o’r chwareli llai, a chaewyd llawer o’r chwareli
mwy yn ystod y 1960au a’r 1970au, i raddau helaeth oherwydd y defnydd o deils yn
hytrach na llechi ar doeau. Mae rhywfaint o lechi yn cael eu cynhyrchu hyd
heddiw, ond ar raddfa lawer llai.

Mae llechfaen Cymru yn perthyn i dri chyfnod daearegol: y Cambriaidd,
Ordoficaidd a Silwraidd. Ceir y llechfaen Cambriaidd mewn ardal rhwng Conwy a
Chricieth; y llechfaen yma a geir yn Chwarel y Penrhyn, Chwarel Dinorwig a
Dyffryn Nantlle. Y mae ychydig o lechfaen Cambriaidd mewn mannau eraill, er
enghraifft ar Ynys Môn, ond ni chafodd ei ddefnyddio ar raddfa fawr. Ceir y
llechfaen Ordoficaidd rhwng Betws-y-coed a Phorthmadog; dyma’r llechfaen yn
chwareli Blaenau Ffestiniog. Mae mwy o lechfaen Ordoficaidd rhwng Llangynog ac
Aberdyfi, yn arbennig yn ardal Corris, ac mae ychydig o lechfaen o’r cyfnod yma
yn y de, yn enwedig yn Sir Benfro. Mae’r llechfaen Silwraidd ymhellach i’r
dwyrain, yn nyffryn Dyfrdwy ac yn ardal Machynlleth.

Natur llechfaen sy'n ei wneud yn ddefnyddiol, yn bennaf wrth adeiladu. Gan fod
natur ac ansawdd y graig yn gwahaniaethu o ardal i ardal byddai chwareli
arbennig yn arbenigo mewn cynnyrch gwahanol. Ansawdd da llechi Gogledd Cymru, yn
ogystal â medrusrwydd wrth drafod y graig a'r gallu i gynhyrchu ar raddfa fawr,
a'u bod yn gymharol agos at y môr, a olygai y byddai galw am lechi Gogledd Cymru
dros y byd i gyd erbyn canol y 19eg ganrif.

Yr ongl rhwng gwely'r llechfaen ac wyneb y tir fyddai'n pennu'r dull o gloddio'r
graig. Pan fod yr ongl rhwng gwythïen y llechfaen ac ochr y mynydd yn fas yna
mewn chwareli agored y cloddir, megis yn y Penrhyn ac yn Ninorwig. Os yw
gwythïen y llechfaen yn goleddu yn agos at yn syth am lawr i'r ddaear yna
cloddio twll dwfn agored sydd orau megis yn chwareli Dorothea a Phenyrorsedd.
Pan fo'r wythïen yn goleddu i mewn i'r tir yna roedd gormod o bridd a chraig i'w
symud cyn dod at y llechfaen i wneud elw wrth ei gloddio mewn chwarel neu bwll
agored. Rhaid oedd dilyn yr wythïen a thyllu pyllau tanddaearol megis yn
Llechwedd a Bryneglwys. Mae gwythïen y Maen Cul ym Mryneglwys yn gorwedd rhwng
50-60° â'r llorwedd. Byddai rhai o'r gweithiau'n cyfuno'r dulliau yma o gloddio
yn ôl y galw. Mae'r hen byllau tanddaearol, megis y rhai o gwmpas Chwarel Oakley
sy'n dal i weithio heddiw yn cael eu gweithio fel pyllau agored erbyn hyn.

Gwyddai’r Rhufeiniaid am fanteision llechi ar gyfer adeiladu a thoi. Yn
wreiddiol defnyddid teils ar do’r gaer yn Segontium, Caernarfon, ond yn
ddiweddarach defnyddid llechi ar gyfer y to ac ar gyfer lloriau. Mae’r llechfaen
agosaf yn ardal y Cilgwyn, rhyw bedair milltir o Gaernarfon, sy’n awgrymu nad
oedd y llechfaen yn cael ei ddefnyddio yn unig oherwydd ei fod wrth law. Yn
ystod y Canol Oesoedd, cofnodir cynhyrchu llechi ar raddfa fechan mewn sawl
ardal. Mae Chwarel y Cilgwyn yn Nyffryn Nantlle yn dyddio o’r 12g, a chredir mai
hi yw’r hynaf yng Nghymru. Ceir y cofnod cyntaf o gynhyrchu yn ardal Chwarel y
Penrhyn yn 1413, pan gofnodir i nifer o denantiaid Gwilym ap Gruffudd dalu 10
ceiniog yr un am weithio 5,000 o lechi. Efallai fod Chwarel Aberllefenni ar
waith erbyn y 14g, a chofnodwyd ar ddechrau'r 16eg ganrif fod llechi o’r chwarel
yma wedi eu defnyddio i adeiladu Plas Aberllefenni.

Oherwydd problemau trafnidiaeth, defnyddid y llechi yn weddol agos i’r chwareli
fel rheol. Os oedd angen cludo’r llechi ymhellach, defnyddid llongau.
Cyfansoddodd Guto'r Glyn gerdd yn y 15g yn gofyn i Ddeon Bangor yrru llwyth o
lechi mewn llong o Aberogwen, ger Bangor, i Ruddlan, i’w rhoi ar do tŷ yn
Henllan, ger Dinbych. Ar waelod afon Menai cafwyd hyd i weddillion llong bren
o’r 16g ar gyfer cario llechi. Erbyn ail hanner y 16eg ganrif roedd llechi’n
cael eu hallforio i Iwerddon o borthladdoedd megis Biwmares a Chaernarfon. Roedd
chwareli llechi yn Sir Benfro a Sir Gaerfyrddin hefyd, ac mae cofnod am allforio
llechi i Fryste ac Iwerddon oddi yma yn 1566. Yn 1639 allforiwyd 30,000 o lechi
o borthladd Abergwaun yn unig.

Cofnodir allforion llechi o Ystâd y Penrhyn cyn gynhared â 1713. Y flwyddyn
honno gyrrwyd 14 llwyth, cyfanswm o 415,000 o lechi, i ddinas Dulyn. Yn y cyfnod
hwnnw byddai’r llechi’n cael eu cario i’r porthladdoedd ar gefn ceffyl, ac yn
ddiweddarach mewn certi. Weithiau gwneid y gwaith yma gan ferched, yr unig
ferched i weithio yn y diwydiant llechi yng Nghymru.

Hyd ddiwedd y ddeunawfed ganrif, yr oedd y llechi’n dod o chwareli bychain a
weithid gan bartneriaethau o ddynion lleol, nad oedd ganddynt y cyfalaf i
weithio ar raddfa fwy. Fel rheol byddent yn talu rhent i’r tirfeddiannwr neu’n
talu yn ôl nifer y llechi, ond nid oedd chwarelwyr Cilgwyn yn gorfod talu i neb.
Mae llythyr gan asiant Ystâd y Penrhyn, John Paynter, yn 1738 yn cwyno fod
cystadleuaeth o’r Cilgwyn yn effeithio ar werthiant llechi’r Penrhyn. Nid oedd
chwarelwyr y Cilgwyn yn gorfod talu breindaliadau i neb, gan mai ar dir y goron
y gweithient, a chynrychiolwyr y Goron yn esgeuluso casglu breindaliadau gan y
chwarelwyr. Gellid torri llechi'r Cilgwyn yn denau iawn ac felly roeddent yn
ysgafnach na llechi'r Penrhyn. Golygai hyn y gellid cynhyrchu llechi’r Cilgwyn
yn rhatach a’u gwerthu am bris uwch. Rhwng 1730 a 1740, dechreuodd y Penrhyn
gynhyrchu llechi mwy, a rhoi enwau arnynt a ddaeth yn safonol yn y diwydiant,
o’r “Duchesses", 24 modfedd wrth 12 modfedd, trwy’r "Countesses", "Ladies" a
"Doubles" hyd at y lleiaf, y "Singles" (10 modfedd wrth 5 modfedd).

Yn y 1760au dechreuodd Methusalem Jones, gynt yn chwarelwr yn y Cilgwyn, weithio
chwarel Diffwys ym Mlaenau Ffestiniog. Datblygodd Diffwys fel y chwarel fawr
gyntaf yn yr ardal. Fel rheol roedd y tirfeddianwyr mawr yn rhoi "take notes"
i’r chwarelwyr, yn rhoi hawl i unigolion gloddio llechi am dâl blynyddol o
ychydig sylltau a thâl am y nifer o lechi a gynhyrchwyd. Y tirfeddiannwr cyntaf
i ddechrau gweithio’r chwareli ar ei dir ei hun oedd perchennog ystâd y Penrhyn,
Richard Pennant, yn nes ymlaen Barwn Penrhyn. Yn 1782, prynwyd hawliau’r
chwarelwyr ar ei stad, a phenododd Pennant asiant newydd, James Greenfield. Yr
un flwyddyn dechreuodd Pennant chwarel newydd yng Nghaebraichycafn ger Bethesda,
a fyddai fel Chwarel y Penrhyn yn tyfu i fod y chwarel lechi fwyaf yn y byd.
Erbyn 1792, roedd y chwarel yma’n cyflogi 500 o ddynion ac yn cynhyrchu 15,000
tunnell o lechi'r flwyddyn. Cymerodd un bartneriaeth fawr Chwarel Dinorwig yn
1787, ac yn 1809 cymerodd y tirfeddiannwr, Thomas Assheton Smith o’r Faenol,
reolaeth y chwarel i’w ddwylo ei hun. Ffurfiwyd cwmni i weithio Chwarel y
Cilgwyn yn 1800, ac ym mhob un o’r ardaloedd hyn trowyd y chwareli bach
gwasgaredig yn un chwarel fawr. Y peiriant ager cyntaf i’w ddefnyddio yn y
diwydiant oedd pwmp yn Chwarel Hafodlas yn Nyffryn Nantlle yn 1807, ond roedd y
rhan fwyaf o’r chwareli yn defnyddio grym dŵr i yrru eu peiriannau.

Erbyn hyn yr oedd Cymru yn cynhyrchu dros hanner cynnyrch llechi'r Deyrnas
Unedig, 26,000 tunnell allan o gyfanswm o 45,000 tunnell yn 1793. Ym mis
Gorffennaf 1794, gosododd y llywodraeth dreth o 20% ar lechi oedd yn cael eu
cario ar hyd yr arfordir, anfantais i’r chwareli yng Nghymru o’u cymharu â
chwareli yn Lloegr oedd yn medru defnyddio’r camlesi i gario eu cynnyrch. Nid
oedd treth ar lechi a allforid, a chynyddodd allforion llechi i’r Unol
Daleithiau yn raddol. Roedd Chwarel y Penrhyn yn tyfu’n gyflym, ac ym 1799
dechreuodd Greenfield y system o “bonciau”, terasau mawr o 9 medr hyd 21 medr o
ddyfnder, un uwchben y llall ar ochr y mynydd, fel yn y llun isod o chwarel y
Penrhyn. Ym 1798, adeiladodd Pennant Dramffordd Llandegai, gyda wagenni’n cael
eu tynnu gan geffylau, i gario’r llechi o’r chwarel. Yn 1801 adeiladwyd
rheilffordd gul, Rheilffordd Chwarel y Penrhyn, i gymryd lle’r dramffordd; un
o’r rheilffyrdd cynharaf. Roedd y rheilffordd yn cario’r llechi i borthladd
newydd, Porth Penrhyn, oedd wedi ei adeiladu yn y 1790au. Ym 1824 agorwyd
Rheilffordd Padarn fel tramffordd i gario cynnyrch Chwarel Dinorwig, a throwyd
hi’n rheilffordd ym 1843. Roedd yn cario’r llechi o’r Gilfach Ddu ger Llanberis
i’r Felinheli, lle’r adeiladwyd porthladd ‘’Port Dinorwic’’. Adeiladwyd
Rheilffordd Nantlle yn 1828; defnyddiai wageni a dynnid gan geffylau i gario
llechi o nifer o chwareli Dyffryn Nantlle, yn cynnwys Chwarel Penyrorsedd a
Chwarel Dorothea, i’r porthladd yng Nghaernarfon.

Yn 1831 gwnaed i ffwrdd â’r dreth ar lechi, a chyfrannodd hyn at dwf cyflym yn y
diwydiant, yn enwedig gan fod y dreth ar deils wedi parhau hyd 1833. Adeiladwyd
Rheilffordd Ffestiniog rhwng 1833 a 1836, i gario llechi Blaenau Ffestiniog i
borthladd Porthmadog. Roedd graddfa’r rheilffordd yn golygu fod y wageni llechi
yn medru mynd yr holl ffordd o’r Blaenau i’r porthladd trwy rym disgyrchiant yn
unig. Teithiau ceffylau i lawr y lein mewn wagenni arbennig, er mwyn tynnu’r
wagenni gwag yn ôl i’r Blaenau. Bu adeiladu’r rheilffordd yn gymorth mawr i dwf
chwareli Ffestiniog. Cyn dyfodiad y rheilffordd, y drefn oedd cario’r llechi cyn
belled â Maentwrog mewn certi, yna eu llwytho ar gychod a’u cario i lawr Afon
Dwyryd i’r aber, lle trosglwyddid hwy i longau mwy. Bu twf pellach ym Mlaenau
Ffestiniog pan gymerodd J. W. Greaves, oedd wedi bod yn rhedeg Chwarel y Foty
ers 1833, les ar ddarn o dir rhwng y chwarel yma a’r briffordd o Ffestiniog i
Fetws y Coed yn 1846. Wedi blynyddoedd o gloddio, darganfu’r “Hen Wythien” yn
1849, a ddatblygodd yn Chwarel Llechwedd. Yn 1842 dinistriwyd rhan fawr o ddinas
Hamburg gan dân, a gwnaeth y galw am lechi i ail-adeiladu'r ddinas yr Almaen yn
farchnad bwysig, yn enwedig i lechi Ffestiniog.

Yn 1843, Rheilffordd Padarn oedd y rheilffordd chwarel gyntaf i ddefnyddio ager,
a gwnaed cario llechi ar y rheilffordd yn hytrach nac mewn llongau yn haws pan
agorodd gwmni'r ‘’London and North Western Railway’’ reilffyrdd i gysylltu Porth
Penrhyn a’r Felinheli a’r brif reilffordd yn 1852. Agorodd Rheilffordd Corris
fel tramffordd yn 1859, yn cysylltu chwareli Corris ac Aberllefenni a sawl cei
bychan ar aber Afon Dyfi. Trodd Rheilffordd Ffestiniog yn reilffordd stêm yn
1863, ac agorwyd Rheilffordd Talyllyn yn 1866 i gario llechi o Chwarel
Bryneglwys uwchben Abergynolwyn i Dywyn. Tyfodd Bryneglwys i fod yn un o
chwareli mwyaf canolbarth Cymru, yn cyflogi 300 o ddynion a chynhyrchu 30% o
gynnyrch ardal Corris. Agorwyd Rheilffordd Aberteifi yn 1873, yn rhannol i gludo
llechi, a thyfodd Chwarel y Glog yn Sir Benfro i gyflogi 80 o weithwyr.

Yn raddol, mecaneiddiwyd y rhan fwyaf o agweddau ar y diwydiant, yn arbennig ym
Mlaenau Ffestiniog lle roedd y llechfaen Ordoficaidd yn haws i’w weithio â
pheiriant na’r llechfaen Gambriaidd ymhellach i’r gogledd. Datblygodd y felin
lechi rhwng 1840 a 1860, gyda phŵer o un ffynhonnell yn cael ei drosglwyddo ar
hyd un siafft hir yn rhedeg ar hyd yr adeilad, gan gyfuno nifer o brosesau dan
un to. Dŵr oedd prif ffynhonnell pŵer ar ddechrau'r diwydiant ac yna ager. Y
peiriant ager cyntaf i'w ddefnyddio yn y diwydiant llechi oedd y pwmp a osodwyd
yn Chwarel Hafodlas, Dyffryn Nantlle yn 1807.

Tyfodd cwmniau eraill i gyflenwi offer i'r chwareli llechi. Un o'r mwyaf nodedig
o'r rhain oedd cwmni De Winton yng Nghaernarfon. Yn 1870 adeiladodd De Winton
beiriannau newydd i Chwarel Dinorwig, yn cynnwys yr olwyn ddŵr fwyaf yn y
Deyrnas Unedig, dros 50 troedfedd ar ei thraws.

Roedd sawl math o weithiwr yn y chwareli. Y chwarelwyr go-iawn oedd y dynion a
weithiai’r graig mewn criwiau o dri, pedwar, chwech neu wyth. Byddai criw o
bedwar fel rheol yn cynnwys dau "greigiwr" oedd yn ffrwydro’r graig i gynhyrchu
blociau, “holltwr” oedd yn defnyddio cŷn a morthwyl i hollti’r bloc yn llechi a
“naddwr”. Ffurfiai’r chwarelwyr hyn tua 50% o’r gweithwyr yn y chwarel. Ymhlith
y gweddill roedd "rybelwyr", fel rheol bechgyn yn dysgu’r grefft, oedd yn
crwydro o amgylch y ponciau yn cynnig cymorth i’r criwiau. Weithiau byddai criw
yn rhoi bloc o lechfaen i rybelwr i’w hollti. Gweithiau eraill, mewn criwiau o
dri fel rheol, i gael gwared o graig nad oedd yn addas ar gyfer llechi neu i
gael gwared o’r sbwriel llechfaen, ac eraill eto i adeiladu’r tomennydd sy’n
nodwedd mor amlwg o ardaloedd y chwareli. Gallai cynhyrchu un dunnell o lechi
gynhyrchu hyd at 30 tunnell o sbwriel. Telid gweithwyr eraill, megis y gofaint,
wrth y diwrnod.

Tra telid y gweithwyr oedd yn symud y sbwriel wrth y dunnell o graig a symudid
ganddynt, telid y chwarelwyr eu hunain mewn dull mwy cymhleth. Roedd rhan o’r
tâl yn dibynnu ar y nifer o lechi a gynhyrchid gan y criw, ond gallai hyn
amrywio’n fawr yn ôl natur y graig yn y darn o’r chwarel lle roeddynt yn
gweithio. Oherwydd hyn, telid swm ychwanegol iddynt am bob gwerth punt o lechi a
gynhyrchid. Byddai "Bargen" yn cael ei gosod gan y “steward gosod”, fyddai’n
cytuno pris gyda’r criw ar gyfer darn arbennig o graig. Po waelaf y tybid y
byddai'r graig po fwyaf oedd cyfradd y tâl ychwanegol. Y dydd Llun cyntaf yn y
mis oedd “diwrnod gosod bargen”, pan wneid y cytundebau hyn. Roedd yn rhaid i’r
dynion dalu am eu rhaffau a chadwynau, am eu hoffer ac am wasanaethau megis hogi
a thrwsio. Telid arian ymlaen llaw bob wythnos, ac yna ar "ddiwrnod y pae mawr"
telid y gweddill o’r hyn oedd yn ddyledus i’r chwarelwyr. Os oedd y graig wedi
bod yn waeth na’r disgwyl, efallai mai’r chwarelwyr fyddai’r dyledwyr ar y
diwrnod hwnnw. Parhaodd y system hyd ar ôl yr Ail Ryfel Byd.

Oherwydd y drefn yma, tueddai’r chwarelwyr i’w gweld eu hunain fel contractwyr
annibynnol yn hytrach na gweithwyr cyflogedig, a dim ond yn araf y datblygodd
undebau llafur. Serch hynny, yr oedd nifer o achosion anghydfod, gan gynnwys
annhegwch wrth osod bargen a dadleuon ynglŷn â chael dyddiau i ffwrdd o’r
gwaith. Ffurfiwyd Undeb Chwarelwyr Gogledd Cymru yn 1874, a’r un flwyddyn bu
anghydfod diwydiannol yn Chwarel Dinorwig ac yna yn Chwarel y Penrhyn. Daeth y
rhain i ben mewn buddugoliaeth i’r gweithwyr, ac erbyn mis Mai 1878, roedd gan
yr undeb 8,368 o aelodau. Nododd W.J. Parry yn 1885:

"Y cyfnod mwyaf gwasaidd – y cyfnod mwyaf llygredig – y cyfnod mwyaf gwasgedig
yn Chwareli Arfon, oedd y chwarter canrif a derfynodd gyda ‘’Lock Out’’ a
‘’Strike’’ 1874. Yn y cyfnod yma bu to o oruchwylwyr yn teyrnasu â gwialen
haearn yn rhai o Chwareli Arfon, ac yr oeddynt yn farn ar y wlad. Yr oedd
llwgrwobrwyau, a ffafrau, a lladradau, fel cancr yn bwyta nerth bron bob gwaith.
Yr oedd pob dyn gonest, anibynol, yn gorfod dioddef."

Yn 1879 daeth cyfnod o ugain mlynedd o dwf i ben, ac effeithiwyd ar y diwydiant
llechi gan ddirwasgiad a barhaodd hyd y 1890au. Ymateb y rheolwyr oedd tynhau’r
rheolau a’i gwneud yn anoddach i’r gweithwyr gymeryd diwrnodau o wyliau.
Gwaethygid y berthynas rhwng y ddwy ochr gan wahaniaethau mewn iaith, crefydd a
gwleidyddiaeth. Roedd y rhan fwyaf o’r perchenogion a’r prif reolwyr yn Saeson
neu’n Gymry Seisnigedig, yn Anglicaniaid ac yn Doriaid, tra’r oedd y chwarelwyr
yn Gymraeg eu hiaith, a’r rhan fwyaf yn Anghydffurfwyr ac yn gefnogwyr y blaid
Ryddfrydol. Fel rheol roedd rhaid defnyddio cyfieithwyr pan oedd y ddwy ochr yn
negodi. Yn Hydref 1885, bu anghydfod yn Chwarel Dinorwig ynglŷn â lleihau
gwyliau, a arweiniodd at gloi’r gweithwyr allan hyd Chwefror 1886. Yn 1885 daeth
George Sholto Gordon Douglas-Pennant yn feistr Chwarel y Penrhyn yn lle ei dad,
Edward Gordon Douglas-Pennant, ac yn 1886 penododd ef E. A. Young yn brif
reolwr. Gwaethygodd y berthynas a’r gweithwyr, ac ym mis Medi 1896 ataliwyd 57
aelod o bwyllgor yr undeb ac 17 gweithiwr arall o’r gwaith. Y canlyniad oedd
streic a barhaodd am un mis ar ddeg. Yn Awst 1897 dychwelodd y chwarelwyr i’r
gwaith, fwy neu lai ar delerau Barwn Penrhyn.

Bu gwelliant yn y farchnad lechi yn 1892, a bu cyfnod o dwf yn y diwydiant.
Roedd hyn yn arbennig o wir ym Mlaenau Ffestiniog a Dyffryn Nantlle, lle tyfodd
gweithlu Chwarel Penyrorsedd i 450. Yn 1898 roedd cynnyrch llechi Cymru dros
hanner miliwn o dunelli a 17,000 o ddynion yn gweithio yn y diwydiant. Yn
Chwarel y Penrhyn, fodd bynnag, dechreuodd anghydfod eto ar 22 Tachwedd 1900, a
barhaodd am dair blynedd. Roedd achosion yr anghydfod yn gymhleth, ond roeddynt
yn cynnwys ymestyniad yn yr arfer o gontractio rhannau o’r chwarel i gontractwyr
annibynnol. Byddai’r chwarelwyr wedyn, yn lle cytuno eu bargeinion, yn gweithio
am gyflog i’r contractwyr hyn. Nid oedd cronfa’r undeb ar gyfer tâl streic yn
ddigonol, a bu caledi mawr ymhlith y 2,800 gweithiwr a’u teuluoedd. Ail-agorodd
Barwn Penrhyn y chwarel ym mis Mehefin 1901, a dychwelodd tua 500 o ddynion i’r
gwaith, i’w galw’n "fradwyr" gan y gweddill. Yn y diwedd bu raid i’r chwarelwyr
ddychwelyd i’r gwaith ym mis Tachwedd 1903, ar delerau Barwn Penrhyn. Ni
ail-gyflogwyd llawer o’r gweithwyr oedd wedi bod yn amlwg yn yr undeb. Gadawodd
yr anghydfod chwerwedd hirhoedlog yn ardal Bethesda.

Bu prinder llechi am gyfnod oherwydd nad oedd cynnyrch o’r Penrhyn, a chadwodd
hyn y prisiau’n uchel, ond o ganlyniad bu twf mewn mewnforio llechi. Cynyddodd y
llechi a allforiai Ffrainc i’r Deyrnas Unedig o 40,000 tunnell yn 1898 i 105,000
tunnell yn 1902. O 1903 ymlaen bu dirwasgaid yn y diwydiant llechi, ac o
ganlyniad gostyngwyd cyflogau a chollwyd swyddi. Yr oedd technoleg newydd wedi
gostwng pris cynhyrchu teils, gan eu gwneud yn fwy cystadleuol. Caewyd wyth
chwarel yn Ffestiniog rhwng 1908 a 1913, a chollodd 350 eu swyddi yn yr Oakley
yn 1909. Yn ôl R. Merfyn Jones:

"The effects of this depression on the quarrying districts were deep and
painful. Unemployment and emigration became constant features of the slate
communities; distress was widespread. In the quarries there was short-time
working, closures and reductions in earnings. Between 1906 and 1913 the number
of men at work in the quarries in the Ffestiniog district shrank by 28 per cent,
in Dyffryn Nantlle the number at work fell even more dramatically, by 38 per
cent."

Roedd effaith y Rhyfel Byd Cyntaf ar y diwydiant yn andwyol, yn enwedig yn ardal
Blaenau Ffestiniog, lle roedd allforion i’r Almaen yn arbennig o bwysig. Caewyd
Chwarel y Cilgwyn, yr hynaf yng Nghymru, yn 1914, er iddi ail-agor yn
ddiweddarach. Yn 1917, ni chafodd y diwydiant llechi ei gydnabod fel diwydiant
hanfodol, a chaewyd nifer o chwareli am weddill y rhyfel. Daeth rhywfaint o dwf
yn sgîl y galw am dai newydd ar ôl y rhyfel, ac yn chwareli Blaenau Ffestiniog
roedd y cynnyrch bron yn ôl i lefel 1913 erbyn 1927. Ymhobman arall, fodd
bynnag, roedd y cynnyrch yn parhau’n llawer is na chyn y rhyfel. Bu gostyngiad
arall yn y cynnyrch yn ystod Dirwasgiad Mawr y 1930au, gyda lleihad arbennig
mewn allforion.

O droad y ganrif, gwnaeth y chwareli ddefnydd cynyddol o beiriannau, gyda
thrydan yn cymeryd lle ager a dŵr fel ffynhonnell pŵer. Agorodd Chwarel y
Llechwedd orsaf drydan yn 1891, ac yn 1901 roedd Chwarel Croesor dan reolaeth
Moses Kellow yn dibynnu'n llwyr ar drydan. Yn 1906, agorwyd gorsaf trydan dŵr
yng Nghwm Dyli, ar lechweddau isaf Yr Wyddfa, oedd yn cyflenwi trydan i amryw
o’r chwareli mwyaf. Roedd defnyddio llif drydan ac offer arall yn lleihau’r
gwaith caled wrth drin y graig, ond roedd hefyd yn cynhyrchu llawer mwy o lwch
na’r hen ddulliau, gan arwain at gynnydd yng nghlefyd y llwch ymysg y gweithwyr.
Roedd y gwaith yn beryglus fel arall hefyd, gyda ffrwydro’r graig yn gyfrifol am
lawer o ddamweiniau. Yn ôl ymchwiliad gan y llywodraeth yn 1893, roedd cyfradd
marwolaethau gweithwyr yn y cloddfeydd llechi tanddaearol yn 3.23 y fil, yn uwch
nag yn y pyllau glo.

Yn ystod yr Ail Ryfel Byd 1939 – 1945 bu gostyngiad mawr yn y fasnach lechi.
Defnyddiwyd rhan o Chwarel Manod (Cwt-y-Bugail) ym Mlaenau Ffestiniog i storio
trysorau celf o’r Oriel Genedlaethol, Llundain ac Oriel y Tate. Gostyngodd y
nifer o ddynion a gyflogid yn y diwydiant llechi yng Ngogledd Cymru o 7,589 yn
1939 i 3,520 erbyn diwedd y rhyfel. Yn 1945, roedd y cynnyrch wedi gostwng i
70,000 tunnell y flwyddyn, gyda llai nag 20 chwarel ar agor o’i gymharu a 40 cyn
y rhyfel. Dioddefodd Dyffryn Nantlle yn arbennig, gyda nifer y chwarelwyr yn y
dyffryn yn gostwng o 1,000 yn 1937 i 350 erbyn diwedd y rhyfel. Roedd y galw am
lechi yn gostwng oherwydd defnydd teils ar doeau a mewnforio llechi rhatach o
wledydd fel Portiwgal, Ffrainc a’r Eidal. Ar ôl diwedd y rhyfel, bu rhywfaint o
alw am lechi i atgyweirio adeliadau oedd wedi eu bomio, ond gwaharddwyd
defnyddio llechi ar adeiladau newydd, heblaw am lechi o’r maint lleiaf. Gwnaed i
ffwrdd a’r gwaharddiad yma yn 1949. Ar yr un pryd roedd prinder gweithwyr yn
ystod ac wedi'r ail ryfel byd yn gorfodi rhai chwareli i gau. Er bod chwarelwyr
ymhlith y rhai a gaent flaenoriaeth wrth eu rhyddhau o'r lluoedd arfog dewisai
llawer o'r cyn-chwarelwyr swyddi oedd yn talu'n well ac yn llai o faich na
gwaith y chwarel.

Gostyngodd cynnyrch llechi Cymru o 54,000 tunnell yn 1958 i 22,000 tunnell yn
1970. Caeodd Chwarel Diffwys ym Mlaenau Ffestiniog yn 1955 wedi cynhyrchu llechi
am ymron i ddwy ganrif. Caewyd chwareli Foty a Bowydd gerllaw yn 1963. Yn 1969,
caewyd Chwarel Dinorwig, a chollodd dros 300 o chwarelwyr eu swyddi. Y flwyddyn
wedyn caewyd Chwarel Dorothea yn Nyffryn Nantlle, a chyhoeddwyd bod Chwarel
Braichgoch ger Corris yn cau. Caewyd Chwarel yr Oakeley ym Mlaenau Ffestiniog yn
1971, ond ail-agorwyd hi gan gwmni arall yn nes ymlaen. Erbyn 1972, roedd y
nifer o ddynion a gyflogid yn y diwydiant llechi yng Ngogledd Cymru wedi gostwng
dan 1,000. Ychydig iawn o waith arall oedd ar gael yn yr ardaloedd llechi, a
chanlyniad cau’r chwareli oedd lefel uchel o ddiweithdra a gostyngiad yn y
boblogaeth wrth i bobl ieuanc symud o’r ardal i chwilio am waith. Yn 1979, wedi
brwydr hir, cytunodd y llywodraeth fod silicosis yn glefyd diwydiannol a bod
iawndal yn ddyledus i’r dioddefwyr. Bu cynnydd yn y galw am lechi yn y 1980au,
ac er bod hyn yn rhy hwyr i lawer o’r chwareli roedd chwareli Oakeley, Llechwedd
a Cwt-y-Bugail yn y Blaenau yn dal i weithio. Chwarel y Penrhyn oedd yn gyfrifol
am gynhyrchu y rhan fwyaf o’r llechi, a bu mecaneiddio pellach yno, yn cynnwys
defnyddio laser gyda chymorth cyfrifiadur i lifio’r blociau llechi.

Erbyn hyn mae rhan o Chwarel Dinorwig o fewn Parc Gwledig Padarn, tra mae’r rhan
arall yn cael ei ddefnyddio ar gyfer Gorsaf Bŵer Dinorwig sydd o dan yr hen
chwarel. Trowyd hen weithdai'r chwarel yn Amgueddfa Llechi Cymru, gydag
arddangosfeydd yn cynnwys hen dai chwarelwyr o Danygrisiau ger Blaenau
Ffestiniog.

Ym Mlaenau Ffestiniog, trowyd Chwarel y Llechwedd yn atyniad i ymwelwyr. Gall yr
ymwelwyr deithio ar dramffordd y chwarelwyr neu fynd i lawr i’r rhan isaf o’r
cloddfeydd ar hyd rheilffordd ffwnicwlar, i ddysgu sut yr oedd y llechi’n cael
eu cynhyrchu ac am fywydau y chwarelwyr. Y rheilffordd yma yw’r rheilffordd
serthaf sy’n cario teithwyr ym Mhrydain, gyda graddfa o 1:1.8 neu 30°. Yn y
siamberi a adawyd wrth gynhyrchu llechi, defnyddir sain a golau i roi hanes y
diwydiant. Trowyd Chwarel Braichgoch ger Corris yn atyniad i ymwelwyr dan yr enw
“Labyrinth y Brenin Arthur”. Yma mae ymwelwyr yn teithio mewn cwch ar hyd afon
danddaearol, yna’n cerdded trwy’r siamberi i weld cyflwyniad clyweled o hanesion
am y Brenin Arthur a chwedlau o’r Mabinogion a hanes Taliesin. Mae Chwarel
Llwyngwern ger Machynlleth yn awr yn gartref y Ganolfan Dechnoleg Amgen.
Ail-agorwyd nifer o’r rheilffyrdd fyddai’n arfer cario’r llechi i’r
porthladdoedd fel atyniadau twristaidd, er enghraifft Rheilffordd Ffestiniog a
Rheilffordd Talyllyn.

Yn 2010, Chwarel y Penrhyn yw’r mwyaf o’r chwareli sy’n parhau i gynhyrchu
llechi. Er fod y cynnyrch yn llawer llai na phan oedd y diwydiant ar ei anterth,
roedd y chwarel yma’n gyfrifol am bron 50% o gynnyrch llechi y Deyrnas Unedig yn
1995. Mae’r chwarel yn awr yn eiddo Alfred McAlpine PLC, sydd hefyd yn berchen
chwareli yr Oakeley a Cwt y Bugail ym Mlaenau Ffestiniog a Chwarel Penyrorsedd
yn Nyffryn Nantlle. Mae yr Oakeley hefyd wedi dechrau ailgylchu gwastraff
llechi, a disgwylir medru cynyddu’r gweithgarwch yma os gellir cael cytundeb i
ddefnyddio Rheilffordd Dyffryn Conwy i gario’r cynnyrch i’r arfordir. Mae cwmni
Greaves yn cynhyrchu llechi a chynnyrch llechfaen arall yn y Llechwedd, ac mae
gwaith hefyd yn parhau yn Chwarel y Berwyn ger Llangollen.

Ym mis Mawrth 2007 cyhoeddodd Alfred McAlpine fod chwarel Cwt y Bugail ym
Mlaenau Ffestiniog i gael ei chau, fel rhan o gynllun fyddai’n golygu colli 175
o swyddi allan o tua 400 yng ngogledd Cymru. Yn Rhagfyr 2007 cyhoeddwyd fod
Alfred McAlpine wedi gwerthu ei chwareli yn y Penrhyn, Blaenau Ffestiniog, Cwt y
Bugail a Pen-yr-Orsedd i gwmni Rigcycle, sy'n gysylltiedig a'r grŵp adeiladu
Lagan. Mae'r pedair chwarel yma yn awr yn eiddo i gwmni Welsh Slate Cyf. Ym mis
Awst 2008, cyhoeddwyd y byddai 50 o weithwyr Welsh Slate ym Methesda a Blaenau
Ffestiniog yn colli eu swyddi oherwydd diffyg gweithgarwch yn y diwydiant
adeiladu. Ym mis Mawrth 2010, cyhoeddodd Welsh Slate y byddai Chwarel Oakeley ym
Mlaenau Ffestiniog yn cau am gyfnod amhendol am resymau diogelwch

Roedd y diwydiant llechi yng Nghymru yn ddiwydiant Cymraeg ei hiaith. O’r
ardaloedd cyfagos y daeth y rhan fwyaf o’r gweithwyr, ac ychydig iawn o fewnfudo
fu o’r tu allan i Gymru. Cafodd y diwydiant gryn effaith ar ddiwylliant yr
ardaloedd llechi ac ar ddiwylliant Cymru gyfan. Roedd y caban, lle byddai’r
chwarelwyr yn ymgynull amser cinio, yn fangre trafodaethau ar bob math ar
bynciau, ac yn aml byddai’r rhain yn cael eu cofnodi’n ffurfiol. Mae cofnodion
trafodaethau un caban yn Chwarel Llechwedd, Blaenau Ffestiniog, am 1908-10 yn
cofnodi trafodaethau ar ddatgysylltu’r eglwys a nifer o bynciau gwleidyddol
eraill. Cynhelid Eisteddfodau, cyfansoddid barddoniaeth a’i drafod, ac roedd gan
y rhan fwyaf o’r chwareli eu band eu hunain, gyda band yr Oakley yn arbennig o
enwog. Yn ôl Burn, mae tua hanner cant o ddynion yn y ‘’Bywgraffiadur Cymreig’’
a ddechreuasant eu gyrfaoedd fel chwarelwyr.

Mae nifer o lenorion Cymraeg wedi defnyddio bywydau’r chwarelwyr fel deunydd, er
enghraifft nofelau T. Rowland Hughes. Y streic fawr yn Chwarel y Penrhyn yw
cefndir Chwalfa, tra mae Y Cychwyn, yn rhoi disgrifiad o brentisiaeth chwarelwr
ieuanc. Mae nifer o nofelau Kate Roberts, merch chwarelwr, yn rhoi darlun o’r
ardal o amgylch Rhosgadfan, lle roedd y diwydiant ar raddfa lai a llawer o’r
chwarelwyr yn amaethu ar raddfa fechan hefyd. Yn ei nofel Traed Mewn Cyffion
(1936) ceir darlun byw o ymdrechion teulu chwarelwr yn y cyfnod rhwng 1880 a
1914. Y Chwarelwr, a gynhyrchwyd yn 1935, oedd y ffilm gyntaf yn Gymraeg; mae’n
dangos gwahanol agweddau ar fywyd chwarelwr ym Mlaenau Ffestiniog.



https://cy.wikipedia.org/wiki/Dillad

Deunydd naturiol neu artiffisial a wisgir gan bobl yw dillad i gadw'r corff yn
gynnes neu i amddiffyn neu addurno'r corff. Cânt eu gwisgo hefyd er mwyn bod yn
gyffyrddus neu i adlewyrchu gwerthoedd gymdeithasol neu grefyddol.

Gall dillad amddiffyn y corff dynol rhag peryglon yn yr amgylchedd, e.e. tywydd
eithafol (heulwen cryf, poethder neu oerni, glaw, a.y.y.b.), pryfed, cemegion,
deunydd garw fel carreg, arfau a pheryglon eraill. Gyda dillad y mae'r corff
dynol yn llai agored i niwed ac mae pobl yn medru addasu i sawl amgylchedd.

Mae pobl wedi bod yn ddyfeisgar iawn dros y canrifoedd yn cynllunio dillad i
gwrdd ag anghenion bywyd dan bob math o amgylchiadau. Mae'r term dillad yn gallu
cynnwys gwisg arbennig felly nad yw'n cael ei gwisgo fel rheol, e.e. siwt gofod,
arfwisg, siwt plymio, costiwn nofio fel y bicini, dillad gyrrwr beic, ac ati.

Galla dillad fod o arwyddocad crefyddol hefyd, e.e. gwisg mynachod neu'r hijab
Islamaidd.

Yn ôl archaeolegwyr ac anthropolegwyr, gwisgoedd o ffwr neu groen anifeiliaid
(lledr), dail neu wair, yn hongian neu'n cael ei lapio neu ei glymu ar y corff
i'w amddiffyn rhag yr elfennau oedd y dillad cyntaf. Darganfuwyd nodwyddau
cyntefig wedi'u gwneud o ifori neu asgwrn sy'n dyddio i tua 30,000 CC, ger
Kostenki, yn yr hen Undeb Sofietaidd, yn 1988. Mae llau dynol yn dyddio i tua
107,000 o flynyddoedd yn ôl wedi eu darganfod hefyd: gan nad yw'r llau yn byw ar
y corff noeth fel rheol mae hynny'n awgrymu fod pobl yn gwisgo dillad o ryw
fath. Mae'n bosibl fod dillad wedi cael eu dyfeisio gan Homo sapiens pan
symudodd i Ewrop o Affrica tua 50,000 - 100,000 o flynyddoedd yn ôl.

Dysgodd pobl sut i wneud dillad allan o ddeunydd o bob math. Erbyn heddiw mae
cynhyrchu dillad yn ddiwydiant byd-eang. Ond er bod lllawer o'n dillad yn cael
eu gwneud mewn ffatrioedd ers y Chwyldro Diwydiannol yn y 18fed ganrif, mewn
rhai cymdeithasau mae dillad yn dal i gael ei wneud gan waith llaw.



https://cy.wikipedia.org/wiki/Diffyg_ar_yr_haul

Ffenomen a achosir gan y lleuad yn gorwedd rhwng y Ddaear a'r haul gan beri i'r
haul gael ei orchuddio dros dro, o safbwynt gwyliwr ar y Ddaear, yw diffyg ar yr
haul (weithiau arguddiad). Gall diffygion ar yr haul fod yn ddiffygion llwyr
neu'n rhannol; yr olaf sydd fwyaf cyffredin. Mae diffyg (neu 'eclips') yn
digwydd pan fo unrhyw wrthrych seryddol yn symud i gysgod gwrthrych arall, neu
pan fo gwrthrych yn pasio rhyngddo a'r gwyliwr. Ar y Ddaear, y ddau ddiffyg a
welir ydy diffyg ar yr haul a diffyg ar y lloer.

Mae diffyg llawn yn peri i'r awyr dywyllu'n sylweddol iawn, ffenomen a achosai
ofn ym meddwl pobl yn y gorffennol, cyn cael esboniad gwyddonol am y digwyddiad.
Credai rhai pobloedd hynafol fod yr haul yn cael ei lyncu gan fod
goruwchnaturiol, er enghraifft, a byddai pobl yn gweddio neu'n aberthu i gael yr
haul yn ôl. Roedd y gallu i ragweld diffygion ar yr haul, trwy gadw cofnodion
seryddol, yn rhoi grym arbennig i offeiriad ac yn eu plith, fe ymddengys,
derwyddon y Celtiaid.

Prin iawn y ceir diffyg ar yr haul llawn yng Nghymru ond ceir cofnodion ohonynt
yn y gorffennol. Yr olaf oedd ym Mehefin 1927 a chyn hynny ym Mai 1724, Mai
1715, Ebrill 1652, Chwefror 1598, Mawrth 1140, Ionawr 1023 a Hydref 878. Roedd y
tywydd ar ddiwrnod y diffyg llawn diwethaf (29 Mehefin 1927) yn wael, gyda
chymylau duon a glaw mawr. Nid oedd hi'n bosibl felly ei arsylwi'n llawn, ond
ceir disgrifiadau bras mewn papurau o'r cyfnod.

Cafwyd diffyg modrwyol (annular eclipse) yn Hydref 1847, Rhagfyr 1601, Ebrill
1409, Medi 1290, Mehefin 1191, Ionawr 1180, Ebrill 934, Mehefin 764, Awst 733,
Rhagfyr 698, Gorffennaf 661 a Medi 536. Ar adegau o ddiffyg modrwyol, mae'r
lleuad yn bellach i ffwrdd o'r ddaear ac felly'n bwrw gorchuddio llawer llai o'r
haul, sy'n ymddangos fel modrwy o'i gwmpas.

A'r haul yn isel uwch y gorwel, cafwyd y diffyg modrwyol diwethaf yng Nghymru ar
fore'r 9fed o Hydref, 1847. Yn Ne Cymru y gellid ei weld a dyma sut yr adroddwyd
ei hanes yn Gymraeg eto, yn y Cambrian Natural Observer yn 1900 gan R. Kendrick
o Aberystwyth:

Ceir sawl cyfeiriad at ddiffyg ar yr haul yng Nghymru yn yr hen lawysgrifau gan
gynnwys pedwar ym Mrut y Tywysogion ac un cofnod o ddiffyg ar y lloer.

A cheir un cofnod yn nhestun Llyfr Coch Hergest o'r Brut, sy'n cyfeirio o bosib
at ddiffyg ar y lloer,:

Ceir cofnodion cynhanes o ddiffygion; y cofnod cynharaf y gwyddwn amdano yw
tabled glai o Syria sy'n cofnodi diffyg ar yr haul yn 5 Mawrth 1223 C.C., er bod
astronomegwyr eraill megis Paul Griffin yn honi mai carreg yn Iwerddon yw'r
cofnod cynharaf, sy'n nodi diffyg 30 Tachwedd 3340 C.C.



https://cy.wikipedia.org/wiki/Ddaear

Y Ddaear (a elwir hefyd yn fyd; Groeg: Γαῖα neu Gaia sef "Mam-ddaear") yw'r
blaned yr ydym ni'n byw arni. Hi yw'r drydedd blaned oddi wrth yr Haul,
canolbwynt Cysawd yr Haul. Mae gan y Ddaear un lloeren naturiol: Y Lleuad. Mae'r
Ddaear yn cylchdroi unwaith o amgylch yr Haul bob blwyddyn (sef 365.2422
niwrnod), ac yn troi o gylch ei hechel ei hun unwaith bob diwrnod serenol
(23.934 awr), sef yr amser sydd ei angen er mwyn i'r haul ddychwelyd i'r un lle
yn yr wybren. Gellir dweud fod y ddaear yn unigryw o blith y planedau gan fod
arni fywyd, digonedd o ddŵr ac awyr sy'n gyfoethog o nitrogen ac ocsigen; ond er
hynny dydi hi ddim yr unig enghraifft o blaned yn y bydysawd a all gynnal bywyd.
Credir i fywyd ddechrau arni o leiaf 3.5 biliwn o flynyddoedd cyn y presennol
(CP), er bod tystiolaeth o 'fywyd biotig' yng ngorllewin Awstralia'n mynd yn ôl
i 4.1 biliwn CP.

O astudiaeth radiometrig gallwn ddyddio ffurfiad y Ddaear, sef tua 4.54 biliwn o
flynyddoedd yn ôl. O fewn i biliwn blwyddyn cyntaf ei chreu, ymddangosodd bywyd
yn ei moroedd. Yr hyn sy'n caniatáu hyn yw pellter y Ddaear o'r haul, ei
nodweddion ffisegol a'i gwneuthuriad daearegol.

Ceir pob math o diroedd ar wyneb y ddaear a elwir yn gyfandiroedd, a orchuddir
gan goedwigoedd, glaswellt, tir diffaith lle nad oes dim yn tyfu a cheir tir
wedi'i orchuddio gan eira a iâ. Gall ei hwyneb fod yn wastad, yn fryniog neu yn
fynyddig. Hefyd mae pob math o bethau byw ar y ddaear, yn blanhigion ac
anifeiliaid ac organebau byw eraill.

Mae gwyddonwyr wedi gallu adlunio darlun o orffennol y ddaear, drwy ymchwil
gwyddonol a chredir fod y mater solar hynaf (sy'n rhoi oed yr haul) yn
4.5672±0.0006billion years ago (Gya).. Erbyn 4.54±0.04Gya roedd y Ddaear wedi'i
ffurfio.

Prif erthygl: Esblygiad Oddeutu 4 biliwn o flynyddoedd yn ôl, yn dilyn
adweithiau cemegol cryf, crewyd moleciwlau a oedd yn medru creu copi ohonynt eu
hunain drwy'r broses a elwir yn 'atgynhyrchu'. Hanner biwliwn o flynyddoedd yn
ddiweddarach crewyd yr hynafiad sy'n perthyn i bopeth byw. Drwy ddatblygu'r
broses o ffotosynthesis, cynaeafwyd golau'r haul gan yr hynafiaid hyn a
gynhyrchodd ocsigen moleciwlar (O2) a ymledodd drwy'r atmosffer, a ffurfiodd yn
ei dro darian o haen osôn a amddiffynodd yr hyn a oedd yn brysur ddatblygu oddi
tano: bywyd. O'r hynafiaid un-gell yma, datblygwyd y gallu i gell ffurfio oddi
fewn i gell arall, gan greu organebau amlgellog sef ewcaryotau (eukaryotes).
Drwy arbenigedd, ffurfiwyd mathau gwahanol a thrwy amsugno ymbelydredd
electromagnetig uwchfioled, lledodd y bywyd newydd hwn ar draws ac ar hyd wyneb
y Ddaear. Mae'r ffosil cyntaf (neu hynaf) a ganfuwyd hyd yma (2015) oddeutu 3.7
biliwn o flynyddoedd oed, mewn tywodfaen yng Ngorllewin yr Ynys Las.

Prif erthygl: Gwyddorau daear Mae'r Ddaear yn blaned ddaearol, sy'n golygu fod
ganddo gorff creigiog, yn hytrach na chawr ia fel Iau. Dyma yw'r blaned fwyaf
allan o'r pedwar planed ddaearol sydd yng nghysawd yr haul. Mae gan y Ddaear y
dwysedd fwyaf, disgyrchedd fwyaf, y grym magnetig cryfaf, cylchdroed cyflymaf a
hefyd y blaned efo tectonig fwyaf gweithgar.

Prif erthygl: Tectoneg platiau Tectoneg platiau, neu symudiadau'r platiau, yw'r
theori ddaearegol sy'n esbonio symudiadau mawr o fewn cramen y Ddaear.

Prif erthygl: Daeareg Mae'r tu mewn i'r ddaear wedi ei wneud o haenau gwahanol
sydd efo priodweddau ffisegol a cemegol gwahanol:-

Prif erthygl: atmosffer y ddaear Mantell o nwyon amddiffynnol o amgylch y Ddaear
yw atmosffer y ddaear (hefyd "atmosffer") sy'n ein hynysu oddi wrth newidiadau
tymheredd eithafol a fyddai'n digwydd hebddo. Mae tynfa disgyrchiant yn
cynyddu'r dwysedd yn nes at arwynebedd y ddaear fel bod 80% o'r màs atmosfferig
yn y 15 km isaf.

Cynnwys dŵr y Ddaear yw'r hydrosffer. Mae 97.5 o dwr y ddaear yn cynnwys halen.
Mae'r moroedd yn amsugno Carbon Deuocsid o'r atmosffer.

Prif erthygl: Hinsawdd Hinsawdd yw cyflwr y tywydd mewn ardal dros gyfnod o
amser. Cyflwr tymor hir o dywydd rhagweladwy yw hinsawdd. Mae hinsawdd y ddaear
yn amrywio o le i le ac yn cael ei heffeithio gan nodweddion ffisegol y ddaear
megis mynyddoedd, afonydd, lledred, diffeithdiroedd a diwasgeddau.

Mae'r Ddaear yn cymryd 24 awr i gylchdroi unwaith. Gelwir hyn yn ddiwrnod. Mae'r
ddaear yn cymryd tua 365 diwrnod i fynd o amgylch yr haul. Gelwir hyn yn
flwyddyn. Ar gyfartaledd mae'r Ddaear tua 150 miliwn milltir o'r haul, ac yn
symud ar fuanedd o 108,000 m.y.a.. Mae'r Lleuad yn cylchdroi'r Ddaear bob 27.3
diwrnod. Mae atyniad disgyrchol y lleuad yn creu Llanw morol.



https://cy.wikipedia.org/wiki/Cyngor_Ewrop

Corff rhyngwladol o 46 gwlad yw Cyngor Ewrop. Mae aelodaeth yn agored i unrhyw
wladwriaeth Ewropeaidd sydd yn barod i dderbyn egwyddor cyfraith a threfn,
sicrhau iawnderau dynol sylfaenol a rhyddid ei dinasyddion. Lleolir y pencadlys
yn ninas Strasbourg, Ffrainc.

Mae'n bwysig peidio cymysgu Cyngor Ewrop â Chyngor yr Undeb Ewropeaidd neu â'r
Cyngor Ewropeaidd, gan fod Cyngor Ewrop yn gorff cwbl gwahanol a chanddo ddim
i'w wneud a'r Undeb Ewropeaidd.

Sefydlwyd ar 5 Mai 1949 gan Gwlad Belg, Denmarc, Ffrainc, Iwerddon, Yr Eidal,
Lwcsembwrg, Yr Iseldiroedd, Norwy, Sweden a'r Deyrnas Unedig. Daeth Gwlad Groeg
a Twrci yn aelodau tri mis wedyn, a Gwlad yr Ia a'r Almaen y flwyddyn ganlynol.
Erbyn hyn mae 47 aelod-wladwriaeth; Montenegro oedd yr un diweddaraf i ymuno.

Mae Erthygl 4 o Statudau Cyngor Ewrop yn datgan bod aelodaeth yn agored i unrhyw
wladwriaeth Ewropeaidd. Dim ond Belarws sy ddim yn aelod bellach.

Statws Gwesteuon Arbennig oedd gan senedd Belarws Medi 1992 tan Ionawr 1997, ond
ers etholiadau 'anheg' a phroblemau ym 1996 maent yn 'suspended'.

Derbynnwyd cais Casachstan am Statws Gwesteuon Arbennig yn 1999. Penderfynnwyd
eu bod yn rhan o Ewrop. Llofnodwyd Casachstan cytundeb i cydymffurfio a'r
Cyngor.



https://cy.wikipedia.org/wiki/Cymdeithaseg

Astudiaeth cymdeithas a gweithredoedd cymdeithasol bodau dynol yw cymdeithaseg.
Yn gyffredinol mae'n ymwneud â rheolau a phrosesau cymdeithasol sy'n cysylltu a
gwahanu pobl nid yn unig fel unigolion, ond fel aelodau cymunedau, grwpiau, a
sefydliadau, ac yn cynnwys astudiaeth o drefniadaeth a datblygiad bywyd
cymdeithasol dynol. Mae ymchwil cymdeithasegol yn amrywio o ddadansoddiad
cysylltiadau byrion rhwng unigolion dienw ar y stryd i astudiaeth prosesau
cymdeithasol byd-eang. Mae'r rhan fwyaf o gymdeithaswyr yn gweithio mewn un
arbenigedd neu fwy.

Mae'r gair cymdeithaseg yn tarddu o'r olddodiad "-eg" sy'n golygu "astudiaeth",
a'r gair "cymdeithas" (sef, mewn ystyr llac, "pobl"). Gwyddor cymdeithas sy'n
cynnwys astudiaeth bywydau cymdeithasol pobl, grwpiau, a chymdeithasau yw e, a
ddiffinir weithiau fel astudiaeth rhyngweithiadau cymdeithasol. Fel disgyblaeth
academaidd mae cymdeithaseg yn weddol ifanc – cafodd ei datblygu yn y 19eg
ganrif.

Oherwydd bod cymdeithaseg yn bwnc mor eang, gall fod yn anodd i'w diffinio, hyd
yn oed i gymdeithaswyr proffesiynol. Un ffordd ddefnyddiol i ddisgrifio'r
ddisgyblaeth yw fel clwstwr o is-feysydd sy'n astudio agweddau gwahanol ar
gymdeithas. Er enghraifft, mae haeniad cymdeithasol yn astudio anghyfartaledd
a'r strwythur dosbarth; mae demograffeg yn astudio newidiadau mewn meintiau a
mathau poblogaethau; mae troseddeg yn astudio ymddygiadau troseddol; mae
cymdeithaseg wleidyddol yn astudio llywodraeth a'r gyfraith; ac mae cymdeithaseg
hil a chymdeithaseg rhyw yn astudio adeiladwaith hiliau a rhywiau yn ogystal ag
anghyfartaledd hiliol a rhywiaethol yng nghymdeithas. Mae is-feysydd
cymdeithasegol dal i ymddangos – megis dadansoddiad rhwydwaith – ac mae nifer
ohonynt yn groes-ddisgyblaethol eu natur.

Mae nifer o gymdeithaswyr yn gwneud ymchwil defnyddiol y tu allan i'r academi.
Mae eu darganfyddiadau yn cynorthwyo addysgwyr, deddfwyr, gweinyddwyr,
datblygwyr, arweinwyr busnes, a phobl sydd â diddordeb yn natrys problemau
cymdeithasol a ffurfio polisi cyhoeddus.



https://cy.wikipedia.org/wiki/Cylchgrawn

Cyhoeddiad sy'n dod allan fel arfer yn rheolaidd (ynwythnosol neu'n fisol), ac
sy'n cynnwys ystod o bynciau gan fwy nag un awdur yw cylchgrawn. Mae'r gost o'i
gynhyrchu fek arfer yn dod o bris y gwerthiant a'r hysbysebion, neu gan nawdd
cyhoeddus.

Yr cylchgrawn cyntaf i'w argraffu oedd y Erbauliche Monaths Unterredungen, a
oedd yn ymwneud â llenyddiaeth ac athroniaeth ac a werthwyd yn yr Almaen yn
1663. Y cylchgrawn cyntaf a oedd yn ymwneud a diddordebau cyffredinol oedd The
Gentleman's Magazine, a argraffwyd yn Llundain yn 1731 ac a olygwyd gan Edward
Cave, dan y ffugenw "Sylvanus Urban", ac ef a fathodd y term Saesneg magazine.

Y cylchgrawn hynaf i gael ei gyhoeddi, sy'n para i gael ei gyhoeddi heddiw, (a
hynny mewn unrhyw iaith yn y byd) ydy'r Gwyliedydd sef cylchgrawn y mudiad
Wesleaidd.

Mae cylchgronau o bob math wedi cael eu cyhoeddi yng Nghymru ers diwedd y 18fed
ganrif. Un o'r cynharaf oedd Y Cylch-grawn Cynmraeg neu Drysorfa Gwybodaeth,
chwarterolyn a gyhoeddwyd am gyfnod byr yn 1793-1794. Cofnodir y gair
"cylchgrawn" ei hun am y tro cyntaf yng ngeiriadur Saesneg-Cymraeg John Walters,
yr English-Welsh Dictionary (1770-1794).

Roedd cylchronau Cymraeg y 19eg ganrif yn tueddu i fod naill ai'n ymwneud â
llenyddiaeth a hynafiaethau Cymru neu'n gyhoeddiadau crefyddol enwadol.
Enghraifft dda o'r cyntaf yw Y Greal. Ond roedd hyd yn oed y cylchgronau enwadol
yn cynnwys pytiau o newyddion a oedd bron yr unig ffynhonnell am ddigwyddiau'r
dydd i'r werin bobl am gyfnod.

Bu rhaid aros yn hir i gael deunydd tebyg i'r cylchgronau amrywiol a gyhoeddid
mewn gwledydd eraill yn y Gymraeg. Yn Lloegr roedd cylchgronau dychanol fel
Punch yn hynod poblogaidd, er enghraifft, ac er y cafwyd fersiwn Cymraeg ni
pharhaodd am hir.

I gryn raddau, llenyddiaeth sy'n dominyddu hanes y cylchgrawn yn yr 20fed ganrif
yng Nghymru. Gellid nodi Y Llenor a Taliesin. Digideiddiwyd llawer o
gylchgronnau Cymraeg a Chymreig gan y Llyfrgell Genedlaethol mewn prosiect a
elwir yn Cylchgronau Cymru Ar-lein.

Yn 2016 dosbarthwyd tua 29 o gylchgronau o Gymru yn Gymraeg ac yn Saesneg (am
Gymru) i'r siopau trwy Ganolfan Ddosbarthu'r Cyngor Llyfrau. Mae rhain yn
cynnwys: Barddas, Barn, Bore Da, Cambria, Cip, Cristion, Cylchgrawn Efengylaidd,
Cymru a'r Môr, Fferm a Thyddyn, Gair y Dydd, Iaw, Lingo Newydd, Lol, Llafar
Gwlad, Natur Cymru / The Nature of Wales, Y Naturiaethwr, New Welsh Reader
(NWR), Ninnau, Planet, Poetry Wales, WCW, Welsh Country, Welsh Football, Welsh
History Review, Y Casglwr, Y Faner Newydd, Y Gwyliedydd, Y Traethodydd, Y Wawr
a'r Enfys.

Daeth Taliesin i ben yng ngwanwyn 2016 a disgwylir rhifyn cyntaf cylchgrawn
llenyddol newydd o'r enw O'r Pedwar Gwynt ym mis Awst 2016 dan olygyddiaeth
Sioned Puw Rowlands ac Owen Martell. Bydd comic newydd i blant hŷn hefyd yn
ymddangos ym mis Mai 2016 wedi ei greu gan y cartwnydd Huw Aaron ac yn cael ei
gyhoeddi gan Y Lolfa.



https://cy.wikipedia.org/wiki/Crwth

Hen offeryn cerdd llinyddol ydy'r crwth, (Lladin Llafar: chrotha; Gaeleg: cruit;
Saesneg: crwth neu crowd; Almaeneg: chrotta, hrotta). Mae'n eithaf tebyg i'r
ffidil (neu'r fiolin), ond fod ganddo fel arfer chwe thant. Caiff ei ganu'n
wreiddiol drwy blycio ac yn ddiweddarach gyda bwa ac mae ganddo ffrâm betryal,
bren; y rhan isaf yn flwch sain a'r rhan uchaf gyda thyllau o boptu i'r tannau;
byddai'r crythor yn rhoi bysedd ei law chwith trwy'r tyllau hyn er mwyn dal y
tannau ac yn symud y bwa â'i law dde. Ceir y cyfeiriad ysgrifenedig cyntaf at y
crwth yng Nghyfreithiau Hywel Dda yn y 12fed ganrif. Cyfeiria'r cyfreithiau hyn
at y ffaith mai'r uchelwyr yn bennaf oedd yn ei ganu, fel y pibau a'r delyn.

Cafwyd cystadleuaeth cannu'r crwth yn Eisteddfod yr Arglwydd Rhys yng Nghastell
Aberteifi ym 1176, lle urddwyd deunaw crythor. Ceir cywydd gan Rhys Goch Eryri,
tua 1436, yn canu clodydd y dewiniaid, yr acrobatiaid a'r cerddorion (gan enwi'r
crythwyr) a gai eu croesawu i gartrefi'r uchelwyr. Tua 1600, wrth i sgiliau'r
saer wella, a'r crythau'n haws eu prynnu, gwelir bod gan lawer o'r werin grwth
er mwyn adloniant mewn ffeiriau ayb. Yn y 18fed ganrif fe'i ystyriwyd yn un o
offerynnau cenedlaethol Cymru (gyda'r delyn a'r pibgorn).

Daw'r gair o'r hen Frythoneg am "fol crwm, beichiog" ("croto"): yr un yw
tarddiad "croth" mae'n debyg. Mae'n debygol i gefn y crwth fod ar un adeg yn
grwm fel bol merch feichiog a'r mandolin. Defnyddir y gair "crwth" yn Saesneg
hefyd, fel benthyciad o'r Gymraeg, ac mae'n un o lond dwrn o eiriau yn yr iaith
sydd heb lafariad. Daw'r cyfenwau "Crowder" a "Crowther" o'r gair crythor.

Er iddo ymledu i sawl gwlad yng ngogledd-orllewin Ewrop roedd y crwth yn offeryn
nodweddiadol Geltaidd a ddyfeiswyd, efallai, yn y teyrnasoedd Brythonaidd
cynnar. Roedd y crwth yn dal i gael ei chwarae mewn rhannau o Gymru hyd at y
19g.

Roedd yn offeryn cyffredin iawn yng Nghymru'r Oesoedd Canol. Cyfeirir ato yn y
Cyfreithiau Cymreig: pop penkert... e brenyn byeu keysyau ofer y dau nyd amken
atelyn yhun a chrud y arall (Y Llyfr Du o'r Waun, c. 1200). Ymddengys fod beirdd
yr uchelwyr yn edrych i lawr eu trwynau ar y crythor. Prin yw'r cyfeiriadau at
yr offeryn ganddynt. Weithiau, fel yn achos y pibau a'u sain aflafar, mae'n
destun dirmyg, e.e. mewn cerdd gan Lewys Glyn Cothi (fl. 1420-1489):

Ac eto mae'n amlwg fod iddo le digon anrhydeddus dan yr hen drefn er ei fod yn
is ei safle na'r delyn. Roedd yn boblogaidd iawn ym Môn yn yr 16g a'r 17g, fel y
tystia marwnad Huw Pennant (fl. 1565-1619) i'r crythor Siôn Alaw:

Ceir sawl chwedl werin am y 'Crythor Du' ac enwir dwy gainc ar ei ôl, sef
'Erddigan y Crythor Du' a 'Chainc y Crythor Du Bach'. Ceir chwedl arall am 'Y
Crythor Du a'r Bleiddiaid' ble mae'r crythor yn dianc am ei fywyd gyda phac o
fleiddiaid wrth ei sodlau, ond mae'n llwyddo i ddianc drwy eu hypnoteiddio
gyda'i grwth, tawel, araf. Ceir hefyd Ogof y Crythor Du ger Cricieth ble
cyfansoddwyd y dôn Ffrawél Ned Puw yn ôl llafar gwlad.

Mae dau arbenigwr heddiw: Bob Evans o Gaerdydd a Cass Meurig o Gwm-y-Glo,
Caernarfon.



https://cy.wikipedia.org/wiki/Croateg

Iaith a siaredir yng Nghroatia a rhai gwledydd cyfagos yw Croateg. Mae'n iaith
swyddogol yn Croatia, a cheir nifer sylweddol yn ei siarad yn Bosnia a
Herzegovina hefyd, gyda chyfanswm o 6.2 miliwn trwy'r byd yn ei siarad fel
mamiaith.

Mae Croateg yn rhan o'r grŵp o ieithoedd De Slafoneg a elwir wrth yr enw
Serbo-Croateg, sydd hefyd yn cynnwys Serbeg a Bosneg. Arferid meddwl am
Serbo-Croateg fel iaith, a Chroateg fel un o'i thafodieithoedd, ac mae llawer o
ieithyddion yn y gorllewin yn dal i ystyried fod hyn yn wir. Fodd bynnag, gyda
diflaniad Iwgoslafia, daethpwyd i feddwl am Serbeg a Chroateg fel ieithoedd yn
hytrach na thafodieithoedd.

Mae Croateg yn iaith swyddogol Croatia ac yn Bosnia Herzegovina , Burgenland
(Awstria), a Molise (Italy)

Oče naš, koji jesi na nebesima, sveti se ime Tvoje. Dođi kraljevstvo Tvoje, budi
volja Tvoja, kako na Nebu, tako i na Zemlji. Kruh naš svagdašnji daj nam danas,
i otpusti nam duge naše, kako i mi otpuštamo dužnicima našim. I ne uvedi nas u
napast, nego izbavi nas od zla.



https://cy.wikipedia.org/wiki/Creta

Creta (Groeg Κρήτη Kríti) yw'r fwyaf o ynysoedd Gwlad Groeg; 3220 milltir sgwar.
Saif yr ynys tua 160 km i'r de o dir mawr Groeg. Roedd y boblogaeth yn 650,000
yn 2005; Heraklion yw'r brifddinas.

Creta oedd safle'r gwareiddiad hynaf yn Ewrop, y gwareiddiad Minoaidd, o tua
2600 CC. hyd 1400 CC.. Mae llawr o hanesion am gyfnod cynnar Creta wedi eu
trosglwyddo trwy fytholeg Groeg, er enghraifft y chwedlau am y Brenin Minos,
Theseus a'r Minotaur; a'r stori am Daedalus ac Icarus.

Concrwyd Creta gan yr Ymerodraeth Rufeinig yn 69 CC., a daeth dinas Gortyn yn
brifddinas talaith Rufeinig oedd weithiau'n cynnwys Cyrenaica yn ogystal a
Creta. Yn ddiweddarach cipiwyd yr ynys gan yr Arabiaid yn 824. Adennillwyd Creta
i'r Ymerodraeth Fysantaidd gan Nicephorus Phocas yn 960. Yn 1204 meddiannwyd yr
ynys gan Fenis yn stod y Bedwaredd Groesgad, a bu yn eu meddiant hwy hyd nes
daeth yn rhan o'r Ymerodraeth Ottoman yn 1669.

Ynys fynyddig yw Creta. Y copa uchaf yw Psiloritis neu Fynydd Ida, 2,456 m
(8,057 troedfedd) o uchder.



https://cy.wikipedia.org/wiki/Cilt

Dilledyn Celtaidd yw'r cilt (kilt) a gysylltir â'r Alban ac Iwerddon yn bennaf.
Mae'n fath o wisg i'w lapio o gwmpas canol y corff gan ddynion, gyda phlygiadau
yn y ffrynt ac o gwmpas y canol. Y deunydd fel rheol yw twill o wlân wedi'i
phlethu ac sy'n arddangos patrwm tartan symetrig (plaid) sydd wedi'i gofrestru
gan y Scottish Tartans Authority neu a gydnabyddir fel tartan swyddogol gan un
o'r claniau Albanaidd. Mae'r cilt Gwyddelig o ffurf gyffelyb ond gwahanol.

Yn yr Alban, datblygodd y cilt cyfarwydd o wisg draddodiadol a elwir y 'Cilt
mawr' (Great kilt) a gwisgoedd cyffelyb fel y philabeg ('Cilt bach'). Byddai
dynion Ucheldiroedd yr Alban yn gwisgo'r darn mawr hynny o frethyn gwlân wedi ei
lapio o gwmpas canol y corff a thros y blaen a'r ysgwyddau hefyd.

Erbyn hyn ceir sawl math o cilt a dillad tebyg iddo, yn cynnwys y "Cilt Cymreig"
sy'n ffasiynol gan rai yn ddiweddar. Fodd bynnag, ni cheir unrhyw dystiolaeth
fod Cymry'r Oesoedd Canol a chynt yn gwisgo ciltiau; i'r gwrthwyneb, nodweddid y
Brythoniaid, cyn-deidiau'r Cymry, gan eu harfer o wisgo trowsus, fel y mae Iŵl
Cesar yn tystio yn y ganrif gyntaf CC.



https://cy.wikipedia.org/wiki/Chwarel_y_Penrhyn

Chwarel y Penrhyn gerllaw Bethesda , Gwynedd, oedd y chwarel lechi fwyaf yn y
byd yn ail hanner y 19g. Mae'r chwarel yn parhau i gynhyrchu llechi, ond ar
raddfa lawer llai bellach. Saif ar lechweddau gogleddol Carnedd y Filiast.

Ceir y cofnod cyntaf o weithio llechi yn yr ardal yn 1413, pan dalwyd 10 ceiniog
yr un i rai o denantiaid Gwilym ap Gruffudd am gynhyrchu 5,000 o lechi. Mae
cerdd gan Guto'r Glyn yn y 15g yn gofyn i Ddeon Bangor yrru llwyth o lechi iddo
o Aberogwen, ger Bangor, i Ruddlan i’w rhoi ar do tŷ yn Henllan ger Dinbych.

Cofnodir allforio llechi o Ystad y Penrhyn o 1713, pan yrrwyd 14 llwyth llong,
415,000 o lechi i gyd, i Ddulyn. Yr adeg yma roedd y llechi yn cael eu cario i’r
porthladd ar gefnau ceffylau, ac yn nes ymlaen ar droliau. Hyd diwedd y 18g
roedd chwareli bychain yn cael eu gweithio gan bartneriaethau o bobl leol, oedd
yn talu rhent i’r tirfeddiannwr. Mae llythyr gan asiant Ystad y Penrhyn, John
Paynter, yn 1738 yn cwyno fod cystadleuaeth oddi wrth lechi Chwarel y Cilgwyn yn
effeithio ar werthiant llechi o Ystad y Penrhyn. Nid oedd chwarelwyr y Cilgwyn
yn gorfod talu rhent i feistr tir, felly gallent werthu’r cynnyrch yn rhatach.
Rhwng 1730 a 1740 dechreuodd y Penrhyn gynhyrchu llechi mwy, a rhoddasant enwau
iddynt a ddaeth yn gyffredin trwy’r diwydiant, o’r Duchesses, 24 modfedd wrth 12
modfedd, trwy’r Countesses, Ladies a Doubles i’r lleiaf, y Singles.

Richard Pennant, yn ddiweddarach Arglwydd Penrhyn oedd y tirfeddiannwr cyntaf
yng Nghymru i ddechrau gweithio’r chwareli ei hun. Yn 1782 cafwyd gwared ar y
partneriaethau annibynnol ac apwyntiwyd James Greenfield fel asiant. Yr un
flwyddyn agorodd Pennant chwarel newydd yng Nghaebraichycafn ger Bethesda, a
gafodd yr enw Chwarel y Penrhyn yn nes ymlaen. Erbyn 1792, roedd y chwarel yn
cyflogi 500 o ddynion ac yn cynhyrchu 15,000 tunnell o lechi y flwyddyn.

Yn 1799 dechreuodd Greenfield system y "galeriau", terasau enfawr rhwng 9 medr a
21 medr o ddyfnder. Yn 1798 roedd Arglwydd Penrhyn wedi agor Tramffordd
Llandegai, oedd yn defnyddio ceffylau i dynnu’r wagenni, i gario llechi o’r
chwarel i’r porthladd, ac yn 1801 agorwyd Rheilffordd Chwarel y Penrhyn, un o’r
rheilffyrdd cynharaf. Datblygwyd porthladd yn Abercegin ger Bangor dan yr enw
Porth Penrhyn.

Ffurfiwyd Undeb Chwarelwyr Gogledd Cymru yn 1874, a’r un flwyddyn bu anghydfod
diwydiannol yn Chwarel y Penrhyn, a ddiweddodd mewn buddugoliaeth i’r gweithwyr.
Yn 1885 cymerodd George Sholto Gordon Douglas-Pennant yr awenau yn lle ei dad,
a’r flwyddyn wedyn apwyntiwyd E. A. Young yn rheolwr. Gwaethygodd y berthynas
â’r gweithwyr, ac ym mis Medi 1986 dechreuodd anghydfod a ddisgrifid gan y
rheolwyr fel streic, tra dywedai’r gweithwyr eu bod wedi eu cloi allan o’r
chwarel. Aeth y gweithwyr yn ôl i’r chwarel yn Awst 1897, fwy neu lai ar delerau
Arglwydd Penrhyn. Ar 22 Tachwedd 1900 dechreuodd ail streic (neu ail
gloi-allan), a barhaodd am dair blynedd. Roedd yr achosion yn gymhleth, ond
roeddynt yn cynnwys cynnydd yn yr arfer o osod rhannau o’r chwarel i
gontractwyr. Yn hytrach na chytuno ar eu bargeinion eu hunain, roedd y
chwarelwyr wedyn yn gweithio am gyflog i’r contractwyr. Nid oedd gan yr undeb
ddigon o arian i dalu tâl streic digonol, a bu cyni mawr ymysg y 2,800 o
weithwyr. Ail agorodd Arglwydd Penrhyn y chwarel ym mis Mehefin 1901, a
dychwelodd tua 500 o weithwyr iddi. Ystyrid hwy yn “Fradwyr” gan y gweddill. Yn
y diwedd bu raid i’r gweithwyr ddychwelyd i’r chwarel ym mis Tachwedd 1903 ar
delerau Arglwydd Penrhyn. Gwrthodwyd ail-gyflogi llawer o’r gweithwyr oedd wedi
bod yn amlwg yn yr undeb, a gadawodd llawer o weithwyr yr ardal yn barhaol.
Gadawodd yr anghydfod etifeddiaeth o chwerwder yn ardal Bethesda.



https://cy.wikipedia.org/wiki/Cherokee

Grŵp ethnig o frodorion Gogledd America yw’r Cherokee. Daw’r gair "Cherokee" o’r
iaith Choctaw "Cha-la-ke", sy’n golygu "y rhai sy’n byw yn y mynyddoedd". Yn
wreiddiol roedd y Cherokee yn eu galw eu hunain y is Ah-ni-yv-wi-ya ("Y brif
pobl"). Maent yn siarad Cherokee, iaith Iroquoiaidd, sy’n defnyddio orgraff a
ddyfeisiwyd gan Sequoyah.

Pan ddaethant i gysylltiad ag Ewropeaid gyntaf yn y 1600au roeddynt yn byw yn
nwyrain a de-ddwyrain yr hyn sy’n awr yr Unol Daleithiau, yn enwedig taleithiau
Georgia, Gogledd Carolina a De Carolina . Ystyrid hwy yn un o’r Pum Llwyth
Gwareiddiedig. Yn y 1830au, gyda phoblogaeth Ewropeaidd y tiriogaethau hyn yn
cynyddu’n gyflym. gorfodwyd y rhan fwyaf ohonynt i symud tua’r gorllewin i
Lwyfandir Ozark yn yr hyn a elwir yn Llwybr y Dagrau.

Yn ôl cyfrifiad 2000 yn yr Unol Daleithiau, y Cherokee yw’r mwyaf niferus o’r
563 llwyth brodorol yn yr Unol Daleithiau, y rhan fwyaf ohonynt yn Oklahoma. Yn
y blynyddoedd diwethaf mae dadlau wedi bod a ddylai disgynyddion caethweision
duon fu ym mherchenogaeth y Cherokee yn y cyfnod cyn Rhyfel Cartref America gael
eu hystyried fel aelodau o genedl y Cherokee. Mae’r ddadl yn parhau yn 2007,
gyda nifer o achosion llys.



https://cy.wikipedia.org/wiki/Celtiaid

Defnyddir y term y Celtiaid gan haneswyr ac archeolegwyr am bobl a oedd yn byw
ar draws ardal eang yn cynnwys canolbarth a gorllewin Ewrop, gyda rhai pobloedd
yn ymestyn cyn belled ag Asia Leiaf. Defnyddir y term hefyd am genhedloedd
modern sy'n siarad iaith Geltaidd neu a oedd yn siarad iaith Geltaidd hyd yn
weddol ddiweddar. Mae tebygrwydd yn dal i'w weld yn ieithoedd Celtaidd a
diwylliant Celtaidd y bobloedd hyn heddiw, yn enwedig rhwng y tair iaith
Frythoneg (Cymraeg, Llydaweg, a Chernyweg) a rhwng y tair iaith Oideleg (Gaeleg,
Gwyddeleg, a Manaweg).

Mae'r diffiniad o "Gelt" yn bwnc dadleuol iawn, rhywbeth sy'n wir am Geltiaid yr
hen-fyd a'r Celtiaid modern. Awgryma llawer o'r cyfeiriadau at Geltiaid yn yr
hen-fyd gan awduron Groegaidd eu bod yn byw i'r gogledd o drefedigaeth Roegaidd
Massalia (Marseille heddiw) yng Ngâl, ond mae rhai awduron i bob golwg yn eu
lleoli yng nghanolbarth Ewrop. Dywed Herodotus eu bod yn byw o gwmpas tarddle
Afon Donaw; ond mae'n eglur ei fod ef yn credu fod Afon Donaw yn tarddu lawer
ymhellach i'r gorllewin nag y mae mewn gwirionedd. Lleolir y Celtiaid yng Ngâl
gan y rhan fwyaf o awduron Rhufeinig; dywed Iŵl Cesar fod y bobl oedd yn eu galw
eu hunain yn "Geltiaid" yn eu hiaith eu hunain yn byw yng nghanolbarth Gâl.

Dechreuodd y defnydd modern o'r term "Celtaidd" yn y 18g pan ddangosodd Edward
Lhuyd fod ieithoedd megis Cymraeg, Llydaweg a Gwyddeleg yn perthyn i'w gilydd.
Rhoddodd yr enw "ieithoedd Celtaidd" arnynt. Yn ddiweddarach, yn gam neu'n
gymwys, cysylltwyd y Celtiaid a diwylliannau yn yr ystyr archeolegol sy'n
cynnwys y diwylliant Hallstatt a diwylliant La Tène. Ystyria'r mwyafrif o
ysgolheigion fod y "byd Celtaidd" yn yr hen-fyd yn cynnwys Celt-Iberiaid
(Portiwgal a Sbaen heddiw, gan gynnwys Galicia), trigolion Prydain ac Iwerddon,
y Galiaid yng Ngâl (Ffrainc, gogledd yr Eidal, y Swistir a'r cylch) a'r
Galatiaid (Asia Leiaf: Twrci heddiw). Mae rhai ysgolheigion yn dadlau na ddylid
ystyried trigolion Prydain ac Iwerddon fel Celtiaid yn yr ystyr yma.

Y gwledydd a ystyrir yn "wledydd Celtaidd" heddiw fel rheol yw'r chwe chenedl
Geltaidd yng ngogledd-orllewin Ewrop - yr Alban, Cernyw, Cymru, Iwerddon, Ynys
Manaw, a Llydaw. Mae nifer o daleithiau neu ardaloedd mewn gwledydd eraill hefyd
yn hawlio etifeddiaeth Geltaidd, yn arbennig Galicia ac Asturias yn Sbaen.

Ceir llawr o gyfeiriadau gan awduron o'r hen-fyd yn ysgrifennu mewn Groeg a
Lladin at y Celti (Κελτός, Κελτοί) neu'r Celtae am lwythau yng ngogledd yr Eidal
ac i'r gogledd o'r Alpau, ac yn ddiweddarach am lwythau yn siarad ieithoedd
cyffelyb yn Anatolia. Mae enw'r Galli' (Galiaid) a Galatae (Galatiaid) yn dod
o'r un gwreiddyn. Defnyddid y gair Celtiberi am drigolion canolbarth Sbaen.

Nid oes sicrwydd am darddiad yr enw. Gall darddu o hen air Indo-Ewropeaidd;
efallai *k'el yn golygu "cuddio" (cymharer Cymraeg "celu") neu *kel yn golygu
"gyrru ymlaen".

Yn ôl chwedl a adroddir gan Diodorus Siculus, roedd y Galiaid yn ddisgynyddion i
Heracles. Dywedir fod Heracles wedi ymweld ag Alesia yng Ngâl a bod merch y
brenin yno wedi syrthio mewn cariad ag ef. Ganwyd mab o'r enw Galates iddynt. Yn
ôl y chwedl yma, Celtus oedd cyndad y Celtiaid.

Mae'r cyfeiriadau cynnar ar y Celtiaid yn dod gan awduron Groegaidd, ac yn
ddiweddarach gan awduron Rhufeinig. Crybwyllwyd y Celtiaid am y tro cyntaf gan y
Groegwr Hecataeus o Filetos ym 517 CCC. Fe'i gelwid yn Κελτοί (keltoi), sydd yn
golygu "pobl gudd". Dywed Hecataeus fod dinas Roegaidd Massillia (Marseille)
wedi ei sefydlu yng ngwlad y Ligwriaid, gerllaw gwlad y Celtiaid. Mae hefyd yn
crybwyll tref Geltaidd o'r enw Nyrax, sydd yn ôl pob tebyg yn cyfateb i Noricum
yn Awstria. Ceir y cyfeiriad enwocaf atynt gan Roegwr arall, Herodotus, yng
nghanol y 5ed ganrif CCC. Dywed ef:

Mae Afon Donaw yn tarddu yng nghanolbarth yr Almaen, ond mae'n ymddangos oddi
wrth hyn fod Herodotus yn credu ei bod yn tarddu lawer ymhellach i'r gorllewin,
ym mynyddoedd y Pyreneau. Roedd "Pileri Ercwlff" yn yr hen fyd yn gyfeiriad at y
creigiau bob ochr i Gulfor Gibraltar. Mae'n amlwg fod Herodotus yn meddwl am y
Celtiaid fel pobl yn byw yn y gorllewin; de-orllewin Ffrainc neu ogledd-orllewin
Sbaen yn ôl pob tebyg.

Mae'r daearyddwr Groegaidd Strabo yn y ganrif gyntaf CCC. yn lleoli Celtica yng
Ngâl, a cheir cyfeiriadau at yr ardal yma gan nifer o awduron eraill, er bod
rhai'n rhoi lleoliad gwahanol i'r Keltoi. Ceir cyfeiriadau gan awduron megis
Polybius, Posidonius, Diodorus Siculus a Plinius yr Hynaf.

Ceir yr unig gyfeiriad gan awdur clasurol at bobl oedd yn eu galw eu hunain yn
"Geltiaid" gan Iŵl Cesar ym mrawddeg gyntaf enwog ei lyfr De Bello Gallico oedd
yn adrodd hanes ei ymgyrchoedd milwrol yng Ngâl a'i ymweliadau a Phrydain:

Dywed Cesar fod trigolion y tri rhanbarth yma yn siarad ieithoedd gwahanol. Cred
rhai ysgolheigion mai at dafodieithoedd gwahanol yn hytrach nag ieithoedd y
mae'n cyfeirio yma. Treuliodd Cesar flynyddoedd yn ymgyrchu yng Ngâl, a cheir
cryn dipyn o fanylion am arferion y Galiaid yn ei lyfr. Un pwynt a wneir gan
awduron megis Simon James yn y blynyddoedd diwethaf yw nad oes unrhyw awdur
clasurol yn cyfeirio at drigolion Prydain ac Iwerddon fel Celtiaid. Er hynny,
mae Cesar yn De Bello Gallico yn dangos cysylltiadau clos rhwng Gâl a Phrydain
mewn diwylliant, iaith a chrefydd.

Mae ansicrwydd mawr ymhlith ysgolheigion ynglŷn â mamwlad wreiddiol y Celtiaid.
Un awgrym yw bod yr iaith Gelteg wreiddiol wedi datblygu ymhell i'r dwyrain,
efallai o gwmpas y Môr Du. Nid oes sicrwydd o hyn, ac erbyn i siaradwyr
ieithoedd Celtaidd gael eu cofnodi gan haneswyr clasurol, roeddynt yn byw ar
draws rhan helaeth o Ewrop.

Un anhawster yw diffinio beth yn union a olygir wrth sôn am "Geltiaid". Dywed
Myles Dillon er enghraifft:

Tuedd archeolegwr, ar y llaw, arall, yw diffinio "Celtiaid" fel pobl ag iddynt
fath arbennig o ddiwylliant yn yr ystyr archeolegol. Cred rhai ysgolheigion fod
Diwylliant y Meysydd Wrnau yng ngogledd yr Almaen a'r Iseldiroedd yn dynodi
presenoldeb Celtiaid. Roedd y diwylliant yma yn amlwg yng nghanolbarth Ewrop
rhwng tua 1200 CCC a 700 CCC. Mae'r diwylliant Hallstatt a ddatblygodd yng
nghanolbarth Ewrop rhwng tua 700 CCC a 500 CCC hefyd wedi ei gysylltu â'r
Celtiaid.

Dilynwyd y diwylliant Hallstatt gan ddiwylliant La Tène, hefyd yng nghanolbarth
Ewrop. Cysylltir y diwylliant hwn gyda'r Celtiaid gan lawer o ysgolheigion, sy'n
nodi bod cryn nifer o enwau Celtaidd ar afonydd o gwmpas rhan uchaf Afon Donaw
ac Afon Rhein. Cred eraill fod y diwylliant La Tène yn rhy hwyr i fod yn brawf o
leoliad mamwlad y Celtiaid, a'u bod wedi ymledu i'r ardaloedd hyn o rywle arall.
Ni ymdaenodd diwylliant La Tène i bob ardal Geltaidd ei hiaith; roedd Sbaen a'r
rhan fwyaf o Iwerddon tu allan i draddodiad La Tène.

Syniad arall yw bod mamwlad y Celtiaid fwy tua'r gorllewin. Mae'r haneswyr
Diodorus Siculus a Strabo yn awgrymu mai yn ne Ffrainc yr oedd mamwlad y
Celtiaid, tra awgrymodd Plinius yr Hynaf fod Celtica, gwlad wreiddiol y
Celtiaid, ger aber yr Afon Guadalquivir yn ne Spaen a Portiwgal. Mae ymchwil
ddiweddar wedi nodi tebygrwydd genidol rhwng y Cymry a'r Gwyddelod a'r Basgiaid,
sy'n awgrymu lledaeniad tua'r gogledd o Sbaen ar hyd yr arfordir, symudiad a
ddechreuodd tua 15,000 o flynyddoedd yn ôl..

Dengys astudiaethau o elfennau Celtaidd eu hiaith mewn enwau lleoedd yn Ewrop
gan Patrick Sims-Williams fod y ganran uchaf o leoedd gydag enwau o darddiad
Celtaidd yng Ngâl, Prydain a Sbaen, gyda chanran lawer is ymhellach i'r dwyrain.

Erbyn i awduron clasurol ddechrau crybwyll y Celtiaid yn y 6ed ganrif CCC.,
roedd pobloedd yn siarad ieithoedd Celtaidd yn ymestyn dros ran helaeth o
orllewin a chanolbarth Ewrop, yn cynnwys Gâl, Prydain, rhan helaeth o Benrhyn
Iberia a'r rhan o ganolbarth Ewrop i'r gogledd o'r Alpau. Credir fod y Celtiaid
ar Benrhyn Iberia yn ffurfio dau ddiwylliant gwahanol, un grŵp yn y
gogledd-orllewin yn cynnwys y llwythau Lwsitanaidd yn yr hyn sy'n awr yn
wladwriaeth Portiwgal a llwythau yng ngogledd a gorllewin Sbaen megis yn
Galicia, Asturias a Cantabria. Yr ail grŵp oedd y Celtiberiaid yng nghanolbarth
Sbaen. Credir eu bod hwy yn gymysgedd o Geltiaid oedd wedi ymfudo o Gâl a'r
Iberiaid lleol.

Mae cofnod archeolegol o Geltiaid yn bresennol yng ngogledd yr Eidal cyn
gynhared â'r 6ed ganrif CCC. Yn ôl yr hanesydd Diodorus Siculus ymosododd
Celtiaid oedd yn byw i'r gogledd o'r Alpau ar ogledd yr Eidal yn 391 CCC. a
meddiannu'r ardal o gwmpas dyffryn Afon Po, yr ardal a alwai'r Rhufeiniaid yn
Gallia Cisalpina. Y Celtiaid a sefydlodd ddinas Milan.

Ymhellach i'r dwyrain, roedd teyrnas Geltaidd y Scordisci wedi sefydlu eu
prifddinas yn Singidunum (Belgrade heddiw) erbyn y 3edd ganrif CCC. Mae hefyd
lawer o olion archeolegol mewn rhannau o Hwngari. Cofnodir fod Galiaid wedi
ymsefydlu yn Pannonia yn y 3edd ganrif CCC. oherwydd gorboblogi yng Ngâl, ac yn
279 CCC ymosododd byddin o'r Galiaid hyn dan arweiniad Brennus ar y Groegiaid,
gan eu gorchfygu yn Thermopylae a cheisio anrheithio cysegr Apollo yn Delphi cyn
cael eu gorfodi i encilio. Ymsefydlodd rhai o'r Celtiaid hyn yn Thrace
(Bwlgaria), a symudodd un garfan i Anatolia tua 278 CCC, lle gelwid hwy'r
Galatiaid. Nododd Sant Sierôm yn y 4g fod gan y Galatiaid eu hiaith eu hunain,
oedd yn debyg i iaith y Treveri yng Ngâl..

Y farn gyffredinol hyd yn weddol ddiweddar oedd bod yr ieithoedd Celtaidd wedi
cyrraedd Prydain ac Iwerddon trwy i nifer fawr o Geltiaid ymfudo yno o'r
cyfandir yn ystod Oes yr Haearn a disodli'r boblogaeth flaenorol. Barn llawer o
ysgolheigion bellach yw na fu ymfudiad mawr o'r fath. Cred rhai bod yr ieithoedd
Celtaidd wedi bod yn bresennol yn yr ynysoedd ers Oes yr Efydd, ac awgrymodd
Oppenheimer y gallent fod wedi bod yno ers y cyfnod Neolithig.

Yn 387 CCC ymosododd llwyth Celtaidd y Senones o ogledd yr Eidal ar ddinas
Rhufain dan ei harweinydd Brennus (neu Brennos). Gorchfygasant y Rhufeiniad ym
Mrwydr yr Allia, a meddiannu'r cyfan o ddinas Rhufain heblaw bryn y Capitol. Bu
raid i'r Rhufeiniaid dalu swm mawr o aur i achub y ddinas. Yn ôl y stori enwog,
pan oeddynt yn talu'r aur i'r Senones, datblygodd ffrae ynghylch y pwysau oedd
yn cael eu defnyddio i fesur yr aur. Ymatebodd Brennus trwy daflu eu cleddyf ar
ben y pwysau gyda'r geiriau "Vae victis" ("Gwae'r gorchfygedig"). Yn
ddiweddarach llwyddodd y conswl Furius Camillus i orchfygu Brennus ac arbed y
ddinas.

Gorchfygwyd byddin Geltaidd gan y Rhufeiniaid ym Mrwydr Telemon yn 225 CCC., ond
dim ond yn 192 CCC y gorchfygodd y Rhufeiniaid y teyrnasoedd Celtaidd annibynnol
olaf yn yr Eidal. Ymosododd y Rhufeiniaid ar Sbaen yn 218 CCC fel rhan o'u
rhyfel yn erbyn y Carthaginiaid oedd wedi meddiannu rhannau o Sbaen. Erbyn tua
200 CCC roedd y Rhufeiniad yn rheoli'r rhan fwyaf o Benrhyn Iberia, er mai dim
ond yn 19 CCC y concrwyd pob rhan yn derfynol.

Yn 125 CCC ymosododd y Rhufeiniaid ar dde Gâl, yn dilyn cais am gymorth gan
drigolion dinas Massilia. Erbyn 121 CCC roeddynt wedi concro rhan
dde-ddwyreiniol Gâl; yn ddiweddarach daeth y rhan yma yn dalaith Rufeinig dan yr
enw Gallia Narbonensis. Concrwyd gweddill Gâl gan Iŵl Cesar mewn cyfres o
ymgyrchoedd rhwng 58 CCC a 51 CCC. Y frwydr dyngedfennol oedd Brwydr Alesia yn
52 CCC, pan orchfygodd Cesar gynghrair o lwythau Celtaidd dan arweiniad
Vercingetorix o lwyth yr Arverni.

Roedd Iŵl Cesar wedi ymosod ar Brydain ddwywaith yn ystod ei ymgyrchoedd yn
erbyn y Galiaid, ond dim ond yn 43 CC y gwnaed ymgais benderfynol i ymgorffori
Prydain yn yr Ymerodraeth Rufeinig. Dros y blynyddoedd nesaf, ymestynnodd y
Rhufeiniaid eu rheolaeth dros yr ynys. Cyrhaeddwyd y penllanw yn tua 83 neu 84
CC pan orchfygodd Agricola y Caledoniaid ym Mrwydr Mons Graupius yn yr hyn sy'n
awr yn ogledd yr Alban. Fodd bynnag, ni allodd y Rhufeiniaid ddal ei gafael ar y
rhan fwyaf o'r Alban, ac adeiladwyd Mur Hadrian i amddiffyn y ffin. Yng ngogledd
yr Alban ac yn Iwerddon, nas ymosodwyd arni gan y Rhufeiniaid, parhaodd
teyrnasoedd Celtaidd annibynnol mewn bodolaeth.

Ni fu erioed, hyd y gwyddir, unrhyw fath ar ymerodraeth Geltaidd. Yn hytrach,
roedd cryn nifer o unedau a elwir yn draddodiadol yn "llwythau", er bod rhai o'r
rhain yn fwy datblygedig na'r diffiniad arferol o "lwyth", ac yn hytrach yn
wladwriaethau. Daw'r manylion am y llwythau hyn o nifer o ffynonellau, yn
arbennig De bello Gallico Iŵl Cesar yn y ganrif 1af CCC, ac yn ddiweddarach
Geographia Ptolemi, sy'n enwi llawer o lwythau a'u prif ddinasoedd.

Ymhlith llwythau pwysicaf canolbarth Gâl, roedd yr Arverni, y Carnutes, yr Aedui
a'r Allobroges. Yng ngogledd-ddwyrain Gâl, roedd nifer o lwythau a elwid y
Belgae, oedd efallai o darddiad Almaenaidd yn wreiddiol, yn cynnwys y Treveri
a'r Nervii. Ceid rhai llwythau Belgaidd yn ne-ddwyrain Lloegr hefyd; ymddengys
eu bod wedi mudo yno ychydig cyn ymweliad cyntaf Iŵl Cesar â'r ynys. Gweler
Rhestr o lwythau Celtaidd am restr gyflawn.

Rheolid y rhan fwyaf o'r llwythau hyn gan frenhinoedd. Roedd gan ambell lwyth,
megis yr Eburones ddau frenin ; efallai rhag ofn i un fynd yn rhy bwerus, megis
dau frenin Sparta. Ymysg yr Aedui, yr Helvetii a rhai pobloedd eraill, roedd
ynadon etholedig wedi cymryd lle'r brenin erbyn cyfnod Cesar. Gelwid prif ynad
yr Aedui yn Vergobret, ac etholid ef am gyfnod o flwyddyn.

O dan y brenhinoedd roedd yr uchelwyr; dywed Cesar fod pawb o bwys ymysg y
Celtiaid yn perthyn un ai i'r uchelwyr (equites) neu'r Derwyddon. Roedd gan
nifer o lwythau senedd yng nghyfnod Cesar; er enghraifft roedd gan y Nervii
senedd o 300 . Ychydig o rym oedd gan y bobl gyffredin; gallent ddod yn
ddilynwyr uchelwyr a chael eu hamddiffyn ganddo yn gyfnewid am eu teyrngarwch.

Amaethyddiaeth oedd yr elfen bwysicaf yn economi'r rhan fwyaf o'r llwythau, yn
cynnwys tyfu cnydau a chadw anifeiliaid. Roedd gwartheg yn arbennig o bwysig,
ond cedwid defaid a moch hefyd. Ystyrid y ceffyl o bwysigrwydd mawr ar gyfer
dynodi statws ac ar gyfer rhyfel. Roedd mwyngloddio yn bwysig i rai o'r bobloedd
Geltaidd hefyd, yn enwedig cloddfeydd halen yng nghanolbarth Ewrop.

Dechreuodd rhai pobl Geltaidd fathu eu darnau arian eu hunain tua diwedd y 3edd
ganrif CCC, efallai oherwydd dylanwad Groegaidd. Erbyn y ganrif 1af CCC roedd
llawer o'r llwythau yn cynhyrchu eu darnau arian eu hunain. Dengys eitemau a
gladdwyd gyda'r meirwon fod masnach sylweddol rhwng rhai o'r bobloedd Geltaidd
a'r gwledydd o amgylch Môr y Canoldir. Ymhlith yr eitemau a allforid roedd
haearn, tun, gwlân a halen, tra mewnforid gwydr, gwin ac eitemau eraill.

Cysylltir y Celtiaid yn aml â diwylliant Hallstatt. Mae'r diwylliant yma yn
dyddio o ddiwedd yr Oes Efydd a rhan gyntaf yr Oes Haearn yng nghanolbarth
Ewrop. Yn sicr cofnodir pobloedd oedd yn siarad ieithoedd Celtiaid mewn llawer
o'r ardaloedd lle ceir y diwylliant yma, ond mae'n debyg fod pobloedd oedd yn
siarad ieithoedd eraill yn dangos nodweddion y diwylliant yma hefyd.

Dilynwyd diwylliant Hallstatt dan Diwylliant La Tène yn ddiweddarach yn yr Oes
Haearn, eto yng nghanolbarth Ewrop i'r gogledd o'r Alpau. Mae rhywfaint mwy o
sail dros gysylltu'r Celtiaid â'r diwylliant yma, ac mae celfyddyd gwaith metel
La Tène yn dangos nodweddion celfyddyd Geltaidd. Ymledodd diwylliant La Tène cyn
belled â Phrydain a rhan o Iwerddon; er enghraifft ystyrir y casgliad o eitemau
a ddarganfuwyd yn Llyn Cerrig Bach ar Ynys Môn yn un o'r casgliadau pwysicaf o
gelfi La Tène yn Ynysoedd Prydain.

Nodweddir celfyddyd y Celtiaid gan duedd at batrymau abstract, defnydd o
linellau troellog, delweddau anthropomorffig a defnydd o anifeiliaid a
phlanhigion. Efallai mai'r esiampl enwocaf o gelfyddyd Geltaidd yw Pair
Gundestrup. Mae eu celfyddyd hefyd ar feini ledled Ewrop.

Roedd bywyd y Celtiaid yn amrywio cryn dipyn mewn gwahanol rannau o'r byd
Celtaidd. Mewn rhai rhannau adeiledid bryngaerau amddiffynnol, rhai ohonynt o
faint sylweddol iawn. Ar y cyfandir o ddiwedd y 3edd ganrif CCC ymlaen,
datblygodd trefi a elwir yn Oppida. Mae cloddio archeolegol wedi bod mewn nifer
o'r rhain, yn cynnwys Magdalensberg yn Awstria, Manching yn yr Almaen a Bibracte
ac Alesia yn Ffrainc.

Ceir llawer o gyfeiriadau at fywyd a nodweddion y Celtiaid gan awduron clasurol.
Maent yn cytuno fod y Celtiaid yn bobl ryfelgar, ond eu bod yn ymladd fel
casgliad o unigolion yn hirach nag fel byddin ddisgybledig yn null y
Rhufeiniaid. Dywedir eu bod yn hoff o gasglu pennau eu gelynion a'u harddangos
yn eu pentrefi. Ymddengys fod gan y pen dynol arwyddocâd neilltuol i'r Celtiaid,
ac efallai fod adlewyrchiad o hyn yn chwedl Branwen ferch Llŷr ym Mhedair Cainc
y Mabinogi, lle mae Bendigeidfran, wedi ei glwyfo hyd angau, yn gorchymyn torri
ei ben a'i gladdu yn Llundain i amddiffyn y deyrnas.

Roedd pedair prif ŵyl yn y flwyddyn Geltaidd: "Imbolc" (Gŵyl y Canhwyllau) ar 1
Chwefror, yn gysylltiedig â'r dduwies Brigit ("Ffraid" yn Gymraeg); "Beltain"
(Gŵyl Galan Mai) ar 1 Mai, yn gysylltiedig â ffrwythlondeb ac efallai â duw'r
haul, Belenos; "Lughnasa" (Gŵyl Galan Awst) ar 1 Awst yn gysylltiedig â'r
cynhaeaf a'r duw Lugh neu Lleu Llaw Gyffes, a "Samhain" (Gŵyl Galan Gaeaf), yr
ŵyl bwysicaf y pedair, ar 31 Hydref. Ar Ŵyl Galan Gaeaf, roedd y ffiniau rhwng y
byd daearol a'r arall-fyd yn diflannu, syniad sy'n parhau i raddau yn rhai o
arferion dathlu Gŵyl Galan Gaeaf. Calendr Coligny o Ffrainc, wedi ei ysgrifennu
yng Ngaeleg, yw'r brif ffynhonnell ar gyfer y calendr Celtaidd. Dywed Iŵl Cesar
eu bod yn mesur cyfnodau amser yn ôl nosweithiau yn hytrach na dyddiau, rhywbeth
sydd efallai wedi goroesi yn y gair Cymraeg "pythefnos".

Er bod cymdeithasau'r Celtiaid yn un batriarchaidd, mae'n ymddangos fod i
ferched safle uwch yn eu plith nag yn y rhan fwyaf o gymdeithasau'r cyfnod. Er
enghraifft, un o'r darganfyddiadau mwyaf ysblennydd o'r byd Celtaidd yw bedd yn
Vix yn nyffryn Afon Seine sy'n dyddio o tua 500 CCC. Bedd dynes oedd hon; ar un
adeg fe'i disgrifid gan ysgolheigion fel "tywysoges Vix", ond y farn gyffredinol
erbyn hyn yw mai math o offeiriades neu siaman oedd hi. Ceir hanes Buddug
(Boudica) yn arwain gwrthryfel yn erbyn Rhufain, ac mae esiamplau eraill megis y
breninesau Cartimandua ym Mhrydain a Medb yn Iwerddon, y ddwy i bob golwg a mwy
o rym a dylanwad na'u gwŷr. Mae'r hanesydd Dio Cassius yn nodi rhyddid rhywiol
merched Celtaidd:

Roedd crefydd draddodiadol y Celtiaid yn cynnwys nifer fawr o dduwiau. Duwiau
lleol oedd llawer o'r rhain, a'u dylanwad wedi ei gyfyngu i lecyn arbennig. Ar y
llaw arall roedd rhai duwiau oedd yn cael eu haddoli dros ardal eang iawn. Er
enghraifft mae Lleu yng Nghymru yn cyfateb i Lugh yn Iwerddon a Lugos yng Ngâl.
Mae'r "Dinlle" yn yr enw Dinas Dinlle yn ei hanfod yr un enw â Lugdunum, hen enw
dinas Lyon. Ymddengys fod Epona, duwies geffylau'r Galiaid (cymharer y gair
"ebol" yn Gymraeg) yr un dduwies a Macha yn Iwerddon a Rhiannon yng Nghymru. Mae
nifer o'r cymeriadau ym Mhedair Cainc y Mabinogi, fel Lleu a Rhiannon, i bob
golwg yn dduwiau Celtaidd wedi eu troi yn gymeriadau o gig a gwaed. Esiampl
arall yw Manawydan fab Llŷr, sy'n cyfateb i dduw'r môr, Manannán mhac Lir, yn
Iwerddon. Uniaethir Mabon fab Modron yn chwedl Culhwch ac Olwen a'r duw Maponos,
a enwir ar nifer o arysgrifau yng Ngâl a Phrydain. Un o'r prif dduwiau oedd y
duw corniog, Cernunnos, efallai duw hela ac arglwydd y fforest. Elfen arall oedd
yn adnabyddus trwy'r byd Celtaidd oedd y triawd o fam-dduwiesau. Dywed rhai bod
yr hen grefydd Geltaidd wedi goroesi mewn ffurf o Neo-baganiaeth.

Mae awduron Rhufeinig yn cysylltu'r Celtiaid a'r Derwyddon ac yn cyfeirio at
seremonïau crefyddol mewn llwyni coed sanctaidd. Ceir cyfeiriad at hyn yn hanes
Tacitus am ymosodiad y Rhufeiniad dan Suetonius Paulinus ar Ynys Môn yn 60 CC.
Yn ôl Poseidonius ac awduron eraill roedd tri dosbarth yn gyfrifol am grefydd a
diwylliant Gâl, y derwyddon, y beirdd a'r vates. Dywed rhai awduron Rhufeinig,
er enghraifft Iŵl Cesar a Plinius yr Hynaf, fod y Celtiaid yn aberthu bodau
dynol i'r duwiau. Yn ôl Cesar, roedd Derwyddiaeth wedi dechrau ym Mhrydain ac
wedi lledaenu i Gâl.

Cyrhaeddodd Cristnogaeth rannau mwyaf dwyreiniol y byd Celtaidd yn gynnar iawn;
er enghraifft ysgrifennodd Yr Apostol Paul ei Epistol at y Galatiaid cyn 64 CC.
Roedd Cristnogaeth wedi ei sefydlu yn y rhannau Celtaidd o'r Ymerodraeth
Rufeinig erbyn y 4g, a chenhadwyd Iwerddon yn y 5g. Yn Iwerddon, yr Alban, Cymru
a Llydaw, datblygodd yr hyn a elwir yn "Gristionogaeth Geltaidd". Teithiodd
cenhadon o Iwerddon, yn arbennig, ar hyd a lled y cyfandir, a thyfodd celfyddyd
nodweddiadol. Yr enghraifft enwocaf o'r gelfyddyd yma yw llawysgrif addurnedig
Llyfr Kells, sy'n dyddio o tua 800.

Mae'r ieithoedd Celtaidd yn perthyn i'r teulu ieithyddol Indo-Ewropeaidd. Nid yw
ysgolheigion yn cytuno ar eu perthynas ag is-deuluoedd eraill yn y teulu.

Mae anghytundeb hefyd ar sut yn union y dylid dosbarthu'r ieithoedd Celtaidd eu
hunain. Un dosbarthiad yw eu rhannu yn Gelteg Ynysig a Chelteg y Cyfandir. Roedd
Celteg y Cyfandir yn cynnwys sawl iaith a thafodiaith Celteg a siaredid ar
gyfandir Ewrop a rhan o Asia Leiaf, yn cynnwys, Galateg (iaith y Galatiaid),
Galeg (iaith Gâl, Celtibereg (iaith rhannau o Bortiwgal a Sbaen) a Leponteg
(iaith Gallia Cisalpina yng ngogledd Yr Eidal). Nid oes yr un o'r ieithoedd hyn
yn fyw heddiw, ond darganfuwyd nifer fawr o arysgrifau o Gâl, gogledd yr Eidal a
Sbaen. Sylwer mai iaith Ynysig yw Llydaweg, er mai ar y cyfandir y siaredir hi.

Mae'r ieithoedd Celtaidd gorllewinol, neu Ynysig, yn cael eu rhannu yn ddau
deulu neu gangen o Gelteg Ynysig: Goideleg, a elwir weithiau'n Gelteg Q, sy'n
cynnwys Gwyddeleg, Manaweg a Gaeleg yr Alban, a Brythoneg a elwir weithiau'n
Gelteg P, sef Cymraeg, Cernyweg a Llydaweg. Mae rhai ysgolheigion yn anghytuno
a'r dosbarthiad yma, ac yn credu fod yr ieithoedd Brythoneg yn perthyn yn nes i
ieithoedd megis Galeg tra bod yr ieithoedd Goideleg yn perthyn yn nes i Gelteg
Iberiaidd. Cred y rhan fwyaf o ysgolheigion bellach fod Picteg hefyd yn iaith
Frythonig.

Dywed nifer o'r awduron clasurol fod y Celtiaid yn ymwrthod ag ysgrifennu ac yn
trosglwyddo dysg ar dafod leferydd. Cyfeirio at yr offeiriaid neu'r derwyddon y
mae hyn yn bennaf fodd bynnag, a cheir llawr o arysgrifau o'r gwledydd Celtaidd
eu hiaith. Roedd rhai o'r arysgrifau Galeg cynnar yn defnyddio'r wyddor
Roegaidd, ond yn ddiweddarach defnyddid yr wyddor Ladin. Datblygodd gwyddor Ogam
yn Iwerddon yn gynnar yn y cyfnod Cristionogol, a cheir nifer fawr o feini gydag
arysgrif Ogam yn ne-orllewin Cymru hefyd, yn ogystal ag ambell un mewn mannau
eraill.

Ni oroesodd dim o lenyddiaeth Geltaidd y cyfandir. Mae'n debyg i Gâl, er
enghraifft, cael ei Seisnigeiddio cyn i'r llenyddiaeth lafar gael ei rhoi mewn
ysgrifen. Fodd bynnag, mae hen lenyddiaeth o Gymru ac yn arbennig o Iwerddon
wedi goroesi, sydd yn rhoi golwg ar fywyd Celtaidd. Ymhlith y pwysicaf o'r rhain
mae Cylch Wlster ac yn arbennig y Táin Bó Cúailnge ("gyrru ymaith wartheg
Cooley"), cerdd y credir ei bod wedi ei gosod yn y bedwaredd ganrif er bod y
llawysgrifau yn llawer mwy diweddar. Mae'n rhoi hanes rhyfel rhwng Wlster a
Connacht pan mae byddin Medb, brenhines Connacht yn ymosod ar Wlster i geisio
dwyn y tarw enwog Donn Cuailnge, ac ymdrechion yr arwr ieuanc Cúchulainn i'w
hatal. Yn ôl John Davies, "rhyfeddod yw canfod ynddi gyffelybiaethau â'r
disgrifiadau o'r Celtiaid a geir yng ngweithiau llenorion clasurol megis
Posidonius a Cesar" Cylch pwysig arall yw Cylch Fionn o tua'r un cyfnod, yn
adrodd hanes yr arwr Fionn mhac Cumhaill a'i wŷr.

Gellir gweld adlais o'r un arferion Celtaidd mewn rhannau o Bedair Cainc y
Mabinogi yng Nghymru, ac efallai yn arbennig yn chwedl Culhwch ac Olwen. Mae'n
debyg bod y chwedlau hyn wedi eu newid cryn dipyn gan gopïwyr Cristionogol, ond
ymddengys fod nifer o'r cymeriadau ar un adeg wedi bod yn dduwiau Celtaidd.

Yn y cyfnod diweddar, nododd yr hanesydd Albanaidd George Buchanan yn ei lyfr
Rerum Scoticarum Historia (1582) fod grŵp o ieithoedd ym Mhrydain ac Iwerddon a
hen iaith Gâl oedd ar wahân i'r ieithoedd Lladin a'r ieithoedd Germainid, a
galwodd hwy'r ieithoedd Galaidd. Ef oedd y cyntaf i ddefnyddio'r gair "Celt" am
rai o drigolion Prydain ac Iwerddon, gan awgrymu fod Gwyddeleg a Gaeleg yr Alban
wedi cyrraedd yno gydag ymfudwyr o dde Gâl. Nid oedd ef yn cynnwys y Brythoniaid
yn ei ddefnydd o "Celt".

Mae'r defnydd o'r geiriau 'Celtiaid' a 'Cheltaidd' yn yr ystyr fodern yn deillio
o lyfr a gyhoeddwyd yn 1703 gan y Llydawr Paul-Yves Pezron. Yn Antiquité de la
nation, et de langue des celtes dangosodd fod y Llydäwyr a'r Cymry yn perthyn
i'w gilydd, a dywedodd eu bod yn ddisgynyddion y Celtiaid yr oedd yr awduron
clasurol yn cyfeirio atynt.

Ym 1707 cyhoeddodd yr ieithydd a hynafiaethydd Edward Lhuyd y gyfrol
Glossography, y gyfrol gyntaf o'r Archaeologia Britannica arfaethedig a'r unig
un a welodd olau dydd, sy'n astudiaeth o iaith a diwylliant y gwledydd Celtaidd
ar seiliau gwyddonol. Dangosodd fod ieithoedd megis Cymraeg, Llydaweg a
Gwyddeleg yn perthyn i'w gilydd, a rhoddodd yr enw "ieithoedd Celtaidd" arnynt.
Roedd y llyfr yn garreg filltir bwysig; man cychwyn yr astudiaeth fodern o'r
ieithoedd Celtaidd. Ymddengys mai Lhuyd oedd y person cyntaf i ddefnyddio'r gair
"Celt" mewn rhywbeth tebyg i'w ystyr fodern, er mai term ieithyddol ydoedd
ganddo ef.

Datblygodd diddordeb yn y Celtiaid trwy'r 18g, er enghraifft llyfrau'r
hynafiaethydd William Stukeley yn rhoi pwyslais ar y derwyddon. Cyhoeddwyd
barddoniaeth oedd wedi ei briodoli i'r bardd Gaeleg Ossian, ond a oedd mewn
gwirionedd wedi eu hysgrifennu gan James MacPherson, a chawsant dderbyniad brwd.
Cafodd Iolo Morgannwg hefyd ddylanwad mawr; hoerai ef fod beirdd Morgannwg wedi
cadw traddodiad o ddoethineb oedd yn mynd yn ôl i gyfnod y derwyddon.

Yn y 19g tyfodd cenedlaetholdeb yn Iwerddon yn arbennig, ac arweiniodd hyn at
ddiddordeb yn y Celtiaid fel hynafiaid cenedl y Gwyddelod. Datblygwyd
cysylltiadau rhwng y gwledydd Celtaidd, er enghraifft yn dilyn ymweliadau'r
Llydäwr Théodore Hersart de la Villemarqué, awdur y Barzaz Breiz, a Chymru yn
1838 a 1839. Ymhlith yr astudiaethau ysgolheigaidd dylanwadol gellir nodi Essaie
sur la Poésie des Races Celtiques (1854) gan Ernest Renan ac On the Study of
Celtic Literature (1867) Matthew Arnold.

Cynhaliwyd cyngres Ban-geltaidd yn Sant-Brieg yn 1867, wedi ei threfnu gan
Charles de Gaulle, ewythr y cadfridog adnabyddus. Cynhaliwyd cyfarfod cyntaf Y
Gyngres Geltaidd yn 1917, a sefydlwyd mudiad mwy gwleidyddol, yr Undeb Celtaidd,
yn 1961. Y gwledydd Celtaidd yn ôl y ddau sefydliad yma yw yr Alban, Cernyw,
Cymru, Iwerddon, Ynys Manaw, a Llydaw. Rhain yw'r gwledydd lle siaredir iaith
Geltaidd neu lle siaredid iaith Geltaidd hyd yn gymharol ddiweddar. Mae nifer o
daleithiau neu ardaloedd mewn gwledydd eraill hefyd yn hawlio etifeddiaeth
Geltaidd, yn arbennig Galicia yn Sbaen, ac mae Gŵyl Ryng-Geltaidd Lorient yn
cydnabod Galicia ac Asturias fel gwledydd Celtaidd.

Oddeutu ail hanner y 1990au dadleuodd rhai archeolegwyr, megis John Collis a
Simon James, na ddylid cyfeirio at boblogaeth Ynys Prydain ac Iwerddon yn Oes yr
Haearn fel "Celtiaid". Sail eu dadl yw nad oes cofnod o'r defnydd o'r gair
"Celt" gan neb o drigolion yr ynysoedd hyn amdanynt eu hunain cyn gwaith Pezron
a Lhuyd ar ddechrau'r ddeunawfed ganrif, ac nad oes unrhyw awdur clasurol yn
cyfeirio atynt fel "Celtiaid", gyda Strabo yn gwahaniaethu rhwng trigolion
Prydain a'r Celti. Maent yn nodi hefyd fod cryn nifer o wahaniaethau rhwng
Prydain ac Iwerddon a'r cyfandir, megis y defnydd o dai crwn yn hytrach na
sgwâr.

Er bod Simon James, er enghraifft, yn pwysleisio nad yw hyn yn golygu fod y
defnydd o'r gair "Celt" am drigolion presennol gwledydd megis Iwerddon, Cymru a
Llydaw yn annilys, bu beirniadu llym ar y ddadl gan rai ysgolheigion eraill, er
enghraifft Ruth a Vincent Megaw. Awgrymwyd mai sail y ddadl oedd gelyniaeth
Seisnig tuag at ddatganoli ac integreiddio Ewropeaidd. Barn John Davies ar hyn
yw:



https://cy.wikipedia.org/wiki/Castell_Dolbadarn

Saif Castell Dolbadarn ar fryn creigiog gerllaw Llyn Padarn, bron rhwng y llyn
yma a Llyn Peris, yn agos i bentref Llanberis yng Ngwynedd. Dolbadarn oedd prif
amddiffynfa Tywysogion Gwynedd yng nghantref Arfon.

Adeiladwyd y castell gan Llywelyn ap Iorwerth (Llywelyn Fawr) i amddiffyn y
ffordd trwy Nant Peris o'r arfordir gogleddol i galon Eryri. Credir fod caer
wedi bod yno o'r chweched ganrif, ond mae'r rhannau hynaf o'r adeiladau
presennol yn dyddio o gyfnod Llywelyn.

Dywedir fod Llywelyn ap Gruffudd wedi defnyddio castell Dolbadarn i garcharu ei
frawd Owain ap Gruffudd yn yr 1250au. Gwyddir i Owain dreulio tua 20 mlynedd yn
garcharor. Yn ddiweddarach, yn ystod y rhyfeloedd yn erbyn Edward I o Loegr yr
oedd Dolbadarn yng ngofal brawd arall i Lywelyn, Dafydd ap Gruffudd. Wedi lladd
Llywelyn yng Ngilmeri, cipiwyd castell Dolbadarn gan fyddin dan Iarll Penfro.
Ffodd Dafydd i'r mynyddoedd, ond ychydig fisoedd wedyn daliwyd ef a'i ddienyddio
yn Amwythig. Defnyddiwyd gwaith coed y castell gan Edward i adeiladu Castell
Caernarfon. Credir i'r castell gael ei ddefnyddio i gadw carcharorion yn ystod
gwrthryfel Owain Glyndŵr yn nechrau'r bymthegfed ganrif.

Nodwedd amlycaf Castell Dolbadarn yw'r tŵr canolog crwn, sef y gorthwr, oedd ar
un adeg yn cynnwys tri llawr ac sy'n dal i fod tua 48 troedfedd o uchder, gyda
muriau 8 troedfedd o drwch. Nid oes dim yn weddill o'r lloriau mewnol, ond
gellir dringo'r grisiau cerrig tu mewn i fur y tŵr. Nid oes cymaint yn weddill
o'r adeiladau eraill oedd o gwmpas y tŵr yma, ond gellir gweld seiliau muriau
allanol gyda thyrau a neuadd.

Mae Castell Dolbadarn yn awr yng ngofal Cadw ac ar agor i'r cyhoedd. Gellir ei
gyrraedd o Lanberis.



https://cy.wikipedia.org/wiki/Castell

Mae Castell (benthyciad o'r Lladin castellum; Llydaweg Canol castell, Gwyddeleg
Canol caisel. Lluosog Cestyll.) yn adeilad sydd wedi'i amddiffyn yn gryf. Math
arbennig o amddiffynfa a ddatblygwyd yn yr Oesoedd Canol yw castell, ond mae ei
gynseiliau'n gorffwys yng nghyfnod pobl fel y Celtiaid yn Oes yr Haearn a godai
fryngaerau niferus, a'r Rhufeiniaid a godai gaerau ledled Ewrop a'r Môr
Canoldir. Ceir traddodiad o godi cestyll mewn nifer o wledydd eraill hefyd, e.e.
yn Tsieina a Siapan.

Ceir gwahanol fathau o gestyll wrth gwrs, megis Cestyll y Normaniaid a'r Cestyll
Cymreig. Llefydd milwrol ac amddiffynfeydd oedd cestyll yn yr Oesoedd Canol, yn
aml ar dir uchel gyda muriau trwchus a thyredau uchel, ac yn aml hefyd
rhagfuriau a ffos o gwmpas. Byddai'r ffenestri yn gul a'r drysau yn drymion.
Roedd y castell yn rheolir dref hefyd yn aml, gyda mur o gwmpas y dref yn
ogystal a barbican, hefyd. I fynd i mewn i'r castell, yr oedd rhaid mynd dros
bont godi a thrwy borthdy cryf â chlwydi a phorthcwlis. Roedd donjon (carchar
dan ddaear) mewn llawer o'r cestyll. Weithiau byddai'r castell dan warchae am
gyfnod hir a byddai rhaid ildio oherwydd diffyg bwyd.

Roedd y castell yn lle i drigo yn ogystal â bod yn amddiffynfa. Roedd ward
fewnol, llety, ystafelloedd byw ac siambrau cysgu, rhai ohonyn nhw'n gyfforddus
iawn, cegin, bwtri i gadw gwin neu gwrw, canolfan weinyddol a chapel. Roedd
stablau i'r meirch ac ysguborau i gadw bwyd iddynt. Ond y peth pwysicaf i gyd
oedd ffynnon neu ffynhonnell dŵr arall i gadw'r amddiffynwyr yn fyw adeg
gwarchae. Gwarchae oedd un o'r bygythiadau gwaethaf i gastell a dyna pam yr
oeddent yn ceisio bod mor hunangynhaliol â phosibl.

Roedd hi'n anodd i godi'r cestyll hyn weithiau am eu bod yn aml yn cael eu codi
ar dir estron. Yn achos y cestyll Seisnig yng Nghymru yr oedd rhaid cael
gweithwyr a chrefftwyr o Loegr neu gyfandir Ewrop ac fe'i gorfodid i adael eu
cartrefi i weithio yng Nghymru, efallai am flynyddoedd.

Yr oedd rhaid codi llawer o arian i godi'r cestyll hefyd. Y goruchwylwyr oedd yn
gofalu am yr ochr ariannol ac yn talu'r gweithwyr. Y pensaer oedd yn gyfrifol am
gynllunio'r castell a dewis safle i'w adeiladu. Y nesaf at y pensaer mewn
pwysicrwydd oedd y saer maen. Roedd yn bwysig cael chwarel yn gyfleus i gael
meini i'r muriau. Byddent yn hollti'r cerrig yn y chwarel i arbed cludo cerrig
diwerth heb eisiau. Roedd rhaid cael cerrig da a fyddai'n gorwedd yn esmwyth ar
ei gilydd er mwyn gwneud y muriau allanol yn gadarn.

Cafodd nifer o gestyll eu codi gan y tywysogion Cymreig, yn arbennig yn y cyfnod
rhwng yr 11g a thrydydd chwarter y 13g. Yn eu plith mae Castell Dolbadarn,
Castell Dolwyddelan, Dinas Emrys, Castell y Bere, Castell Cricieth, Castell
Carreg Cennen, Castell Dinefwr, Castell y Dryslwyn, a Castell Dinas Brân.

Adeiladwyd llawer o gestyll yng Nghymru yn y drydedd ganrif ar ddeg gan y
Normaniaid a hefyd gan y Saeson, yn bennaf gan Edward I o Loegr, er mwyn
cadarnhau ei goncwest, e.e. Castell Harlech, Castell Conwy a Chastell Caernarfon
yng Ngwynedd, neu Castell Biwmares yn Ynys Môn a Chastell Rhuddlan yn Y
Berfeddwlad (Clwyd). Y rhain oedd y Cylch Haearn o gestyll o amgylch Gogledd
Cymru.



https://cy.wikipedia.org/wiki/Carwyn_Jones

Prif Weinidog Cymru yw Carwyn Jones (ganwyd 21 Mawrth 1967). O 2007 i 2009 ef
oedd Cwnsler Cyffredinol ac Arweinydd y Tŷ yn Llywodraeth Cynulliad Cymru. Mae'n
aelod o'r Cynulliad dros Pen-y-bont ar Ogwr ers 1999. Mae'n fargyfreithwr ac yn
siarad Cymraeg yn rhugl.

Enillodd Carwyn Jones y ras i olynu Rhodri Morgan fel arweinydd y Blaid Lafur
yng Nghymru ar 1 Rhagfyr 2009, gyda 51.97% o'r bleidlais, gan drechu Edwina Hart
(29.19%) a Huw Lewis (18.84%). Enwebwyd ef gan y Cynulliad i olynu Rhodri Morgan
fel Prif Weinidog Cymru ar y 9 o Rhagfyr a chymerodd y llw drenydd, sef ddydd
Iau, 10 Rhagfyr mewn seremoni ffurfiol dan arweiniad y barnwr Mr Ustus Nigel
Davis yn swyddfa Carwyn Jones ym Mharc Cathays, Caerdydd.

Ad-drefnodd cabinet Llywodraeth y Cynulliad ar ôl dod yn brif weinidog. Penododd
Leighton Andrews, rheolwr ei ymgyrch, fel Gweinidog dros Blant, Addysg, a Dysgu
Gydol Oes. Ers ymddiswyddiad Gordon Brown yn 2010 Carwyn ydy'r Gweinidog uchaf
ei swydd yn y Blaid Lafur drwy wledydd Prydain.

Ei daith dramor gyntaf fel Prif Weinidog oedd i Gynhadledd Newid Hinsawdd y
Cenhedloedd Unedig yn Copenhagen ar 14 Rhagfyr 2009. Gadawodd y gynhadledd yn
gynnar y diwrnod canlynol oherwydd marwolaeth ei fam, Janice Jones.

Yn Etholiad Cynulliad Cenedlaethol Cymru, 2011 cynyddodd y Blaid Lafur y nifer o
aelodau oedd ganddynt i un yn llai na'r hyn oedd ei angen i fod yn y mwyafrif.
Penderfynodd Carwyn weithredu fel (ac i ffurfio) Llywodraeth yn hytrach na
pharhau efo'r glymblaid.



https://cy.wikipedia.org/wiki/Bas_(cemeg)

Dosbarth o folecylau cemeg yw'r basau. Fe'u diffinir yn ôl eu dawn wrth doddi
mewn dŵr i greu hydoddiant ag iddo grynodiad [OH-] yn fwy na 10-7 M. Gellir
cymharu hyn ag asid, sy'n creu hydoddiant ag iddo grynodiad [H+] yn fwy na 10-7
M.

Mewn cemeg, mae bas yn hylif chwerw, llithrig ac sy'n newid lliw dangosydd megis
litmws yn las. Mae hefyd yn adweithio gydag asid ac yn creu halennau drwy
adwaith cemegol. Mae hydrocsid alcali yn fas, ac felly metel alcalïaidd sodiwm
hydrocsid, calsiwm hydrocsid ayb. Mae'r mathau yma'n cynhyrchu ionau hydrocsid
mewn hylif ac felly'n cael eu galw'n basau Arrheniws.

Mae basau cryf yn gyfansoddion cemegol syml a all dynnu proton (H+) o foleciwl
asid gwan iawn mewn adwaith asid-bas. Ymhlith y basau cryf cyffredin mae:

Mewn biocemeg a bioleg moleciwlar, cyfeirir at fasau fel rhan nodweddiadol
niwcleotidau. Polymerau niwcleotid yw DNA ac RNA. Cynhwysir basau organig, yn
cynnwys atomau nitrogen (y pwrinau Adenin a Gwanin, a'r pyrimidinau Thymin,
Wracil a Cytosin ynghyd a basau llai cyfarwydd megys y pwrin Inosin), yn y
molecylau niwcleotid hyn.



https://cy.wikipedia.org/wiki/Asid

Mae asid yn aml yn cael ei gynrychioli gyda'r fformiwla HA [H+A−], ac fel arfer
yn cael ei ddiffinio fel cyfansoddyn cemegol sydd, o'i hydoddi mewn dŵr yn rhoi
hylif gydag actifedd ionau hydrogen uwch na dŵr pur h.y. gyda pH o lai na 7.0.
Mae'r ïon hydrogen, mewn gwirionedd, yn cael ei roi i gyfansoddion arall (a
elwir yn gyfansoddyn bas). Johannes Nicolaus Brønsted a Martin Lowry a ffurfiodd
y diffiniad o asid fel sylwedd sy'n 'cyfrannu' protonau (H+). Dyma'r diffiniad
sy'n cael ei dderbyn fynychaf drwy'r byd ond mae llawer iawn o ddiffiniadau
eraill ar gael

Mae asid asetig mewn finegr a'r asid swlffwrig mewn batri ceir yn enghreifftiau
o asid. O'r gair Lladin acidus sef 'sur' y daw'r gair asid. Yr hen air Cymraeg
am 'acid drops' ydy 'losin sur', er enghraifft. Gall asid fod yn hylif, nwy
neu'n solid.

Arrhenius oedd y cyntaf i ddarganfod mai hydrogen sy'n gyfrifol am nodweddion
cyfansoddion asidig. Diffiniodd asid fel cyfansoddyn sy'n cynyddu crynodiad
hydroniwm (H3O+) mewn hydoddiant dyfrllyd. Seiliwyd y diffiniad hwn ar ddaduniad
dŵr i hydroniwm ac hydrocsid;

Mewn dŵr pur, mae rhan fwyaf y moleciwlau yn bodoli fel H2O, ond ar unrhyw adeg
mae nifer bach o foleciwlau wedi'u daduno i hydroniwm ac hydrocsid. Mae dŵr pur
yn niwtral gan fod crynodiad hydroniwm yn hafal i grynodiad hydrocsid. Asid
Arrhenius yw sylwedd sy'n cynyddu crynodiad hydroniwm mewn hydoddiant dyfrllyd
drwy gyfrannu ionau hydrogen i'r dŵr.

Cyffredinoliwyd damcaniaeth Arrhenius gan Brønsted a Lowry a ddiffiniodd asid
fel sylwedd sy'n cyfrannu protonau i fas. Os caiff asid ei hydoddi mewn dŵr, y
dŵr sy'n ymddwyn fel y bas gan ei fod yn amffoterig. Er enghraifft wrth hydoddi
asid fformig mewn dŵr, sefydlir yr ecwilibriwm canlynol;

Mantais y diffiniad hwn yw ei fod ef ddim yn gyfyngedig i hydoddiant dyfrllyd.
Gall asid Brønsted-Lowry adweithio gydag unrhyw fas, nid dim ond gyda dŵr. Er
enghraifft gall asid hydroclorig adweithio gydag amonia;

Cyffredinoliodd Lewis ddamcaniaeth Arrhenius drwy ddiffinio asid fel sylwedd
sy'n derbyn pâr o electronau. Er enghraifft yn yr adwaith canlynol, mae
alwminiwm triclorid yn ymddwyn fel asid gan dderbyn pâr o electronau wrth y
clorin;

Mae'r diffiniad hwn felly'n cynnwys electroffiliau fel asidau. O ganlyniad, nid
yw'r rhan fwyaf o asidau Lewis yn dangos y nodweddion a gysylltir gydag asidau
cyffredin.

Yn ôl damcaniaeth Brønsted-Lowry, asid yw sylwedd sy'n cyfrannu protonau i fas.
Felly yn ôl y ddamcaniaeth hon, mae unrhyw asid yn sefydlu'r ecwilibriwm
canlynol mewn hyddodiant dyffrllyd;

Mae asidau cryf fel asid nitrig, asid hydroclorig ac asid swlffwrig yn daduno'n
llwyr mewn hydoddiant:

O ganlyniad, mewn hydoddiant asid cryf mae molaredd H+ yn hafal i folaredd HA ac
felly rhoddir y pH gan;

pH = − log 10 ⁡ ( [ HA ] ) {\displaystyle {\mbox{pH}}=-\log
_{10}{\left(\left[{\mbox{HA}}\right]\right)}}

Ar y llaw arall, dim ond ychydig bach y mae asidau gwan yn daduno mewn
hydoddiant dyfrllyd. Gellir mesur cryfder asid gwan gan gysonyn daduniad yr
asid, Ka, a roddir gan;

K a = [ H + ] [ A − ] [ HA ] {\displaystyle K_{a}={\frac
{[{\mbox{H}}^{+}][{\mbox{A}}^{-}]}{[{\mbox{HA}}]}}}

Po fwyaf yw'r Ka, y cryfaf yw'r asid. Fel arfer mae cysonion daduno asidau gwan
fel asid asetig yn llai na 0.100 mol dm−3 gan fod safle'r ecwilibriwm yn bell
i'r chwith;

Gan nad yw asidau gwan yn daduno'n llwyr mewn hydoddiant, nid yw [HA] yn hafal i
[H+]. Felly mae angen defnyddio cysonyn y daduniad wrth gyfrifo pH yr
hydoddiant. Gallwn dybio bod [H+] yn hafal i [A-], felly gallwn ail-ysgrifennu'r
cysonyn fel a ganlyn;

K a = [ H + ] 2 [ HA ] {\displaystyle K_{a}={\frac
{[{\mbox{H}}^{+}]^{2}}{[{\mbox{HA}}]}}}

[ H + ] = K a [ HA ] {\displaystyle [{\mbox{H}}^{+}]={\sqrt
{K_{a}\left[{\mbox{HA}}\right]}}}

pH = − 1 2 log 10 ⁡ ( K a [ HA ] ) {\displaystyle {\mbox{pH}}=-{\frac
{1}{2}}\log _{10}{\left(K_{a}\left[{\mbox{HA}}\right]\right)}}

Mae toreth o ddefnyddiau gwahanol i asid gan gynnwys tynnu rhwd i ffwrdd o
fetal, neu mewn batri gwlyb e.e. defnyddir asid swlffwrig mewn batri car.

Fe ddefnyddir asidau cryf wrth gynhyrchu mwynau megis gwrtaith ffosffad drwy roi
asid swlffwrig ar fwynau ffosffad; enghraifft arall yw cynhyrchu sinc drwy roi
sinc ocsid mewn asid swlffwrig ac yna puro'r hylif.

Yn y diwydiant cemeg fe ddefnyddir asidau (mewn adweithiau) i greu halenau. Er
enghraifft, mae asid nitrig yn adweithio gydag amonia i gynhyrchu nitrad a
ddefnyddir gan y ffermwr fel gwrtaith. Dro arall, cymysgir asid carbocsylig
gydag alcohol i greu ester.

Mae asidau'n gatalyddion da, hefyd. Er enghraifft, defnyddir llawer iawn o asid
swlffwrig i greu gasolin. Mae'r asidau cryf megis asidau swlffwrig, ffosfforig a
hydroclorig yn arbennig o dda am dynnu dŵr (neu 'dadhydradad' i ddefnyddio gair
a fathwyd yn ddiweddar; 'dehydration' yn Saesneg).

Ychwanegir asidau hefyd mewn diodydd ysgafn gan eu bont yn newid y blas yn
aruthrol ac yn hirhau oes y diodydd; defnyddir asid ffosfforig mewn poteliad o
cola, a'i debyg.

Dyma asidau a gynhyrchir o gyfansoddion anorganaidd. Nid ydynt yn cynnwys atomau
carbon ac mae pob asid mwynol yn rhyddhau ïonau hydrogen mewn hydoddiant
dyfrllyd.

Cyfansoddion organig yw asidau organig, gyda phriodweddau asidig. Y mathau
symlaf o'r asidau hyn yw'r asidau alcanoig (R-COOH) gyda R yn hydrogen neu yn
grwp alkyl. Gall y cyfansoddyn gynnwys dau neu ragor o grwpiau asid carbolig ym
mhob moleciwl.



https://cy.wikipedia.org/wiki/Archaeoleg

Astudiaeth wyddonol o hanes a diwylliant dyn drwy ddatguddio a dadansoddi olion
ffisegol yw archaeoleg. Gall yr olion fod yn bensaernïol, yn olion dynol, neu'r
dirlun hyd yn oed. Nod yr archaeolegydd yw rhoi goleuni ar hanes ac ymddygiad
dyn dros dymor hir. Gall anthropoleg fod o help i'r archaeolegwr hefyd. O'r 16eg
ymlaen rhoddwyd gogwydd pur wyddonol ar waith yr achaeolegydd. Mae'r dechnoleg
ddiweddaraf, gan gynnwys dulliau dyddio radiometrig a charbon ddyddio yn dangos
fod bywyd dynol wedi bodoli yng Nghymru ers dros chwarter miliwn o flynyddoedd.
Mae'r gwaith diweddaraf ar genynnau'n dangos fod cysylltiad rhwng y pobl
cynharaf a thrigolion presennol y wlad.

Mae archaeolegydd yn cloddio safleoedd hanesyddol ac yn dehongli'r gorffennol
oddi wrth beth a ddarganfyddir ganddynt wrth gloddio a dod o hyd i bethau fel
crochenwaith a darnau arian.

Ymhlith y darganfyddiadau pwysicaf yng Nghymru mae Ogof Pen-y-fai (neu Paviland)
a ddarganfuwyd yn 1823 gan William Buckland ac ogof Bont Newydd, Dyffryn Elwy a
ddarganfuwyd yn yr 1860au gan Boyd Dawkins. Mae'r darganfyddiadau hyn yn dangos
fod olion pobl o'r Hen Oes y Cerrig (neu'r Oes Paleolithig) yma sy'n mynd yn ôl
mor bell a 24,000 o flynyddoedd yn achos Dyffryn Elwy a 29,000 yn achos y dyn
ifanc 29 oed a gafwyd hyd iddo ym Mhen y Fai.

Ceir hefyd corff a sefydlwyd yn 1908 sy'n cofnodi safleoedd fesul sir, sef y
Comisiwn Brenhinol Henebion Cymru.



https://cy.wikipedia.org/wiki/Apache

Apache yw'r gair a ddefnyddir am nifer o grwpiau ethnig cysylltiedig sy'n
frodorol i dde-orllewin yr Unol Daleithiau. Maent yn grwpiau sy'n siarad iaith
Dde Athabasgaidd neu "Apacheaidd". Nid yw'r term fel y defnyddir ef heddiw yn
cynnwys y Navaho, er eu bod hwythau'n siarad iaith debyg ac yn cael eu hystyried
yn bobl Apacheaidd. Mae'n bosibl fod y gair Apache yn dod o'r Sbaeneg. Cofnodir
ef gyntaf gan Juan de Oñate yn 1598, ond nis gwyddir beth oedd ei darddiad. Mae
eraill yn cynnig ei fod yn tarddu o'r gair Zuni apachu ('gelyn') neu o'r gair
Yuman e-patch ('dyn'). Geilw yr Apacheiaid eu hunain yn N'De neu Déné, sef "Y
Bobl".

Bu llawer o ymladd rhwng yr Apache a'r Sbaenwyr, Mecsicaniaid a'r Unol
Daleithiau, a daethant yn adnabyddus fel ymladdwyr ffyrnig a galluog. Ymhlith yr
enwocaf o'r harweinwyr oedd Mangas Coloradas, Cochise, Victorio a Geronimo. Dan
arweiniad Geronimo, grŵp bychan o Apache Chiricahua oedd yr Indiaid olaf i
ymostwng i reolaeth llywodraeth yr Unol Daleithiau, ar ddiwedd y Rhyfeloedd
Apache yn 1886.



https://cy.wikipedia.org/wiki/Anthony_Hopkins

Actor Cymreig ydy Syr Philip Anthony Hopkins CBE (ganwyd 31 Rhagfyr 1937), sy'n
adnabyddus am ymddangos mewn nifer o ffilmiau llwyddianus. Mae wedi ennill nifer
o wobrau am ei berfformiadau megis Gwobr Academi, Gwobr Golden Globe a Gwobr
Emmy ac yn bennaf nodedig am ei ran yn chwarae Hannibal Lecter. Mae'n un o
Ymddiriedolwyr Parc Cenedlaethol Eryri a chyfrannod yn ariannol at gadwraeth y
Parc.

Ganwyd Anthony Hopkins ym Margam, ym Mhort Talbot. Roedd ei dad Richard yn
bobydd a pherthynai ei fam, Muriel, o bell i'r bardd Gwyddelig W. B. Yeats.
Dywedir ei fod yn siarad Cymraeg. Mynychodd Goleg Brenhinol Cerdd a Drama
Caerdydd a threuliodd dwy flynedd yn y fyddin, cyn mynychu RADA yn Llundain. Ar
ôl degawd ar y llwyfan actiodd yn y ffilm The Lion in Winter a dechreuodd ar
yrfa llwyddiannus iawn ym myd ffilmiau.

Priododd deirgwaith ac mae ganddo un ferch, o'r enw Abigail Hopkins. Santa
Monica, Califfornia yw ei gartref presennol, ac mae wedi bod yn ddinesydd
Americanaidd ers 12 Ebrill 2000. Mae'n gyn-alcoholig sydd heb yfed ers 1975.



https://cy.wikipedia.org/wiki/Anatomeg_ddynol

Yr astudiaeth wyddonol o forffoleg y corff (ffurf, siap a golwg organau a
ffurfiannau eraill) y corff dynol ydy anatomeg ddynol (hefyd anatomi dynol). Mae
dwy ran iddi:

Mae anatomeg dynol hefyd yn un o'r dair astudiaeth sy'n ffurfio meddygaeth; y
ddwy ran arall ydy: anatomeg ffisiolegol (sut mae'r corff yn gweithio) ac yn
symud a biocemeg, sef yr astudiaeth gemegol o'r corff.

Mae gan y corff dynol systemau biolegol (gweler isod) sy'n cynnwys organau
wedi'u gwneud o feinwe, sydd yn ei dro yn cynnwys celloedd a meinwe cysylltiol.

Mae'r asudiaeth o'r corff dynol wedi carlamu ymlaen oherwydd technoleg yn ystod
y ganrif ddiwethaf, gan ymestyn hyd bywyd dyn.

Mae'r gweithwyr canlynol i gyd wedi astudio, ac yn parhau i astudio anatomeg
ddynol: deintyddion, geinecolegwyr, ffisiotherapyddion, nyrsys, parafeddygon,
radiograffyddion a meddygon drwy gymorth diagramau, llyfrau, gwefannau,
ysgerbydau, modelau, cyrff marw, lluniau, darlithoedd ayb. Gellir astudio
anatomi'r corff mewn (o leiaf) dwy ffordd:

Weithiau rydym yn dosbarthu yn ôl yr hyn y gallwn ei weld gyda'r llygad; mae hyn
yn gymorth i ddarganfod lleoliad rhannau llai, mewnol. - anws - abdomen - arffed
- botwm bol - braich - bron - bys - cedor - cefn - ceilliau - ceg - clust - coes
- croen - cymal - dannedd - ffolen ('bochau tin') - gwallt - gwddf - hollt
Gwener - llaw - llygad - mons Veneris - organau cenhedlu - pidyn - sawdl - tafod
- troed - wyneb

yr arennau - y bledren - croth y goes- y ceilliau - y coluddion - cwlwm y coledd
('apendics') - y chwaren bitwidol - y chwarennau adrenal - y galon - y goden
fustl - y gwythiennau - yr iau - yr iwterws - y llygaid - yr oesoffagws - yr
ofaris - y pancreas - y paratheiroid - y prostrat - y stumog - y thymws -
thyroid - yr ymennydd - yr ysgyfaint



https://cy.wikipedia.org/wiki/Alan_Turing

Mathemategydd, a rhesymegydd o Loegr oedd Alan Mathison Turing, OBE (23 Mehefin
1912 - 7 Mehefin 1954).

Fe ddatblygodd gysyniad o'r enw peiriant Turing, sy'n ffurfioli'r hyn mae
cyfrifiaduron yn gallu gwneud. Yn ystod yr Ail Ryfel Byd, roedd yn gweithio ym
Mharc Bletchley, y ganolfan brydeinig ar gyfer torri'r codau a ddefnyddiwyd ar
gyfer cyfathrebu milwrol. Dyfeisiodd sawl techneg o dorri codau Almaenig, gan
gynnwys peiriant o'r enw y bombe a oedd yn canfod dewisiadau peiriant Enigma.

Ar ôl y rhyfel, bu'n gweithio yn y Labordy Ffisegol Cenedlaethol, ac yna ym
Mhrifysgol Manceinion lle'r oedd yn gweithio ar feddalwedd ar gyfer Marc I
Manceinion, un o'r gwir-gyfrifiaduron cyntaf yn y byd.

Ym 1952, fe'i gafwyd yn euog o "weithredoedd anweddus dygn" wedi iddo gyfaddef
cael perthynas rhywiol gyda dyn ym Manceinion. Fe'i rhoddwyd ar brofiannaeth
prawf a gorfodwyd i dderbyn triniaeth hormonaidd. Ar 11 Medi 2009 darparodd y
Prif Weinidog Gordon Brown ymddiheuriad swyddogol 55 o flynyddoedd ar ôl
marwolaeth Turing, am y modd "gwarthus" y cafodd ei drin. Dywedodd Brown ei fod
yn "hynod flin" am y driniaeth a gafodd Turing, wedi iddo dderbyn deiseb o dros
30,000 o enwau yn gofyn am ymddiheuriad.

Bu farw ar ôl bwyta afal gyda cyanid ynddo. Tybia lawer mai hunanladdiad ydoedd.

Seiliwyd y ffilm "The Imitation Game" a ryddhawyd yn 2014 ar fywyd Turing,
gyda'r actor Benedict Cumberbatch yn chwarae'r prif gymeriad.



https://cy.wikipedia.org/wiki/Afon_N%C3%AEl

Mae Afon Nîl (neu Afon Neil, Arabeg: النيل an-nīl), yn afon yn Affrica sy'n un
o'r ddwy afon hwyaf yn y byd. Mae dadl yn parhau ai hi ynteu Afon Amazonas yw'r
hwyaf. Mae tua 6,650 km (4,132 milltir) o hyd.

Mae Afon Nîl yn cychwyn fel dwy afon, y Nîl Las a'r Nîl Wen, sy'n ymuno a'i
gilydd i greu'r brif afon.

Mae'r afon yma yn dechrau yn Llyn Tana yn ucheldiroedd Ethiopia, ac yn llifo tua
1,400 km (850 milltir) i ymuno a'r Nil Wen ger Khartoum. Yn yr haf, pan fydd y
tymor glawog yn ucheldir Ethiopia, Y Nîl Las sy'n cyfrannu'r rhan fwyaf o'r dwr
i Afon Nîl, ond mae llawer llai o ddwr ynddi ar adegau eraill o'r flwyddyn.

Mae'r Nîl Wen yn cychwyn o Lyn Victoria ar ffiniau Iwganda, Cenia a Tansania, er
bod afonydd o faint sylweddol yn rhedeg i mewn i'r llyn yma ac felly'n rhan o'r
un system. Mae'n llifo trwy Lyn Albert ac yna trwy Swdan lle mae'n ymuno a'r Nîl
Las.

Wrth gyrraedd yr Aifft, mae'n llifo trwy Llyn Nasser, cronfa a grewyd trwy
adeiladu argae Aswan. Mae'n llifo i'r Môr Canoldir gan greu delta anferth.

Roedd Afon Nîl (iteru un yr iaith Eiffteg) yn hollol hanfodol i fywyd yn yr Hen
Aifft. Roedd bron y cyfan o'r boblogaeth yn byw o fewn cyrraedd i'w glannau ac
yn tyfu eu cnydau ar y tir oedd wedi ei ffrwythloni gan y dyfroedd. Roedd yr
Eifftiaid yn gwahaniaethu rhwng "y tir du" ffrwythlon ger yr afon a'r "tir
coch", yr anialwch tywodlyd o'i chwmpas. Pan fyddai'r glawogydd gannoedd o
filltiroedd i'r de yn codi lefel y dwr yn yr afon, roedd y dwr yn gorchuddio
llawer o'r tir. ac wrth i'r dyfroedd ddisgyn byddai'r ffermwyr yn plannu eu
cnydau. Hyd yn oed heddiw, mae'r rhan fwyaf o boblogaeth yr Aifft yn byw ger yr
afon.

Mae'r dinasoedd pwysig ar lannau'r afon yn cynnwys Khartoum (yn y Swdan), Aswan,
Luxor (Thebes), a Cairo.



https://cy.wikipedia.org/wiki/Zoroastriaeth

Zoroastriaeth yw'r grefydd a sefydlwyd gan y proffwyd Zarathustra, tua dechrau'r
6ed ganrif CC, ym Mhersia (Iran).

Mae'n grefydd ddeuolaidd gyn-Islamaidd sy'n dal i oroesi mewn rhannau o Iran a
rhai o'r gwledydd cyfagos; mae Parsïaid India yn dilyn ffurf arbennig ar
Zoroastriaeth a elwir Parsïaeth.

Mae Zoroastriaeth yn cydnabod dwy egwyddor sylfaenol yn y bydysawd, sef Ahura
Mazda, un o dduwiau hynafol Iran sy'n cynrychioli'r Goleuni a Daioni, a'i
wrthwyneb Ahriman. Gornest y ddau rym elfennol hyn yw bywyd dyn a'r bydysawd.
Nid yw'r ornest yn gyfartal gan fod Daioni yn rhwym o ennill yn y diwedd. Pan
ddigwydd hynny bydd Ahura Mazda yn atgyfodi y meirw a chreu paradwys newydd ar y
ddaear; un o arwyddion y dyddiau hynny yw dychweliad Zarathustra i'r byd fel
math o feseia.

Yn ôl dysgeidiaeth Zoroastriaeth mae gan ddyn ewyllys rhydd anghyfyngiedig a
diderfyn sy'n gwneud pob dyn a dynes yn gyfrifol am eu tynged eu hun yn y byd
hwn a'r byd sydd i ddod. Dethlir ac annogir bywyd a chreu ond credir bod
marwolaeth yn difwyno - dyna'r rheswm dros rhoi cyrff y meirw allan yn yr awyr
agored i gael eu bwyta gan fwlturiaid ar y Tyrrau Tawelwch enwog.



https://cy.wikipedia.org/wiki/Zagros

Mynyddoedd Zagros (Cyrdeg: زنجیره‌ چیاکانی زاگروس) yw cadwyn mynydd fwyaf Iran
ac Irac. Eu hyd yw 1,500 km o ogledd-orllewin Iran ac yna drwy ran fechan o
ogledd-ddwyrain Irac ac i lawr de-orllewin Iran i Gwlff Persia. Mae'r mynyddoedd
yn gorffen yn fryniau isel ger Culfor Hormuz. Y copaon uchaf yn y Zagros yw Zard
Kuh (4,548 m) a Mynydd Dena (4,359 m). Mae'r rhan fwyaf o'r mynyddoedd yn
gorwedd yn Iran.

Cafodd y Zagros eu ffurfio gan wrthdrawo rhwng dau blât tectonig — platiau
Ewrasia ac Arabia. Ceir ffynonellau pwysig o olew mewn rhannau o'r gadwyn, er
enghraifft ger dinas Kermanshah.

Mae'r Zagros yn fynyddoedd cymhleth. Cyfres o gadwyni cyfochrog ydynt sy'n
ymestyn dros ardal eang yng ngorllewin Iran. Nid oes cytundeb llwyr ar ddiffinio
eu tiriogaeth. Gellid dadlau mai'r gadwyn sylweddol yn ne-orllewin Iran sy'n
ffurfio'r Zagros go iawn, lle ceir y copaon uchaf, ond mae rhai daearyddwyr yn
cynnwys yr holl gadwynni llai i'r gogledd-orllewin, gan gynnwys y rhan o
Kurdistan sydd yng ngogledd Irac, gan eu hymestyn weithiau i gynnwys y
mynyddoedd uchel ar y ffin ag Aserbaijan lle ceir mynydd Sabalan (4,811m /
15,784 troedfedd).

Ymhlith safleodd archaeolegol y Zagros mae Jarmo a Shanidar, lle cafwyd
gweddillion ysgerbydau Neanderthal, yn sefyll allan. Cafwyd hyd i dystiolaeth
fod dynion yn gwneud gwin yn yr ardal, yn Hajji Firuz a Godin Tepe, efallai mor
gynnar â 3500 neu 5400 CC.

Yn yr Henfyd, roedd mynyddoedd y Zagros yn gartref i bobloedd "barbaraidd" fel y
Kassiaid, y Guti, a'r Mitanni, a ddeuai o bryd i'w gilydd i geisio goresgyn
dinasoedd Sumer neu Akkad ym Mesopotamia. Ers gwawr hanes mae'r mynyddoedd wedi
ffurfio gwahanfur rhwng gwastadiroedd poeth Mesopotamia (Irac) a llwyfandir
uchel Iran. Yng nghyffiniau'r Zagros tyfodd hen ddinasoedd Susa a Persepolis,
prifddinas seremonïol Ymerodraeth Persia.



https://cy.wikipedia.org/wiki/Ymgripiwr_gwe

Rhaglen gyfrifiadurol yw ymgripiwr gwe neu cropiwr gwe sy'n pori'r We Fyd-Eang
mewn ffordd fanwl, otomatig (Saesneg: web crawler a web spider.

Gelwir y broses yma yn 'cropian drwy'r we. Mae nifer o wefannau, yn enwedig
peiriannau chwilio rhyngrwyd, yn defnyddio 'cropian' er mwyn cael y data
diweddaraf. Defnyddir ymgripwyr gwe yn bennaf i greu copi o bob tudalen gwe y
mae'n ymweld â hwy er mwyn eu prosesu yn nes ymlaen gan beiriant chwilio sy'n
creu mynegai o'r tudalennau hynny er mwyn cynnig chwiliadau cyflym, h.y. heb
orfod ymweld â'r tudalennau unigol ar gyfer chwiliad newydd. Amrywiad ar y
rhaglenni hyn yw'r botiau sy'n cynnal a chadw gwefannau unigol mawr fel
Wicipedia, e.e. trwy wiro dolenni a sgript HTML. Yn ogystal â hyn mae ymgripwyr
yn cael eu defnyddio at ddibenion amheus fel cynaeafu cyfeiriadau e-bost, fel
rheol gan sbamwyr.

Fel rheol mae ymgripiwr gwe yn dechrau gyda rhestr o gyfeiriadau URL, a elwir yn
'hadau'. Mae'r rhaglen yn ymweld â'r hadau hyn ar y we, yn adnabod y dolenni
hyperdestun ar y tudalennau ac yn eu ychwanegu yn eu tro i'r rhestr o
gyfeiriadau URL wreiddiol. Yna mae'n mynd ati i ymweld â'r cyfan yn ôl pa bolisi
bynnag a osodir.



https://cy.wikipedia.org/wiki/Yasser_Arafat

Arweinydd gwleidyddol Palesteinaidd oedd Yasser Arafat (24 Awst 1929 – 11
Tachwedd 2004). Ganwyd yn ninas Cairo, yr Aifft, ac ystyriwyd ef yn ymladdwr
dros ryddid Palesteina gan ei gefnogwyr ac fel terfysgwr gan eraill megis
Israel. Roedd yn gyd-sefydlydd Mudiad Rhyddid Palesteina (y PLO) a'i gadeirydd o
1969 ymlaen, ac o dan faner y mudiad hwnnw bu'n gyfrifol am lu o ymosodiadau ar
dargedau Israelaidd ac Arabiaidd fel ei gilydd. Daeth wedyn yn Llywydd Awdurdod
Cenedlaethol Palesteina, ac yn gyd-enillydd Gwobr Heddwch Nobel yn 1994, gyda
Shimon Peres a Yitzhak Rabin.

Trwy'r rhan fwyaf o'i yrfa, bu'n brwydro dros ddileu'r Wladwriaeth Iddewig, ac
er iddo gydnabod hawl Israel i fodoli yn yr 1990au cynnar, roedd llawer o
Iddewon yn dal i fod yn ddrwgdybus ohono. Bu hefyd yn gorfod brwydro gydag
arweinwyr rhai gwledydd Arabaidd eraill, fel yr Aifft a Gwlad Iorddonen, a oedd
yn gweld ei fudiad yn fygythiad i'w hawdurdod.

Mynnodd Bassam Abu Sharif, sef cyn ymgynghorydd Arafat i Mossad wenwyno Arafat
drwy roi gwenwyn yn ei fedyginiaeth. Ond mynnodd rhai Israeliaid blaenllaw mai
gwenwyn bwyd oedd yr achos dros ei farwolaeth.



https://cy.wikipedia.org/wiki/Y_Dydd_Olaf

Nofel wyddonias neu ffug-wyddonol gan Owain Owain yw'r Dydd Olaf a gyhoeddwyd yn
1976 gan Wasg Gomer, Llandysul.

Dywedodd y beirniad llenyddol Pennar Davies am y nofel (gweler y broliant) Ni
welwyd dim byd tebyg i'r llyfr hwn (Y Dydd Olaf) yn ein hiaith o'r blaen, na dim
byd hollol debyg mewn unrhyw iaith. Llawenhewn fod y math yma o ddisgleirdeb yn
bosibl yn y Gymraeg." Mewn adolygiad o'r gyfrol yn 2014 dywedodd Miriam Elin
Jones, 'I ddweud y gwir, mae rhagymadrodd Pennar Davies i’r nofel hon yn dweud y
cwbl. Dyma nofel wreiddiol yn y Gymraeg, a nofel fydd yn eich syfrdanu... clasur
Cymraeg, heb os.'

Mewn cyfweliad yn Golwg ac ar wefan WelshNot yn 2014 dywedodd y gantores Gwenno
Saunders, "Darllenais lyfr fantastig y llynedd - Y Dydd Olaf gan wyddonydd a
drodd yn nofelydd, Owain Owain. Mae am bobl yn troi'n beiriannau rhywdro yn y
dyfodol a chofnodir hynny mewn dyddiadur gan y prif gymeriad - yn Gymraeg lle
bod y peiriannau'n deall. Rhyddhawyd albwm ganddi hi o'r un enw (Y Dydd Olaf) ar
label Peski records, am thema'r nofel.



https://cy.wikipedia.org/wiki/Y_Blitz

Cyfnod o fomio parhaus gan Natsïaid yr Almaen rhwng y 7fed o Fedi 1940 a'r 10fed
o Fai 1941 yn ystod yr Ail Ryfel Byd oedd y Blitz. Mae'r enw yn dalfyriad o'r
gair Almaenig Blitzkrieg, neu "Rhyfel y Mellt". Er i'r "Blitz" daro nifer o
drefi a dinasoedd ledled Prydain, dechrau'r cyfan oedd bomio Llundain am 57
noson yn olynol. Erbyn diwedd mis Mai 1941, lladdodd y bomiau dros 43,000 o
sifiliaid, gyda dros hanner ohonynt yn Llundain. Dinistriwyd dros filiwn o dai
yn Llundain yn unig.

Ond nid Llundain oedd yr unig ddinas i ddod o dan ymosodiadau'r Luftwaffe yn
ystod y "blitz". Dioddefodd canolfannau milwrol a diwydiannol eraill ymosodiadau
rheolaidd a nifer fawr o golledion. Roedd y trefi a'r dinasoedd yma'n cynnwys
Abertawe a Chaerdydd yng Nghymru, Clydebank a Greenock yn yr Alban, Birmingham,
Bryste, Coventry, Sheffield, Lerpwl, Hull, Manceinion, Portsmouth, Plymouth,
Nottingham a Southampton yn Lloegr, a Belffast yng Ngogledd Iwerddon,.

Ni lwyddoddd yr ymosodiadau yn eu nod i chwalu morál Gweledydd Prydain i ildio.
Erbyn mis Mai 1941, roedd y bygythiad go iawn o'r Almaen yn ceisio meddiannu'r
DU wedi pasio a chanolbwyntiodd Hitler ar ddwyrain Ewrop. Er nad oedd yr Almaen
wedi llwyddo i fomio Prydain eto ar raddfa mor eang, parhaodd i fomio mewn
ymosodiadau llai trwy gydol y rhyfel, gan gynyddu'r nifer o sifiliaid a laddwyd
i 51,509. Roedd datblygiad y bomiau hedfan di-beilot a'r rocedi V-2 ym 1944,
wedi galluogi'r Almaen i ymosod ar Lundain unwaith eto gan ddefnyddio arfau a
daniwyd ar gyfandir Ewrop. Yn gyfangwbl, lladdodd yr arfau V 8,938 o drigolion
Llundain a de-ddwyrain Lloegr.

Ar ôl yr ymladd yn Ffrainc, dechreuodd yr hyn a elwir yn Frwydr Prydain ym mis
Gorffennaf 1940. O fis Gorffennaf tan fis Medi, ymosododd y Luftwaffe ar
Reolaeth Frwydro'r RAF er mwyn ceisio cael rhagoriaeth ar y cynghreiriaid cyn
iddynt geisio meddiannu tir. Roedd hyn yn cynnwys bomio meysydd awyr er mwyn
cael gwared ar allu'r Rheolwyr Brwydro i'w hatal rhag meddiannu'r tir. Ar yr un
pryd, cynhaliwyd ymosodiadau ar y diwydiant awyrennau er mwyn rhwystro Prydain
rhag adnewyddu eu hadnoddau, ond roedd rhain yn aflwyddiannus; roedd newidiadau
a gyflwynwyd gan yr Arglwydd Beaverbrook wedi cynyddu effeithiolrwydd cyflymder
cynhyrchu arfau ac offer. Allosodwyd peiriannau ar gyflymder o dair gwaith yn
gynt nag y credai'r Almaenwyr. Roedd y pwysau i ddod o hyd i beilotiaid newydd
yn fwy dwys, ac yn y pen draw defnyddiwyd peilotiaid o Wlad Pwyl,
Tsiecoslofacia, Ffrainc a gwledydd eraill a oedd wedi'u meddiannu i frwydro ar
flaen y gad.

Ar ddiwedd mis Awst 1940, cyn y dyddiad a gysylltir yn draddodiadol gyda
deechrau'r blitz, ymosododd y Luftwaffe ar dargedau diwydiannol yn Birmingham a
Lerpwl. Gwelwyd cynnydd yn y cyrchoedd bomio nos o ganlyniad i'r niferoedd uchel
o golledion a wnaed i'r awyrennau bomio Almaenig yn ystod y dydd. Er i'r
cyrchoedd yma frawychu'r boblogaeth, gwnaeth y bobl yn fwy penderfynol o
faeddu'r Blaid Natsiaidd.

Yn ystod cyrch ar Borthladd y Tafwys ar y 24ain o Awst, hedfanodd rai awyrennau
Almaenig dros Lundain, gan ollwng bomiau ar ardaloedd ddwyreinol a
gogledd-ddwyrain y ddinas, yn cynnwys Bethnal Green, Hackney, Islington,
Tottenham a Finchley. Arweiniodd hyn i Brydain yn trefnu cyrch ar Berlin dros y
nosweithiau canlynol, gyda bomiau'n glanio yn Kreuzberg a Wedding, gan achosi 10
marwolaeth. Dywedir fod Hitler yn gandryll ac ar y 5ed o Fedi, ar gais
uwch-reolwyr y Luftwaffe, rhoddodd gyfarwyddyd i gael "disruptive attacks on the
population and air defences of major British cities, including London, by day
and night". Dechreuodd y Luftwaffe ymosodiadau dydd a nos ar ddinasoedd
Prydeinig, gan ganolbwyntio ar Lundain.

Cyn dechrau'r Blitz, gwnaed amcangyfrifon erchyll am y nifer o bobl a fyddai'n
cael eu lladd gan ymgyrch fomio'r Almaenwyr. Comisiynodd y Gweinyddiaeth Iechyd
adroddiad yng ngwanwyn 1939, yn amcangyfrif y byddai 600,000 o farwolaethau a
1,200,000 o anafiadau yn ystod chwe mis cyntaf ymosodiadau'r Luftwaffe.
Sylweddodlwyd yn ddiweddarach fod y niferoedd hyn wedi cael eu gor-ddweud am eu
bod yn seiliedig ar y ddamcaniaeth anghywir am y nifer o awyrennau bomio
Almaenig a oedd ar gael a'r nifer o bobl a fyddai'n cael eu hanafu neu eu lladd
gan bob bom. Fodd bynnag, arweiniodd y cyrchoedd bomio at dros 650,000 o blant
yn cael eu symud i'r wlad i fyw.



https://cy.wikipedia.org/wiki/Y_Blew

Band roc Cymraeg arloesol, gynnar oedd Y Blew a ystyrir fel y grŵp roc trydanol
cyntaf i ganu’n Gymraeg ac i rhyddhau record. Fe'i sefydlwyd ym Mhasg 1967, gan
bedwar o fyfyrwyr Prifysgol Cymru, Aberystwyth a oedd wedi syrffedu ar ganu
ysgafn, hen ffasiwn Cymraeg ac yn ymwybodol o’r angen i ddatblygu cerddoriaeth
berthnasol i bobl ifanc: Maldwyn Pate, Dafydd Evans, Dave Williams a Geraint
Evans.

Cynhalwyd gig arloesol yn neuadd Talybont ym Mhasg 1967. Er mwyn cael yr offer i
ddatblygu ymhellach, bu'n rhaid i'r band benthyca swm sylweddol o arian.

Trefnwyd sawl taith lwyddianus yn fan y grŵp a elwid y Blewfan yn ystod ‘Summer
of love’ 1967. Fe chwareodd Y Blew dros 50 o gigs mewn 8 mis gan gynnwys
ymweliad â'r Eisteddfod Genedlaethol yn y Bala. Recordiwyd Maes B, eu hunig
ddisg, yn ystod yr haf hwnnw.

Yn 1960au roedd diwylliant Gymraeg yn dal dan ddylanwad traddodiad canu capel a
nosweithiau llawen, heb adlewyrchu ffasiynau modern y genhedlaeth ifanc - a oedd
yn dilyn y bwrlwm cyffroes y byd pop Eingl-Americanaidd. Yn dilyn sefydlu
Cymdeithas yr Iaith Gymraeg bu twf yn yr ymwybyddiaeth o'r Gymraeg a dechreuodd
cyfnod o brotestio dros wella statws a sefyllfa'r Gymraeg, a gwelwyd canu modern
yn rhan o'r ymgyrch honno.

Nod y Blew oedd cyrraedd y Cymry Cymraeg a Di-gymraeg nad oeddent yn
genedlaetholwyr, dechrau 'Scene' Cymraeg ymysg y rhai hollol anwleidyddol oedd y
gobaith. yn ôl Dafydd Evans un o’r sylfaenwyr Y Blew.

Fe geisiodd Maldwyn Pate trefnu grŵp trydanol i ganu yn Gymraeg gyda chyd
fyfyrwyr o Brifysgol Aberystwyth. Enw'r band oedd ‘Y Pedwar Cainc’ - Dafydd
Evans, Maldwyn Pate (aelodau’r Blew yn nes ymlaen) gyda Hefin Elis (aelod o
Edward H. Dafis nes ymlaen) a Geraint Griffiths (aelod o Eliffant ac Injaroc nes
ymlaen). Perfformiodd y band unwaith yn unig, yn Eisteddfod Aberafan 1966, ond
nid oedd y gynulleidfa'n barod am gerddoriaeth roc yn Gyrmaeg am yn eu bwio.

Y flwyddyn ganlynol fe ffurfiodd ‘’Y Blew’’ yn wreiddiol gyda Maldwyn Pate
(llais), Dafydd Evans (gitâr fâs), Rick Lloyd (gitâr) a Geraint Evans (Drymiau).
Ymunodd Dave Williams (Allweddellau) yn ddiweddarach.

Yn dilyn perfformiad llwyddiannus i fyfyrwyr Aberystwyth fe wahoddwyd gan Robert
Griffiths, Y Lolfa, iddynt chwarae yn TalyBont oedd hefyd yn noson lwyddiannus.

Roedd trefniadau'r daith yn hollol broffesiynol: llogwyd byrddau hysbysebu
enfawr a dosbarthwyd miloedd o daflenni yn cyhoeddi "Mae'r Blew yn dod". Mae
rhai o'r memorobilia hyn i'w gweld yn yr arddangosfa newydd yn y Llyfrgell
Genedlaethol yn Aberystwyth. Bu’r nosweithiau’n llwyddiannus iawn, yn aml fe
ddaeth holl bobl ifanc yr ardal i weld y ffenomenon yn eu pentref. Yn dilyn un
gig fe ddarganfu’r band negeseuon mewn lipstic dros eu fan a ysgrifennwyd gan
ferched oedd wedi bod yn y noson.

Ni fentrodd teithiau'r band i'r gogledd o Gorris, er i grwpiau pop a roc Saesneg
eu hiaith chwarae'n gyson mewn nifer fawr o neuaddau, caffis a chlybiau trwy
ogledd Cymru ar hyd y 1960au. Teimlodd Y Blew nad oedd y gogleddwyr yn barod am
roc Cymraeg trydanol neu am newid yr arfer o nosweithiau llawen traddodiadol
gyda cherddoriaeth acwstig gwerin fel Dafydd Iwan a Tony ac Aloma a grwpiau
'hogia' fel Hogia Llandegai a Hogia’r Wyddfa. Unig berfformiad Y Blew yn y
gogledd oedd yn ystod Eisteddfod Genedlaethol Cymru y Bala 1967. Roedd Maes yr
Ŵyl wedi’i rhannu'n sawl rhan, Maes A, Maes B a Maes C ayb… gyda’r bobl ifanc yn
gwersylla ar ‘Maes B’ ble perfformiodd y Blew gan ddod ag ysbryd a llawenydd y
diwylliant newydd siecadelig.

Perfformiodd y band hyd at Nadolig 1967 ond fe roddwyd y gorau iddi cyn diwedd y
flwyddyn ac fe wasgarodd yr aelodau; aeth y canwr Maldwyn Pate i fyw i Efrog
Newydd lle gweithiodd fel coreograffydd. Aeth Richard Lloyd yn aelod o’r grwp y
Flying Pickets a gyrhaeddod rhif un yn siartiau Prydain gyda ‘'Only You’’ dros
Nadolig 1983.

Ar ôl i’r Blew chwalu fe gymerodd hi 5 mlynedd i’r band roc trydanol nesaf i’w
ffurfio: Brân ac yna Edward H. Dafis tua 1972-3.

Gwahoddwyd Y Blew i recordio sengl gyda Recordiau Cambrian a oedd yn arfer
rhyddhau cerddoriaeth corau a chanu ysgafn ond roedd y band o'r farn nad oedd
offer recordio un trac y cwmni'n addas. Fe benderfynon dderbyn cynnig cwmni
Qualiton, Pontardawe, gan eu bod yn gallu cynnig stiwdio gyda mwy o draciau BBC
Abertawe.

Er i deitl y gân ddathlu dyfodiad siecadelia i Faes B yr Eisteddfod, nid yw
geiriau'r gân yn cyfeirio at faes yr Eisteddfod. Mae geiriau'r gân yn adlewyrchu
ffasiwn seicedelig 1967 gyda llinellau fel pam 'na nei di ddod 'da fi i weld y
tylwyth teg a chael clywed cloc y dref yn taro tair ar ddeg. Fe'i hsgrifennwyd y
noson gynt, y dôn gan Dave Williams (Allweddellau) gydag ambell awgrym gan
Maldwyn Pate. Y dylanwad mwyaf ar Dave Williams ar y pryd oedd sŵn Tamla Motown
sydd i'w clywed yn glir ar y drymio.

Recordiwyd y cyfan, yn cynnwys yr ail ochr, mewn ychydig o oriau gan fod y band
ar frys i gyrraedd Aberystwyth i chwarae dwy gig y noson honno (un yn Neuadd y
Dref a'r llall yng Ngwesty'r Marine). Nid oedd y drymiwr wedi ei clywed Maes B,
nes iddo gyrraedd y stiwdio. Ar y recordiad fe glywir Pate yn canu 'edrych ar y
snos' yn lle 'nos', ond nid oedd amser i'w gywiro.

Fe hoffai'r band fod wedi cael sŵn trymach, mwy cyfoes, yn debycach i Cream a
Hey Joe, Jimi Hendrix a oedd yn llwyddiant mawr ar y pryd, ond nid oedd yn bosib
gydag offer elfennol stiwdio BBC Abertawe.

Credir i tua 2,000 o senglau cael eu gwasgu. Ni chafodd y gân fawr o chwarae ar
y radio, prin oedd y Gymraeg i’w chlywed gyda’r gwasanaethau radio wedi'u lleoli
yn Llundain ar yr adeg honno. Fe adolygwyd Maes B ar raglen panel yn trafod
recordiau newydd eu rhyddhau ar BBC Radio 1 (fe lansiwyd Radio 1 yn fis Hydref
1967 mis cyn rhyddhau Maes B) ond roedd y panelwyr o dan yr argraff bod canu yn
Gymraeg yn ddim ond rhyw fath o gimig gwerthu.

Meddai Dafydd Evans Fe wnaethon nhw werthu'n dda yn Ne Cymru; doedden ni ddim
wedi perfformio yn y gogledd felly roedd y gwrthiant yn is.

Mae ail ochr y sengl yn fersiwn Y Blew o'r gân Curtis Mayfield You Must Believe
Me. Roedd y Blew wedi clywed y gân ar ail record hir y grŵp Saesneg The Spencer
Davis Group . Fe recordiwyd yn wreiddiol gan Curtis Mayfield gyda'i grŵp The
Impressions gan gyrhaeddodd rhif 15 yn siartiau Billboard yn yr Unol Dalaethiau
ym 1964. Mae'n ymddangos ar record hir yr Impressions People Get Ready.

Mae'r Trwnyau Coch yn canu fersiwn o Beth Sy'n Dod Rhyngom Ni ar eu record hir
Rhedeg Rhag y Torpidos (1980, SAIN-1186M).

Prin iawn bu’r sylw i’r Blew wedi 1967. Ym 1986, bron i ugain mlynedd ers ‘’Y
Blew’’ fe gyhoeddwyd ‘’Hanes y Blew’’ gan Cymdeithas yr Iaith. Yn drawsgrifiad o
gyfweliad gyda Dafydd Evans yn cynnwys lluniau a thoriadau papur archif.

Cymerwyd hyd at 1997 cyn recordio rhaglen deledu ddogfen am Y Blew ar S4C. Roedd
hon yn cynnwys ffilmiau archif o berfformiad teledu’r band, cyfweliad gyda’r
aelodau a'r rhai a oedd yn eu cofio, ar ddiwedd y rhaglen mae’r aelodau’n
ail-recordio ‘Maes B’ mewn stiwdio fodern.

Llyfr Dafydd Evans: Y Blew a Buddugoliaeth Gwynfor Cofant Dafydd Evans.
Detholiad o ddyddiaduron plentyndod a chyfnod coleg Dafydd Evans rhwng 1954 a
1967, yn cynnws cyfnod 'Y Blew'. Gwasg Y Lolfa, ISBN 0862436729 [7]



https://cy.wikipedia.org/wiki/Y_Bala

Tref fechan a chymuned yn ardal Meirionnydd, Gwynedd yw'r Bala. Cyfeirnod OS: SH
92515 36708. Does dim ond un stryd fawr yn y dref. Mae'r dref ar yr A494, rhwng
Dolgellau (18 milltir i'r de-orllewin) a Llangollen (22 milltir i'r dwyrain).
Cyn ad-drefnu llywodraeth leol roedd hi yn yr hen Sir Feirionnydd. Mae ganddi
boblogaeth o 1,980 (Cyfrifiad 2001).

Llyn naturiol mwyaf Cymru ydyw Llyn Tegid sydd ar gyrion y dref. Mae Afon
Tryweryn yn llifo heibio i'r dref i'r dwyrain ac yn ymuno ag Afon Dyfrdwy sy'n
llifo drwy Lyn Tegid ac yn dod allan ar ochr ddeheuol y Bala.

Cynhelir gŵyl gerddoriaeth boblogaidd, "Wa Bala" ar gyrion y dref ym Mis Medi,
fel arfer dros gyfnod o ddwy noson.

Gair cyffredin Cymraeg yn golygu adwy neu fwlch oedd "bala" gynt, a ddaeth i
olygu'r fan lle bydd afon yn llifo allan o lyn. Yn yr achos hon cyfeiria enw'r
dref yn benodol at y fan lle rhed Afon Dyfrdwy o Lyn Tegid. Ymddengys yr elfen
"bala" mewn enwau lleoedd eraill ar draws Cymru megis Baladeulyn. Yn unol ag
enghreifftiau eraill o enw cyffredin a arferir yn enw lle, cafodd y fannod ei
gosod o'i flaen i'w wneud yn benodol.

Ceir dros ddeg lle drwy'r byd sydd wedi eu galw ar ôl y Bala, gan gynnwys: Bala
Cynwyd ym Mhennsylvania a Bala, Ontario.

Ar un adeg roedd y Bala yn ganolfan bwysig i'r diwydiant gwlân ond dirwynodd i
ben yn y 19g. Yn y sgwâr yng nghanol y dref saif cerflun er cof am Tom Ellis
(1859-1899), AS Meirionnydd ar ddiwedd y 19g, a aned yng Nghefnddwysarn nepell
o'r Bala. Yno hefyd mae plac yn coffhau'r Parch. Thomas Charles o'r Bala,
Methodist blaenllaw ac un o selogion y Gymdeithas Feiblau a symbylwyd gan daith
Mary Jones yn droednoeth i'r Bala yr holl ffordd o Llanfihangel-y-Pennant yn
1800. Ym mhen gogleddol y dref gwelir y Green gyda cherrig yr Orsedd o
Eisteddfod Genedlaethol 1967. Ger llaw y mae Tomen y Bala, sy'n fwnt a beli,
Normanaidd efallai. O'r Bala daeth nifer o'r ymfudwyr a aethant i'r Wladfa ym
Mhatagonia yn 1865.

Cynhaliwyd Eisteddfod Genedlaethol yn y Bala ym 1967, 1997 a 2009. Am wybodaeth
bellach gweler:



https://cy.wikipedia.org/wiki/Undeb_Darlledu_Ewropeaidd

Cydffederasiwn 75 cyfundrefn ddarlledu o 56 gwlad a 43 darlledwr cydymaith o 25
gwlad eraill yw'r Undeb Darlledu Ewropeaidd (UDE; Ffrangeg: Union européenne de
radio-télévision (UER); Saesneg: European Broadcasting Union (EBU)).
Digysylltiad yw'r UDE i'r Undeb Ewropeaidd. Cwmnïau radio a theledu ydy'r
aelodau, y rhan fwyaf ohonynt yn cael eu heiddo gan y lwyodraeth neu maent
darlledwyr preifat gyda cenadaethau cyhoeddus.

Gwledydd o'r Ardal Ddarlledu Ewropeaidd neu aelodau'r Cyngor Ewrop yw'r aelodau
gweithredol.

Y Gystadleuaeth Cân Eurovision yw'r cynhyrchiad mwyaf yr UDE, trefnwyd gan yr
Eurovision Network (Rhwydwaith Eurovision) yr UDE. Mae'r Eurovision Network yn
trefnu'r Gystadleuaeth Dawns Eurovision a'r Gystadleuaeth Cân Eurovision
Ieuafiad hefyd. Mae'r gwledydd yr UDE yn gweithio gyda'i gilydd hefyd i greu
dogfenni a rhaglenni plant yn aml.

Gall unrhyw grŵp o wledydd sydd yn aelod o'r Undeb Telathrebu Rhyngwladol (UTRh;
Saesneg: International Telecommunication Union (ITU)), nad yn addas i ymuno fel
aelod gweithredol neu cydymaith yn ymuno fel aelod cyfrannog sy wedi'i haprofi.



https://cy.wikipedia.org/wiki/Troedfedd

Uned mesur hyd yw troedfedd. Rhan isaf y goes ydy'r troed ac mae wedi rhoi ei
enw i'r mesur hwn, sydd tua'r un faint a maint troed eitha mawr. Nid yw'r uned
yn rhan o'r unedau safonol hynny a ddefnyddir yn fyd-eang, sef y System
Ryngwladol o Unedau. Defnyddir "troedfedd" i fesur pellter sydd tua 30
centimetr, neu'n union 0.3048 metr. Ceir deuddeg modfedd mewn troedfedd ac mae
tair troedfedd yn gwneud un llathen.

Mae'n fesuriad eitha hen ac yn dod o nifer o wledydd gan gynnwys gwledydd
Prydain a'r Eidal ac yn perthyn i'r grwp o unedau hynny a elwir yn Unedau
imperial. Yn wreiddiol roedd troedfedd (uned hyd) yr un hyd a throed Rhufeiniwr.
Yng Nghymru'r Oesoedd Canol roedd y droedfedd yn uned mesur sylfaenol a cheir
cyfeiriadau ati yng Nghyfraith Hywel; ond naw modfedd yn hytrach na deuddeg oedd
hyd y droedfedd Gymreig. Yn Llyfr Iorwerth a llyfrau cyfraith eraill defnyddir y
droedfedd i ddiffinio maint yr erw Gymreig.

Yn y 12fed ganrif cafodd y droedfedd ei diffinio gan ddeddf a gyhoeddwyd gan
Harri I yn Lloegr. Gan fod cyfartaledd maint y troed ychydig yn llai na 30 cm,
ymddengys fod y maint hwn hefyd yn cynnwys yr esgid. Er enghraifft, cyfartaledd
maint troed person sy'n 180 cm (5 tr 11 mod) ydy 275 mm.



https://cy.wikipedia.org/wiki/Trefor

Pentref gerllaw Yr Eifl ar arfordir gogleddol Llŷn yng Ngwynedd yw Trefor. Saif
ychydig oddi ar y briffordd A499 o Gaernarfon i Bwllheli, rhwng Clynnog Fawr a
Llanaelhaearn, lle maer'r briffordd yn gadael yr arfordir ac yn troi tua'r de.
Mae'n rhan o gymuned Llanaelhaearn. Mae yno harbwr bychan, pier a thraeth. Llifa
Afon Tal i'r môr yn y pentref.

Pentref cynharol newydd yw Trefor. Yn 1839 nid oedd dim yno ond ffermydd a
hanner dwsin o dai chwarelwyr. Tyfodd y pentref pan ddatblygodd y chwarel
ithfaen ar Yr Eifl, a agorwyd yn 1850. 'Y Gwaith Mawr' oedd yr enw a roddwyd ar
y chwarel newydd; yn ôl y sôn bu ar un cyfnod y chwarel sets fwyaf yn y byd. Er
ei fod ar lan y môr, nid "Tre-fôr" yw tarddiad yr enw. Enwyd y pentref ar ôl
Trefor Jones, un o oruchwylwyr y chwarel. Gweithwyr yn y chwarel a'u teuluoedd
oedd y rhan fwyaf o'r boblogaeth. Yn 1865 agorwyd tramffordd Chwarel yr Eifl i
ddod a'r ithfaen o'r chwarel i'r harbwr. O'r cychwyn cyntaf bron roedd 'na
berthynas glos rhwng gweithwyr chwarel Trefor a chwarel ithfaen Penmaenmawr. Mae
Seindorf Arian Trefor, a sefydlwyd yn 1863, yn un o'r hynaf yng Ngwynedd.



https://cy.wikipedia.org/wiki/Tr%C3%AAn

Cerbyd neu res o gerbydau sy'n teithio ar reilffordd yw trên. Fe'i defnyddir i
gludo teithwyr neu nwyddau o un man i fan arall. Yn dechnegol mae'r term yn
cyfeirio at res o gerbydau, ond fe'i defnyddir yn anffurfiol i ddisgrifio
cerbydau unigol, yn arbennig locomotifau. Hen derm hanesyddol am drên oedd
cerbydres.

Ceir mathau gwahanol o drên ar gyfer gwahanol reilffyrdd a phwrpasau. Gall trên
gynnwys injan locomotif yn tynnu cerbydau di-bŵer, neu nifer o gerbydau aml-uned
yn symud o dan eu pŵer eu hunain. Defnyddir trenau aml-uned fel rheol ar gyfer
cludo teithwyr, tra gall locomotif dynnu cerbydau nwyddau, cerbydau teithwyr,
neu gymysgedd.

Mae sawl dull o symud trên. Ar y rheilffyrdd cynharaf gwthiwyd neu tynnwyd
cerbydau gan ddynion neu dda byw (megis ceffylau), ond wedi dechrau'r Chwyldro
Diwydiannol defnyddiwyd injans stêm yn gyffredin. Heddiw fe ddefnyddir injans
disel neu drydan ran amlaf.

Mae trenau yn defnyddio ynni yn llawer mwy effeithlon nag unrhyw fodd o gludiad
peirianyddol arall - car, awyren neu long. Mae trên yn defnyddio rhyw 50 - 70%
yn llai o ynni i gludo pwysau penodedig o gymharu â thrafnidiaeth ffordd. Y prif
reswm dros hyn yw bod llai o ffrithiant rhwng olwynion a chledrau o gymharu â'r
hyn a geir ar ffordd. Yn ogystal, mae arwynebedd blaen trên yn llai na'r hyn a
geir ar gerbydau eraill, gan leihau'r gwrthiant aer. Mae'r effeithlonrwydd hwn
yn golygu fod gan drafnidiaeth trên ôl troed ecolegol llai, ac yn cyfrannu llai
at newid hinsawdd, o gymharu â thrafnidiaeth ffordd. Er hynny, fe all brisiau
uchel (yn enwedig yng ngwledydd Prydain) arwain at siwrneiau lle mae trên yn
eithaf wag, gan leihau'r effeithlonrwydd.



https://cy.wikipedia.org/wiki/Tom_Jones

Canwr Cymreig sy'n nodweddiadol am ei lais sy'n ymestyn dros sawl wythfed ydy
Syr Thomas Jones Woodward neu Tom Jones (ganwyd 7 Mehefin 1940, Pontypridd).
Mae'n enedigol o bentref Trefforest. Mae e wedi ennill Gwobr Grammy, ac ymhlith
ei ganeuon enwocaf, gellid crybwyll The Green Green Grass of Home a Delilah.

Ganwyd Thomas John Woodward, yn 57 Kingsland Terrace, Trefforest, Pontypridd,
Sir Forgannwg. Ei rieni oedd Thomas Woodward (bu farw 5 Hydref 1981), glöwr, a
Freda Jones (bu farw 7 Chwefror 2003). Roedd tri o'i deulu o dras Seisnig: roedd
ei dad-cu tadol, James Woodward, yn haliwr haearnwerthwr o Swydd Gaerloyw, ac
roedd ei fam-gu dadol o Wiltshire. Roedd ei dad-cu mamol yn Gymraeg, a ganwyd ei
fam-gu famol ym Mhontypridd, i rieni o Wlad yr Haf a Wiltshire.

Mynychodd Jones Ysgol Fabanod Wood Road, Ysgol Gynradd Wood Road ac Ysgol
Uwchradd Fodern Pontypridd Central. Dechreuodd ganu yn ifanc iawn: Roedd yn
canu'n rheolaidd mewn digwyddiadau teuluol, priodasau ac yng nghôr yr ysgol. Nid
oedd Jones yn hoffi ysgol na chwaraeon, ond magodd hyder drwy ei dalent i ganu.
Yn 12 oed cafodd fod y diciâu arno. Blynyddoedd yn ddiweddarach dywedodd:
"Treuliais i ddwy flynedd yn y gwely yn gwella. Dyna'r adeg waetha yn fy mywyd."
Wrth wella nid oedd ganddo ddim i'w wneud heblaw gwrando ar gerddoriaeth a
darlunio.

Datblygodd arddull canu Jones allan o synau cerddoriaeth soul Americanaidd.
Roedd ei ddylanwadau cynnar yn cynnwys cantorion y felan ac R&B fel Little
Richard, Solomon Burke, Jackie Wilson a Brook Benton, ynghyd â Elvis Presley,
oedd yn eilun i Jones a daeth yn ffrindiau agos gydag e yn ddiweddarach.

Yn Mawrth 1957 priododd Jones ei gariad o'r ysgol uwchradd, Linda Trenchard, pan
oedd y ddau yn 16 mlwydd oed a Linda yn disgwyl plentyn ganddo. Ganwyd ei mab
Mark yn y mis yn dilyn y briodas. I gynnal ei deulu ifanc, cymerodd Jones swydd
mewn ffatri fenig ac yn ddiweddarach mewn gwaith adeiladu.

Roedd Jones yn briod gyda'i wraig Linda rhwng 1957 hyd ei marwolaeth yn 2016, er
gwaetha bod yn anffyddlon yn ystod ei yrfa. Mae gan y cwpl un mab, Mark Woodward
(1957). Ar anterth ei enwogrwydd, honnodd Jones ei fod wedi cael rhyw gyda fyny
at 250 o grwpis y flwyddyn Unwaith arweiniodd ei fercheta at Linda i ymosod yn
gorfforol arno. Ar ôl darllen am un garwriaeth yn y papur newydd, fe bwniodd a
chiciodd Jones, ond ni ymladdodd 'e nôl. "I took it", dywedodd. Cafodd Jones
garwriaethau gyda nifer o fenywod adnabyddus yn cynnwys Mary Wilson o The
Supremes, cyflwynydd teledu Charlotte Laws a'r cyn Miss Byd Marjorie Wallace.
Honnodd Cassandra Peterson, sy'n fwy adnabyddus fel Elvira, Mistress of the
Dark, ei bod wedi colli ei gwyryfdod i Jones.

Ganwyd bachgen o ganlyniad i un garwriaeth. Yn Hydref 1987, tra ar daith yn yr
UDA, cafodd Jones berthynas byr gyda'r model Katherine Berkery, a ddarganfu
wedyn ei bod yn feichiog. Ar ôl brwydr gyfreithiol oedd yn cynnwys profi DNA,
dyfarnodd llys yn yr Unol Daleithiau yn 1989 mai Jones oedd tad y bachgen.
Gwadodd Jones ganfyddiad y llys, hyd at 2008 pan gyfaddefodd y gwir. Nid yw wedi
dangos diddordeb mewn cyfarfod ei fab, Jonathan Berkery.

Yn dilyn etholiad Harold Wilson o'r Blaid Lafur fel Prif Weinidog yn 1974, daeth
Jones yn alltud treth. Yn Mehefin 1976, prynodd blasty bric coch ar 363 Copa De
Oro Road yn East Gate Bel Air, Los Angeles o Dean Martin am $500,000. Fe'i
gwerthodd i Nicolas Cage yn 1998 am $6.469 miliwn yn ôl adroddiadau. Yn 2009 ar
ôl 35 mlynedd o fyw yn yr UDA, datgelodd Jones ei fod e a'i wraig yn bwriadu
symud yn ôl i Brydain. Dywedodd Jones "I've had a great time living in Los
Angeles but after all these years, we think now is the time to move home". Ar
sioe The Chris Moyles Show ar 27 July 2009, dywedodd ei fod dal i fyw yn Los
Angeles a'i fod am aros yno am y tro, ond ei fod dal yn ymweld â gwledydd
Prydain yn aml.

Yn Hydref 2014 cyhoeddwyd ei hunangofiant Over the Top and Back: The
Autobiography gan Michael Joseph. Yn adolygu'r llyfr yn The Express, dywedodd
Clair Woodward, "Yn nhraddodiad gymaint o hunangofiannau dyddiau yma, 'dyw Tom
Jones ddim wir yn dweud beth ydych chi wir eisiau glywed. ... Beth sydd yn
weddill yw stori ddifyr tu hwnt o Jones 'The Voice' sydd hefyd yn dweud stori am
bop Prydeinig ac adloniant ysgafn o'r Chwedegau ymlaen."

Bu farw y Fonesig Melinda Rose Woodward (Linda) ar 11 Ebrill 2016, wedi "brwydr
fer" gyda chanser. Roedd Jones wedi canslo cyngherddau wythnos ynghynt oherwydd
"salwch difrifol" yn y teulu.



https://cy.wikipedia.org/wiki/Theodosius_I

Roedd Flavius Theodosius (11 Ionawr 347 – 17 Ionawr 395), a elwir hefyd yn
Theodosius I a Theodosius Fawr, yn Ymerawdwr Rhufain rhwng 379 a 395. Ad-unodd
rannau dwyreiniol a gorllewinol yr ymerodraeth, ac ef oedd yr ymerawdwr olaf i
deyrnasu dros yr ymerodraeth gyfan. Gwnaeth Gristionogaeth yn grefydd swyddogol
yr ymerodraeth.

Ganed Theodosius yn Cauca (Coca heddiw) yn Sbaen. Roedd ei dad, hefyd o'r enw
Theodosius, yn swyddog uchel yn y fyddin. Aeth Theodosius y mab gyda'i dad i
Brydain yn 368, ac yna gwnaed ef yn reolwr milwrol (dux) talaith Moesia ar Afon
Donaw yn 374. Yn fuan wedyn dienyddiwyd ei dad, a dychwelodd Theodosius i Cauca.

O 375 ymlaen, roedd tri ymerawdwr yn rheoli darnau o'r ymerodraeth: Valens,
Valentinian II a Gratian. Pan laddwyd Valens ym Mrwydr Adrianople yn 378,
penododd Gratian Theodosius yn ei le fel cyd-augustus yn y dwyrain. Lladdwyd
Gratian mewn gwrthryfel yn 383, a chyhoeddodd Macsen Wledig (Magnus Maximus) ei
hun yn gyd-ymerawdwr yn y gorllewin, gan feddiannu holl daleithiau'r gorllewin
heblaw yr Eidal. Yn 387 ymosododd Macsen ar yr Eidal, ond gorchfygodd Theodosius
ef a'i ladd.

Bu farw Valentinian II yn 392, gan adael Theodosius yn unig ymerawdwr.
Cyhoeddodd y magister militum Arbogast gyd-ymerawdwr newydd, Eugenius, yn lle
Valentinian. Ceisiodd Eugenius adfer paganiaeth, ond gorchfygwyd ef gan
Theodosius ym mrwydr Frigidus.

Priododd Theodosius ddwywaith. Gan ei wraig gyntaf, Aelia Flaccilla, cafodd ddau
fab, Arcadius a Honorius a merch, Pulcheria. Wedi marwolaeth Aelia Flaccilla yn
385, priododd Galla, merch Valentinian I, a chawsant ferch, Galla Placidia, mam
yr ymerawdwr Valentinian III. Dilynwyd Theodosius gan ei ddau fab, Honorius yn y
gorllewin ac Arcadius yn y dwyrain.



https://cy.wikipedia.org/wiki/The_Who

Band roc o Lundain ac arloeswyr roc caled yw The Who. Ffurfiwyd y band yn 1964 o
dan yr enw "The High Numbers" i ganu caneuon Rhythm a blŵs Americanaidd. Doedd
eu cerddoriaeth ddim yn wreiddiol a doedd eu record gyntaf "Zoot suit / I'm the
face" ddim yn llwyddiannus, felly roeddyn nhw'n gorfod gwneud newidiadau pwysig.
Fe ysgrifennodd eu gitârydd Pete Townshend ganeuon newydd ac ymaelododd y
drymiwr anhygoel Keith Moon (oedd ddim ond yn 17 oed ar y pryd). Gwnaeth y
cyfuniad hwn newid sŵn y band yn hollol. Roeddyn nhw'n chwarae arddull o
gerddoriaeth a elwir roc caled heddiw. Roedd llawer o glybiau "mod" yn Llundain
ar y pryd felly gwnaeth y band rhoi'r gorau i wisgo siacedi lledr a mabwysiadu
dillad ffasiynol cyfoesol a mynd chwarae yn y clybiau hyn o dan enw newydd "The
Who".

Fe recordiodd y Who eu record cyntaf "I Can't Explain" ym mis Tachwedd 1964 a
gafodd ei rhyddhau ym mis Ionawr 1965 gyda Roger Daltrey yn canu a John
Entwistle ar y gitâr fas. Dilynnwyd hwn gyda "Anyway, Anyhow, Anywhere" ym mis
Mawrth a "My Generation" ym mis Hydref. Ar ôl 7 record yn y "top 10" ym Mhrydain
gwnaethyn nhw ddim cael unrhyw lwyddiant yn America nes iddyn nhw rhyddhau "I
can see for miles" ym mis Medi 1967.

Ym mis Medi 1978, deufis ar ôl rhyddhau "Who are you?" bu farw'r drymiwr Keith
Moon. Penderfynodd y band gymryd dau aelod newydd, sef Kenney Jones (o'r Faces)
ar y drymau a John "Rabbit" Bundrick i chwarae allweddau.

Diwrnod cyn teithio America yn 2002 bu farw John Entwistle yn Las Vegas ac roedd
rhaid i'r band gario ymlaen gyda Pino Palladino yn chwarae'r gitâr fas. Wedi
cyrraedd gartref yn Lloegr roedd y ddau aelod gwreiddiol, Roger Daltrey a Pete
Townshend yn amheus am ddyfodol y band ond yn 2003 fe benderfynodd nhw wneud
rhagor o recordiau gyda Rabbit ar yr allweddell a derbyn tri aelod newydd, sef
Simon Townshend (brawd Pete Townshend) yn chwarae gitâr, Greg Lake (o Emerson,
Lake & Palmer) ar y gitâr fas a Zak Starkey (mab Ringo Starr) ar y drymau.



https://cy.wikipedia.org/wiki/Teml

Adeiladwaith ar gyfer gweithgareddau crefyddol neu ysbrydol, fel addoliad duw
neu dduwiau a duwiesau, gweddio ac aberthu, yw teml (benthyciad o'r gair Lladin
templum).

Yn y Rhufain hynafol, roedd y templum yn fangre cysegredig a sefydlwyd gan
offeiriad neu augur fel cartref i dduw neu dduwiau. Ond mae'r cysyniad o deml
fel y cyfryw yn hŷn o lawer na chyfnod y Rhufeiniaid ac yn tarddu o'r cyfnod
cynhanesyddol. Gellir ystyrired adeiladau megalithig fel Côr y Cewri yn demlau,
er enghraifft. Yn yr Henfyd codwyd nifer fawr o demlau i wahanol dduwiau, e.e.
yn yr Hen Aifft, Groeg yr Henfyd a Carthage; ymhlith yr enghreifftiau enwocaf
mai'r Pantheon yn Rhufain a'r Parthenon yn Athen. Ceir temlau mewn sawl crefydd
arall, e.e. Bwdhiaeth a Hindŵaeth. Er y gellid ystyried eglwysi, mosgiau a
synagogau yn demlau, fel arfer nid yw Cristnogion, Mwslemiaid ac Iddewon yn
cyfeirio atynt felly.

Er ein bod yn arfer galw adeiladau crefyddol Groegaidd yn gyffredinol yn
"demlau", byddai'r addolwyr cyfoes yn cyfeirio at adeilad o'r fath fel temenos,
neu fangre cysegredig. Roedd cysegredigrwydd y man yn bwysicach nag unrhyw
adeilad a safai yno. Yn aml byddai llannerch sanctaidd gerllaw gydag allor awyr
agored ar gyfer aberthau. Weithiau codwyd cysegrfan syml — y naos — i gysgodi
cerflun duw neu dduwies ac efallai adeilad o'i gwmpas i'w amddiffyn. Erbyn y 6ed
ganrif CC roedd yr adeilad hwnnw yn troi'n gynyddol fwy cymhleth a datblygodd y
deml Roegaidd glasurol sydd mor adnabyddus erbyn heddiw. Cafodd pensaernïaeth y
temlau hyn ddylanwad mawr ar demlau eraill yn yr Henfyd, yn arbenig yn Rhufain.

Yn y Rhufain Hynafol, byddai'r augur proffesiynol yn mynd trwy ddefodau i
sicrhau fod lleoliad y deml (templum) yn iawn, yn cynnwys gwylio hedfan adar.
Fel rheol wynebai temlau Rhufeinig tua'r dwyrain a chyfeiriad y wawr, ond ceir
ambell eithriad pwysig, e.e. y Pantheon yn Rhufain sy'n wynebu tua'r gogledd.
Dim ond duwiau cydnabyddedig y pantheon Rhufeinig oedd yn cael eu haddoli mewn
templum; yr enw am adeilad cyffelyb ar gyfer duwiau estron oedd fanum.

Anaml y defnyddir y gair 'teml' gan Gristnogion i ddisgrifio eu lleoedd addoliad
am fod y Duw Cristnogol yn fod hollbresennol ac felly nid yw'n cael ei gynnwys
gan adeilad. Dewisodd y Cristnogion cynnar osgoi'r gair Lladin templum oherywdd
ei gysylltiadau "paganaidd". Y prif dermau Cristogol traddodiadol am leoedd
addoli yw: basilica, eglwys ac eglwys gadeiriol (gweler hefyd capel). Fodd
bynnag, yn yr Eglwys Uniongred Ddwyreiniol defnyddir y gair teml yn aml, e.e.
Teml Sant Sava yn Beograd, Serbia. Yn Ffrainc a rhai gwledydd eraill, o gyfnod
Yr Oleuedigaeth ymlaen, mae rhai enwadau Protestannaidd yn defnyddio'r term
"teml" er mwyn gwahaniaethu rhwng eglwysi Protestannaidd ac eglwysi Catholig.
Mae Eglwys y Seintiau Diweddar neu'r Mormoniaid yn arfer galw ei lleoedd
addoliad yn demlau hefyd.



https://cy.wikipedia.org/wiki/Tectoneg_platiau

Damcaniaeth ddaearegol sy'n esbonio symudiadau mawr o fewn lithosffer y Ddaear
yw tectoneg platiau (cyfaddasiad o'r term Saesneg plate tectonics, a ddaw o'r
Lladin Diweddar tectonicus, o'r Roeg τεκτονικός sef "yn ymwneud ag adeiladu").
Mae'r model damcaniaethol hwn wedi'i adeiladu ar sail y cysyniad o symudiad y
cyfandiroedd, ac a ddatblygodd ar ddechrau'r 20g. Derbyniodd y gymuned gwyddorau
daear y ddamcaniaeth yn sgil dilysu'r ffenomen ymlediad gwely'r môr yn y 1950au
a'r 1960au.

Rhennir y lithosffer, sef plisgyn caled mwyaf allanol y blaned (y gramen a'r
fantell uwch), yn blatiau tectonig. Mae'n cynnwys saith neu wyth o blatiau mawr
(yn dibynnu ar y diffiniad) a nifer o blatiau bychain. Ceir tri math o ffin yn y
fan lle mae'r platiau'n cwrdd, a bennir gan eu symudiad cymharol: ffin
gydgyfeiriol, ffin dargyfeiriol, a ffawt trawsffurf. Crewyd daeargrynfeydd,
llosgfynyddoedd, ffurfiad mynyddoedd, a ffurfiad ffosydd cefnforol ar hyd
ffiniau'r platiau, ac maent yn parhau i gael eu creu. Mae symudiad lletraws
cymharol y platiau'n amrywio o sero i 100 mm bob blwyddyn.

Gwneir platiau tectonig o lithosffer cefnforol a lithosffer cyfandirol (sy'n fwy
trwchus), gyda chramen arbennig ar eu pennau. Ar hyd ffiniau cydgyfeiriol,
tynnir y platiau tua'r fantell gan islithriad; mae'r mater daearegol a gollir
tua'r un cyfaint â'r gramen gefnforol newydd a ffurfir ar hyd ymylon
dargyfeiriol o ganlyniad i ymlediad gwely'r môr. Trwy hyn, mae cyfanswm arwyneb
y blaned yn aros yr un faint. Gelwir y rhagfynegiad hwn o dectoneg platiau yn
"egwyddor y cludfelt". Awgrymir hen ddamcaniaethau, sy'n parhau gan ambell
gwyddonydd, bod y Ddaear yn cywasgu neu'n ehangu'n raddol.

Mae gan lithosffer y Ddaear fwy o nerth na'r asthenosffer sydd oddi tano, sy'n
galluogi'r platiau tectonig i symud. Ceir darfudiad y fantell o ganlyniad i
amrywiadau mewn dwysedd lletraws y fantell. Credir i'r platiau symud oherwydd
cyfuniad o symudiad gwely'r môr i ffwrdd o'r grib ymledol (o ganlyniad i
amrywiadau mewn topograffeg a dwysedd y gramen, sy'n achosi gwahaniaethau mewn
disgyrchiant), a grym llusgiad (gan sugno i lawr) yn y parthau islithriad. Yn ôl
esboniad arall, digwydd symudiadau'r platiau o ganlyniad i rymoedd y llanw a
achosir gan yr haul a'r lleuad. Ansicr mae pwysigrwydd cymharol y ffactorau hyn
a'u perthynas i'w gilydd, ac yn bwnc dadl hyd heddiw gan ddaearegwyr.

Gwelir nifer o dirffurfiau ar ymylon neu ffiniau platiau tectonig ar draws y
byd. Mae'r tirffurfiau hyn yn cynnwys:-

Hefyd gwelir daeargrynfeydd sy'n cael eu hachosi gan ffrithiant symudiad y plat.

Plat cyfandirol yn gwrthdaro â phlat cefnforol Mae plat cyfandirol yn ysgafnach
na'r plat morol ac felly mae'n medru arnofio ar ben y plat cefnforol sy'n
drymach a dwysach. Gorfodir hwn i suddo i'r fantell. Wrth suddo mae'n twymo ac
yn toddi. Mae hyn yn rhyddhau nwyon a cherrig tawdd sy'n symud yn ôl i'r wyneb
trwy wendidau yn y gramen. Os yw'n llwyddo i gyrraedd y wyneb mae'n creu
llosgfynyddoedd. Mae symudiadau y platiau yn araf iawn gan fod ffrithiant
aruthrol yn atal y symud. Ar ôl amser mae yna ormodedd o wasgedd ac mae'r
platiau yn symud gall y symud sydyn yma yn greu daergryn.

Dau blat cyfandirol yn gwrthdaro Gan mai dau blat ysgafn yw'r rhai cyfandirol
nid oes un yn suddo o dan y llall. Yn ogystal mae'r gwasgedd yn plygu'r creigiau
ac yn creu mynyddoedd enfawr. Dyma sut ffurfiodd mynyddoedd yr Himalaya a'r
Alpau yn Ewrop. Gelwir y broses o greu mynyddoedd yn orogenesis.

Dau blat cefnforol yn gwrthdaro Os mae dau blat cefnforol yn gwrthdaro fe fydd
yr un dwysach yn suddo, twymo, toddi ac yn codi fel magama (fel Cyfandirol a
Morol). Y tro yma yn lle creu llosgfynydd ar y tir mae yna arch o ynysoedd yn
ffurfio sy'n gyfochrog i'r ffin rhwng y platiau. Esiampl o ynys folcanig o fewn
arc o ynysoedd yw YnysMontserrat yn y Caribi.

Neu ymyl Adeuladol Dwy blat sy'n symyd oddi wrth ei gilydd sy'n creu ymyl
adeiladol.

Yn 1912 dechreuodd Alfred Wegener ei ddamcaniaeth o Ddrifft Cyfandirol. Ei
syniad oedd mai ond un cyfandir mawr oedd y byd ar un adeg sydd erbyn hyn wedi
rhannu i fynu i gyfandiroedd llai sydd yn arnofio oddi wrth ei gilydd ac
weithiau yn taro yn erbyn ei gilydd ar wyneb y Ddaear.



https://cy.wikipedia.org/wiki/Tbilisi

Prifddinas a dinas fwyaf Gweriniaeth Georgia, ar lannau afon Kura (Mtkvari) yn
nwyrain y wlad, yw Tbilisi (Georgieg: თბილისი). Daw'r ffurf bresennol ar yr enw
o'r enw Georgeg Tpilisi sy'n tarddu o'r enw Armenieg Teplis a'r enw Groeg
Tiflis; benthycwyd yr olaf i'r Rwseg ac o 1936 ymlaen ei henw swyddogol yn yr
iaith honno yw Тифлис (Tiflis): mae'n dal i gael ei hadnabod felly weithiau
heddiw mewn ieithoedd eraill. Mae gan y ddinas arwynebedd o 726 km² (280.3
milltir sgwar) a phoblogaeth o 1,093,000.

Sefydlwyd Tbilisi yn y 5ed ganrif OC gan Vakhtang Gorgasali, Brenin Siorsaidd
Kartli (Iberia), a daeth yn brifddinas y wlad yn y 6ed ganrif. Heddiw mae
Tbilisi yn ganolfan diwydiant a diwylliant bwysig sy'n gorwedd ar groesfan
hanesyddol rhwng Ewrop ac Asia. Yn gorwedd ar un o ganghennau Llwybr y Sidan,
mae Tbilisi wedi gweld sawl ymigprys am reolaeth arni yn ei hanes. Adlewychir
hyn yn ei phensaernïaeth gyfoethog, gydag ardal fodern Rhodfa Rustaveli a'r
cylch yn ymdoddi i strydoedd cul yr hen ardal ganoloesol Narikala.



https://cy.wikipedia.org/wiki/Strabo

Daearolegwr Groegaidd enwog, yn enedigol o Amaseia, Pontus, yn Asia Leiaf, a
flodeuai yn amser yr ymerawdwyr Cesar Awgwstws a Tiberiws oedd Strabo (c. 64 CC
- c. 19 OC).

Ganwyd Strabo yn fab i rieni gweddol dda eu byd yn Amaseia, yn Pontus, hen
dalaith Roeg yn Asia Leiaf a oedd erbyn hynny'n rhan o'r Ymerodraeth Rufeinig.
Astudiodd yn gyntaf dan diwtoriaeth yr athronydd crwydr (peripatetig) Xenarchus
(fl. diwedd y 1af ganrif CC). Fel ei athro roedd yn arddel Stoïciaeth,
athroniaeth y Stoïciaid. Ar ôl gorffen ei addysg ymroddodd i astudiaethau hanes
a daearyddiaeth. Teithiodd yn eang gan ymweld â rhan helaeth o Asia Leiaf, yr
Aifft hyd at gyffiniau Ethiopia, sawl ardal yng Ngwlad Groeg, a hefyd yr Eidal,
gan gynnwys y brifddinas Rhufain. Gyda'i raglaenydd Ptolemi mae Strabo yn cael
ei ystyried yn dad Daearyddiaeth. Ysgrifenodd sawl llyfr, gan gynnwys llyfr
hanes pwysig mewn 47 llyfr, a oedd yn parhad o waith Polybius o'r 5fed llyfr
ymlaen; darnau a dyfyniadau yn unig sydd wedi goroesi. Dim ond ei Γεωγραφικά
(Geographica, "Daearyddiaeth") sydd wedi goroesi'n destun gweddol gyflawn. Yn
ffodus y llyfr hwnnw yw ei gampwaith.



https://cy.wikipedia.org/wiki/Socrates

Athronydd cynnar a hynod ddylanwadol o Athen, gwlad Groeg, oedd Socrates (Groeg:
Σωκράτης): ef yn ôl llawer a osododd sylfeini athroniaeth Orllewinol. Fe'i
ganwyd oddeutu 470 CC, ac fe fu farw yn 399 CC yn Athen.

Treuliodd y rhan fwyaf o'i fywyd yn ymchwilio'n frwd i'r syniad o ddoethineb,
trwy ddadlau a rhesymu gyda chyfeillion, disgyblion ac athronyddwyr yr oes. Ym
mhen amser, daethpwyd i'w adnabod fel y dyn mwyaf doeth yng Ngroeg.

Roedd gan bobl farnau tra-gwahanol am Socrates: rhai yn uchel eu parch ohonno,
eraill yn ei gollfarnu. Roedd ganddo ddilynwyr brwd (megis Platon), a gelynion
ffyrnig yn ogystal.

Yn hen ddyn, fe syrthiodd i warth awdurdodau gwladwriaeth Athen. Fe'i
gorchmynwyd i ymatal rhag ymddiddan cyhoeddus, ac i beidio ymwneud â
phendefigion ifanc; ond fe barhaodd i wneud hynny yn ôl ei arfer.

Yn ôl yr hanesion traddodiadol, pan yn 70 oed, fe'i arestiwyd gan yr awdurdodau.
Fe'i cyhuddwyd o lygru moes pobl ifanc, dyfeisio duwiau newydd, ac anffyddiaeth,
ac fe'i dedfrydwyd i farwolaeth. Er iddo gael cyfle i ffoi o Athen penderfynodd
aros yn ei ddinas, a bu farw trwy yfed diod wenwynig o hemloc.



https://cy.wikipedia.org/wiki/Sisili

Ynys yng nghanol y Môr Canoldir a rhanbarth o'r Eidal yw Sisili (hefyd Sisilia)
(Sisilieg: Sicìlia; Eidaleg: Sicilia). Mae Culfor Messina yn gorwedd rhwng yr
ynys a'r tir mawr. Ei harwynebedd tir, gan gynnwys y mân ynysoedd, yw 25,710 km²
(9927 milltir²). Y brifddinas yw Palermo.

Sisili yw'r ynys fwyaf yn y Môr Canoldir. Gyda'r ynysoedd llai oddi amgylch
(Ynysoedd Égadi ac Ynysoedd Lipari yw'r ddau grŵp mwyaf) mae'n rhanbarth
hunanlywodraethol yn yr Eidal. Mae'r ynys yn fynyddig iawn, gan godi i 1800m ym
Mynydd Etna.

Ymsefydlai'r Groegiaid ar yr ynys o'r 8fed ganrif CC ymlaen. Meddianwyd rhan o'r
ynys gan y Carthaginiaid yn fuan ar ôl hynny a bu cryn ymrafael rhwng y ddwy
blaid am rai canrifoedd. Fe'i meddianwyd gan y Rhufeiniaid yn ail hanner y
drydedd ganrif CC ac erbyn 211 CC roedd yn dalaith Rufeinig.

Goresgynwyd yr ynys gan yr Arabiaid yn y 9g a datblygodd diwylliant hybrid
unigryw ar yr ynys. Yn 1060 cyrhaeddodd y Normaniaid a meddianwyd yr ynys
ganddynt yn eu tro. Yn 1266 coronwyd Siarl I, brenin Napoli a Sisili yn frenin
Angevinaidd cyntaf Sisili. Cwnwerwyd yr ynys gan deyrnas Aragon yn 1284 yn sgîl
Cyflafan y Gosber Sisiliaidd.

Creuwyd Teyrnas y Ddwy Sisili yn 1815 gan Ferdinand I o Awstria a Hwngari.
Cipiodd Garibaldi yr ynys yn 1860 ac unwyd Sisili â gweddill yr Eidal. Am
flynyddoedd bu hanes yr ynys yn ansefydlog a llawn tensiynau cymdeithasol
oherwydd cyflwr economaidd y wlad, tlodi a grym y Maffia a cheidwadwyr eglwysig.
Ymfudodd nifer fawr o Sisiliaid tlawd i'r Unol Daleithiau oherwydd hynny.

Erbyn heddiw mae economi yr ynys yn bur ffynnianus. Un o'r diwydiannau mwyaf yw
twristiaeth.



https://cy.wikipedia.org/wiki/Sielo

Mae'r sielo (neu'r soddgrwth) yn offeryn llinynnol ac yn aelod o deulu'r ffidil.
Mae'r enw yn deillio o'r gair Eidaleg violoncello, ac mae'r person sy'n canu'r
sielo yn cael ei alw'n sielydd. Defnyddir y sielo fel offeryn unawd, yng
ngherddoriaeth siambr ac yn yr adran llinynnau o gerddorfa.

Mae'r sielo yn cael ei gyweirio mewn pumedau, gan ddechrau gyda C (dau wythfed
dan C ganol) fel y llinyn isaf, a’r llinynnau G, D ac A yn dilyn yn uwch. Mae
e'n cael ei gyweirio'r un fath â'r fiola, ond un wythfed yn is. Mae'r sielo yn
gysylltiedig â cherddoriaeth glasurol Ewropeaidd, gan fwyaf, ac fe’i disgrifiwyd
fel yr offeryn agosaf i'r llais dynol.

Mae'r sielo fel arfer yn cael ei wneud o bren, er bod deunyddiau eraill megis
ffibr carbon neu alwminiwm yn cael eu defnyddio hefyd. Yn draddodiadol defnyddid
sbriws i wneud y plât uchaf, gyda choed masarn i’r cefn, ochrau a gwddf. Mae'r
rhannau wedi’u cerfio â llaw yn draddodiadol ond mae sieloau rhatach yn cael eu
cynhyrchu â pheiriannau. Mae'r ochrau, neu asennau, yn cael eu gwneud drwy
gynhesu’r coed ac addasu’r ffurfiau o gwmpas mowldiau.

Yn ymestyn o’r prif gorff mae’r gwddf cerfiedig, sy’n arwain at flwch ebill a'r
sgrôl. Maen nhw fel arfer yn cael eu cerfio o un darn o bren. Mae'r blwch ebill
ar gyfer cyweirio’r tannau ac mae’r pegiau neu ebillion yn cael eu gwneud o
eboni.

Yn draddodiadol, mae bwâu yn cael eu gwneud o bren Brasil. Maen nhw tua 73 cm
mewn hyd. Mae'r gwallt yn cael ei wneud o rawn o gynffon ceffyl yn draddodiadol,
ond yn y dyddiau hyn, defnyddir gwallt synthetig hefyd. Mae rosin neu ystor yn
cael ei ddefnyddio i wneud y gwallt yn arw ar gyfer dirgrynu’r tannau.

Mae sieloau yn rhan o gerddorfa symffoni safonol. Fel arfer, mae’r gerddorfa yn
cynnwys wyth i ddeuddeg o sielyddion. Rhan gritigol o gerddoriaeth gerddorfaol
yw’r sielo. Mae pob gwaith symffonig fel arfer yn golygu defnydd o’r adran sielo
ac weithiau'r angen o unawdau sielo. Sut bynnag, yr adran sielo gan amlaf sy’n
darparu’r bas i’r harmonïau.

Mae nifer o concerti sielo - darnau cerddoriaeth lle mae’r sielo yn cael ei
gyfeilio gan gerddorfa - er enghraifft 25 gan Vivaldi, 12 gan Boccherini, 2 gan
Haydn, 2 gan Saint-Saëns, 2 gan Dvořák ac 1 gan Elgar. Yn yr ugeinfed ganrif,
roedd cerddoriaeth sielo’n ehangu mewn pwysigrwydd, oherwydd dylanwad Mstislav
Rostropovich, sy wedi comisiynu a symbylu llawer o waith newydd.

Mae llawer o waith unawd sielo hefyd, yn bwysicaf oll y 'Chwe Chyfres ar gyfer
Sielo Digyfeiliant' gan J. S. Bach.

Mae’r sielo yn aelod o'r pedwarawd llinynnol traddodiadol yn ogystal â phumawdau
llinynnol, chwechawdau neu driawdau ac ensembles cymysg eraill. Mae hefyd mewn
darnau a ysgrifennwyd ar gyfer dau, tri, pedwar neu fwy o sieloau. Y math hwn o
ensemble a elwir hefyd yn "gôr soddgrwth" ac mae ei sain yn gyfarwydd yn y
cyflwyniad i'r 'Agorawd Gwilym Tel' gan Rossini.



https://cy.wikipedia.org/wiki/Siberia

Mae Siberia (Rwseg: Сиби́рь) yn ardal enfawr o Rwsia a gogledd Casachstan sy'n
cynnwys rhan helaeth Gogledd Asia. Yn ôl y diffiniad hanesyddol, fe'i ffinir gan
fynyddoedd yr Wral i'r gorllewin, y Cefnfor Tawel i'r dwyrain, y Môr Arctig i'r
gogledd, a bryniau Casachstan a ffiniau Mongolia a Tsieina i'r de. Gorwedda'r
rhan helaeth o Siberia yn Ffederasiwn Rwsia, ac fe ffurfia 77% (13.1 miliwn
cilometr sgwar) o arwynebedd y wlad honno ond gyda dim ond 28% (tua 40 miliwn) o
boblogaeth Rwsia.

Roedd pobl yn byw yn Siberia rhai degau o filoedd o flynyddoedd yn ôl.
Darganfuwyd olion dynol ac artiffactau yn Ogof Denisova, Crai Altai o tua 40,000
mlynedd yn ôl. Lleolir yr ogof mewn rhanbarth lle y credir bu Neanderthaliaid a
homo sapiens cynnar yn byw yn yr un cyfnod. Ym Mal'ta ar lan Afon Angara ger
Llyn Baikal yn Oblast Irkutsk, cafwyd hyd i gerfluniau bychain sy'n dyddio'n ôl
tua 23,000 mlynedd. Cawsant eu cerfio o ifori mamoth.

Yn nes ymlaen, roedd Siberia yn drigfan i wahanol grwpiau o nomadiaid, megis yr
Yenet, y Nenets, yr Hyniaid, a'r Uyghur. Concrwyd yr ardal gan y Mongoliaid yn y
13eg ganrif, ac fe ddaeth yn wladwriaeth annibynnol dan reolaeth Chân. Fe
gychwynnodd pŵer cynyddol Rwsia tanseilio'r annibyniaeth hon yn yr 16g. Erbyn
canol yr 17g, roedd yr ardaloedd o dan reolaeth Rwsia yn ymestyn i'r Cefnfor
Tawel. Er hynny, ychydig iawn o ymwelwyr a ddaeth i Siberia yn y canrifoedd
dilynol.

Y newid mawr cyntaf yn Siberia oedd y rheilffordd Traws-Siberia, a adeiladwyd
rhwng 1891 a 1903. Fe gysylltodd Siberia â Rwsia a'i diwydiant, a thrwy gydol yr
20g fe wnaed defnydd helaeth o adnoddau naturiol Siberia.

Gyda arwynebedd o 13.1 million km² (5.1 miliwn milltir sgwar), mae Siberia yn
cynnwys tua 77% o holl diriogaeth Rwsia. Mae parthau daearyddol mawr yn cynnwys
Gwastadedd Gorllewin Siberia a Llwyfandir Canol Siberia. Ceir tua 10% o arwyneb
tir y Ddaear yn Siberia (148,940,000 km²).

Mae coedwigoedd tirwedd taiga yn dominyddu yn y de gydag eangderau mawr o
dirwedd twndra di-goed yn y gogledd.

Y pwynt uchaf yn Siberia, yn ôl y diffiniad ehangaf, yw llosgfynydd byw
Klyuchevskaya Sopka, a leolir ar Orynys Kamchatka yn y Dwyrain Pell; ei uchder
yw 4,649 meter (15,253 troedfedd).



https://cy.wikipedia.org/wiki/Siarl_I,_brenin_Lloegr_a%27r_Alban

Charles Stuart, Brenin Siarl I (19 Tachwedd 1600 - 30 Ionawr 1649) oedd Tywysog
Cymru o 1616 hyd 1625, ac wedyn brenin Lloegr, yr Alban ac Iwerddon o 27 Mawrth
1625 tan ei ddienyddiad yn sgil Rhyfel Cartref Lloegr. Roedd ei deyrnasiad yn
gyfnod o frwydro am rym rhwng y brenin a'r senedd. Yn bleidiwr brwd dros hawl
ddwyfol brenhinoedd, gweithredai Siarl i gryfháu ei rymoedd ei hun, gan reoli
heb y Senedd am gyfnod helaeth o'i deyrnasiad.

Yn ail fab i'r Brenin Iago VI o'r Alban a'i wraig Anne o Ddenmarc, cafodd Siarl
ei eni ym Mhalas Dunfermline yn yr Alban ar 19 Tachwedd 1600. Ar farwolaeth
Elizabeth I o Loegr yn mis Mawrth 1603, dyrchafwyd ei dad i orsedd Lloegr. Roedd
Siarl yn blentyn eiddil, ac, ar y dechrau, fe'i gadawyd yn yr Alban yng ngofal
nyrsys rhag ofn i'w iechyd waethygu ar y daith hir i Lundain.

Esgynodd Siarl i orsedd Lloegr a'r Alban ar farwolaeth ei dad ar 27 Mawrth 1625.
Ar 13 Mehefin o'r un flwyddyn, priododd Henrietta Maria, yn absenoldeb y ddau
gymar. Roedd ei senedd gyntaf, oedd wedi agor ym mis Mai, yn erbyn y briodas o'r
cyntaf am mai pabyddes oedd hi, ac ofnid y byddai Siarl yn lleddfu mesurau yn
erbyn pabyddion a thanseilio Protestaniaeth fel crefyddol swyddogol y deyrnas.

Cyhuddiwyd Siarl o uchel frad ac uchel droseddau eraill ar 2 Ionawr 1649.
Gwrthododd Siarl bledio gan fynnu nad oedd gan lys mo'r hawl i ddwyn achos yn
erbyn brenin. Fe'i cafwyd yn euog, a llofnodwyd warant marwolaeth gan 59 o'r
comisiynwyr, gan gynnwys John Jones, Maesygarnedd ar 29 Ionawr 1649. Fe'i
dienyddiwyd y diwrnod wedyn ar lain o dir o flaen y Banqueting House yn
Llundain.



https://cy.wikipedia.org/wiki/Sgw%C3%A2r

Mewn geometreg plân, polygon a chanddo bedair ochr o'r un hyd yw sgwâr, lle mae
maint pob ongl yn hafal. Hynny yw, polygon rheolaidd â phedwar ochr ydyw. Mae'n
fath arbennig o bedrochr: gellir ei ystyried yn rhombws ag onglau o 90°, neu'n
betryal lle mae'r ochrau o'r un hyd.

Mewn algebra, dywedir fod rhif yn cael ei sgwario wrth ei luosi a'i hun. Mae hyn
yn deillio o'r defnydd uchod, gan mai arwynebedd sgwâr yw sgwâr(algebreaidd) hyd
ei ochrau. Dynodir sgario gan y symbol 2, er enghraifft:

Sylwer fod sgwâr pob rhif real yn bositif. Mae'n dilyn na all rhif real bodoli'r
hafaliad x 2 = − 1 {\displaystyle x^{2}=-1} . (Mae hyn yn ysgogi i ni greu'r
rhifau cymhlyg, a dweud bod y rhif dychmygol i {\displaystyle i} yn bodoli'r
hafaliad.)

Felly, nid oes gan y ffwythiant real f ( x ) = x 2 {\displaystyle f(x)=x^{2}}
wrthdro. Fodd bynnag, lle mae x {\displaystyle x} yn bositif, mae yna rhif
unigryw x {\displaystyle {\sqrt {x}}} (a gelwir yn ail-isradd x {\displaystyle
x} ) sy'n bodoli x 2 = x {\displaystyle {\sqrt {x}}^{2}=x} , ac fe allwn
ysgrifennu f − 1 ( x ) = x {\displaystyle f^{-1}(x)={\sqrt {x}}} .

Dywedir fod rhif naturiol a {\displaystyle a} yn rhif sgwâr, os mae a = b 2
{\displaystyle a=b^{2}} lle mae b {\displaystyle b} yn rhif naturiol arall,
hynny yw, os mae a {\displaystyle {\sqrt {a}}} yn gyfanrif. Dyma'r 50 rhif sgwâr
cyntaf:



https://cy.wikipedia.org/wiki/Sbectrwm

Enw ar yr amrywiaeth o liwiau sy'n bresennol mewn rhai ffynonellau golau ydy
sbectrwm (lluosog: sbectra). Mae'r sbectrwm yn dod yn amlwg pan wahanir lliwiau
(amleddau)'r golau gan ddyfais megis prism. Mae golau gwyn (megis golau'r haul)
yn gymysgedd o bob lliw, felly mae ganddo sbectrwm di-fwlch neu gyfan. Ond mae
gan rai ffynonellau golau eraill, megis lampau sodiwm neu LED, sbectrwm rhannol
sy'n cynnwys dim ond rhai amleddau o olau gyda bylchau rhyngddynt.

Mae sbectrwm allyriant rhai sylweddau yn cyfeirio at sbectrwm y golau y byddent
yn ei fwrw allan, yn arbennig pan gânt eu poethi, ac mae eu sbectrwm amsugniad
yn cyfeirio at y lliwiau sy'n gallu cael ei amsugno ganddynt. Oherwydd bod
sbectra gwahanol gan sylweddau gwahanol, gellir darganfod pa sylweddau sy'n
bresennol mewn sampl cemegol trwy edrych ar ei sbectrwm; mae hyn yn ddefnyddiol
ar gyfer pethau pell, megis mewn seryddiaeth, na allent gael eu mesur yn
uniongyrchol. Sbectrosgopeg ydy enw'r maes cyffredinol hwn o wyddoniaeth.



https://cy.wikipedia.org/wiki/Robert_Peel

Sylfaenydd y Blaid Geidwadol fodern oedd Syr Robert Peel (5 Chwefror 1788 – 2
Gorffennaf 1850), Prif Weinidog y Deyrnas Unedig rhwng Rhagfyr 1834, ac Ebrill
1835 a rhwng Awst 1841, a Mehefin 1846.

Fel Ysgrifennydd Cartref creodd Heddlu Metropolitanaidd Llundain yn 1829 (heddlu
ffurfiol cyntaf Prydain). Gyda Dug Wellington diddymodd y Deddfau Penyd gan
Ryddfreinio Catholigion yn 1829. Ail-greodd y blaid Dorïaid (a elwir yn y Blaid
Geidwadol yn gynyddol) yn dilyn trechiad etholiadol 1832, gan Ddiddymu'r Deddfau
Ŷd yn 1845 yn ystod ei ail-weinidogaeth. Trechwyd gan ei blaid ei hun dros y
mater, gan arwain i'w ymddiswyddiad yn 1846 a rhwyg yn y blaid Geidwadol.
Cymaint oedd ei ddylanwad, yn aml elwir y cyfnod rhwng Deddf Diwygio 1832 a'i
ymddiswyddiad fel Prif Weinidog yn 1846 yn Oes Peel, er iddo fod yn Brif
Weinidog am ond pum mlynedd yn gyfan gwbl.

Ganwyd yn Chamber Hall, Bury, Swydd Gaerhirfryn, ar y 3ydd o Chwefror 1788.
Roedd yn drydydd mab i'w dad, hefyd o'r enw Robert Peel, AS Torïaidd a oedd yn
gyfrifol am Deddf Ffactori yn 1802. Diwydianwyr oedd ei deulu, a chafodd ei
ddisgrifio gyda chryn snobyddiaeth gan Dug Wellington fel dyn o "low birth and
vulgar manners."

I geisio gwrthdroi'r fath syniadau, megis nifer o blant nouveau riche eraill
oedd yn ceisio esgyn ym myd y tirfeddianwyr traddodiadol, anfonwyd fab i ysgol
fonedd Harrow yn 1800. Dechreuodd ei astudiaethau yng ngholeg Eglwys Crist,
Rhydychen yn 1805 lle daeth yn fyfyriwr galluog. Erbyn 1809 – ar argymhellant
Arthur Wellesley, yr un dyn a ddaeth i fod y Dug Wellington a ddisgrifiodd dras
Peel mor snobyddlyd – roedd yn aelod seneddol â sedd Gwyddelig Ddinas Cashel,
bwrdeistref ag ond dau ddeg pedwar o bleidleisiwr. Dyma oedd dechreuad dau thema
pwysig ym mywyd Peel – ei bartneriaeth â'r Dug Wellington a chysylltiad ei yrfa
wleidyddol i Iwerddon.

Nid oedd pleidiau gwleidyddol ffurfiol i'w cael ym mlynyddoedd cynnar y 19eg
ganrif, ond roedd dwy brif garfan yn y Senedd, sef y Chwigiaid a'r Torïaid. Er
bod y ddwy garfan yn geidwadol iawn wrth safonau heddiw, roedd y Chwigiaid fel
arfer yn fwy cefnogol i newid. Roedd yn Torïaid yn canolbwyntio'n draddodiadol
ar amddiffyn Eglwys Loegr rhag Catholigiaeth ac Anghydffurfiaeth, ac ar
amddiffyn buddiannau tirfeddianwyr cefn gwlad rhag masnachwyr y trefi. Credodd
Robert Peel bod rhaid i hyn newid er mwyn i Dorïaeth oroesi.

Yn 1829, fe gafodd ei wrthdrawiad cyhoeddus cyntaf gyda'i gyd-Dorïaid - arwydd o
gwrs dyfodol ei yrfa. Yn y flwyddyn honno, Peel a lywiodd y Mesur Rhyddfreinio
Catholigion trwy'r Senedd, gan ganiatáu i Gatholigion ddod yn Aelodau Seneddol
am y tro cyntaf. Roedd llawer o'i gyd-Dorïaid yn gweld hyn yn frad ac yn ergyd i
oruchfiaeth Eglwys Loegr. Roedd rhai yn cyhuddo Peel o fradychu ei egwyddorion
personol trwy gyflwyno'r Mesur, gan ei fod wedi'i wrthwynebu am ugain mlynedd.
Yn wir, cymaint oedd ei ei wrth-Gatholigaeth ar un adeg nes iddo ennill y
llysenw "Organge Peel" (cyfeiriad at yr Urdd Oren Protestanaidd). Ond roedd
cefnogaeth fawr i'r Mesur yn Iwerddon (rhan o'r Deyrnas Unedig ar y pryd) lle
roedd 80% o'r boblogaeth yn Gatholigion.

Trwy Faniffesto Tamworth yn 1834, fe osododd yn ffurfiol seiliau ei Geidwadaeth
newydd, a fyddai'n cydnabod buddiannau llawer ehangach na'r hen Dorïaeth. Yn y
ddogfen hon, fe dderbynniodd Ddeddf Ddiwygio 1832 - y Great Reform Act - y
ddeddf a roddodd y bleidlais i ddosbarth canol y trefi. Newid mawr iawn oedd hwn
o bolisi blaenorol y Torïaid, er bod Peel yn credu nad oedd dim angen estyn y
bleidlais ymhellach, ac roedd e'n hollol wrthwynebus i ddemocratiaeth.

Dywedodd hefyd ym Maniffesto Tamworth ei fod am gytbwyso buddiannau amaeth,
masnach a diwydiant, newid mawr arall o hen bwyslais y Torïaid ar y landed
interest.

Cadarnhaodd Peel yn yn 1846 na fyddai'r Geidwadaeth newydd yn was bach i'r
tirfeddianwyr pan ddileuodd y Deddfau Ŷd. Roedd y deddfau hyn yn symbol o rym
tirfeddianwyr cefn gwlad, gan warantu pris uchel am ŷd, ac arwain felly, yn ôl
rhai, at fara drud i bobl y trefi.

Mae hefyd yn nodedig am greu Heddlu Llundain - y Metropolitan Police - yn 1829,
yr heddlu ffurfiol cyntaf ym Mhrydain. Roedd y plismyn cyntaf weithiau'n cael eu
galw'n Peelers neu Bobbies ar ei ôl e.



https://cy.wikipedia.org/wiki/Rhyfel_Corea

Rhyfel rhwng De Corea dan Syngman Rhee gyda chefnogaeth milwyr o nifer o wledydd
gorllewinol a Gogledd Corea dan Kim Il-Sung gyda chefnogaeth milwyr o Weriniaeth
Pobl Tsieina oedd Rhyfel Corea.

Dechreuodd y rhyfel fel ysgarmesoedd ar y ffîn rhwng y de a'r gogledd. Cynhalwyd
etholiadau yn Ne Corea ym mis Mai 1950. Ni wnaeth cefnogwyr y gogledd yn dda, a
mynnodd Gogledd Corea fod yr etholiadau'n cael eu hail-gynnal. Gwrthododd y de
ac ar 25 Mehefin, 1950 symudodd milwyr Gogledd Corea tua'r de i geisio aduno'r
wlad. Parhaodd yr ymladd hyd y cadoediad ar 27 Gorffennaf, 1953.

Cafodd byddin y gogledd lwyddiannau buan, a gorfodwyd milwyr De Corea i encilio.
Meddiannwyd dinas Seoul gan fyddin Gogledd Corea ar 28 Mehefin. Pasiwyd
penderfyniad yn y Cenhedloedd Unedig yn galw ar Ogledd Corea i encilio o'r de.
Ar y pryd, roedd yr Undeb Sofietaidd wedi penderfynu peidio cymeryd rhan yn y
Cenhedloedd Unedig, felly ni allent atal y penderfyniad i roi cymorth milwrol i
Dde Corea. Milwyr yr Unol Daleithiau oedd y garfan fwyaf a gymerodd ran yn y
rhyfel, ond cafwyd milwyr hefyd gan y Deyrnas Unedig,Canada, Awstralia, Seland
Newydd, Ffrainc, De Affrica, Twrci, Thailand, Groeg, yr Iseldiroedd, Ethiopia,
Colombia, y Ffilipinau, Gwlad Belg, a Lwcsembwrg.

Ar y cyntaf, nid oedd y nifer o filwyr yr Unol Daleithiau yn fawr, a gorchfygwyd
hwy yn Osan ar 5 Gorffennaf. Erbyn mis Awst, dim ond tiriogaeth bychan yn y
de-ddwyrain o gwmpas Pusan oedd ym meddiant y de. Llwyddasant i gadw gafael ar
Pusan wedi brwydro caled. Cyrhaeddodd mwy o filwyr y Cenhedloedd Unedig, a bu
bomio trwm gan awyrennau'r Unol Daleithiau. Gwrthymosodwyd ar 15 Medi gyda
glaniad yn Inchon, a chipiwyd Seoul yn ôl. Bu raid i filwyr y gogledd encilio, a
symudodd lluoedd y de a'r Cenhedloedd Unedig ymlaen i'r gogledd, gyda'r bwriad o
uno Corea i gyd dan lywodraeth Syngman Rhee.

Wrth iddynt ddynesu at ffîn China, rhybuddiodd llywodraeth China hwy y byddai'n
cymeryd rhan yn y rhyfel. Ar 19 Hydref symudodd milwyr China tua'r ffîn, ac ar 1
Tachwedd, 1950 daethant i wrthdrawiad a lluoedd yr Unol Daleithiau. Gorfodwyd
milwyr De Corea a'r Unol Daleithiau i encilio tua'r de. Ar 4 Ionawr 1951 cipiwyd
Seoul gan fyddin China. Ail-feddiannwyd y ddinas gan yr Unol Daleithiau ar 14
Mawrth. Fesul tipyn, gyrrwyd y Comiwnyddion yn ôl tua'r ffîn rhwng Gogledd a De
Corea.

O Hydref 1951 hyd fis Gorffennaf 1953 parhaodd yr ymladd heb lawer o newid o ran
y tiriogaeth ym meddiant y ddwy ochr. Parhaodd trafodaethau heddwch am ddwy
flynedd, yn Kaesong ac yna yn Panmunjon. Cytunwyd i gadoediad ar 27 Gorffennaf,
1953.



https://cy.wikipedia.org/wiki/Rhif_atomig

Mewn Cemeg a Ffiseg, y rhif atomig (Z) yw nifer y protonau a ddarganfyddir yng
nghnewyllyn yr atom. Mewn atom sydd â gwefr niwtral, mae nifer yr electronau o
amglych y niwclews yn hafal i'r rhif atomig.

Yn wreiddiol, roedd y rhif yn dangos safle'r elfen yn y tabl cyfnodol yn unig.
Pan drefnodd Dmitri Mendeleev yr elfennau cemegol hysbys yn grwpiau yn ôl eu
tebygrwydd cemegol, gwelodd bod trefnu'r elfennau yn ôl eu màs atomig yn gadael
rhai yn anghymharus. Wrth roi'r elfennau mewn trefn a oedd yn ffitio'u
priodweddau cemegol agosaf, eu rhifau yn y tabl oedd eu rhifau atomig. Roedd y
rhif yma bron ar gyfartaledd gyda màs yr atom ond hefyd yn adlewyrchu rhyw
briodwedd arall.

Esboniwyd yr anomaliau yn y gyfres hon yn 1913 gan Henry Gwyn Jeffreys Moseley.
Darganfu Moseley berthynas pendant rhwng spectra diffreithiant pelydrau X yr
elfennau, a'u lleoliad cywir yn y tabl cyfnodol. Dangoswyd yn hwyrach fod y rhif
atomig yn cyfateb i wefr drydanol y niwclews - hynny yw, nifer y protonau. Y
wefr sy'n rhoi i elfennau eu priodweddau cemegol, yn hytrach na'r mas atomig.

Mae gan rhif atomig elfen, berthynas agos i'w rhif màs (er na ddylid eu cymysgu)
sef y nifer o brotonnau a niwtronnau mewn niwclews atom. Daw'r rhif màs yn aml
ar ôl enw'r elfen e.e. Carbon-14 (a ddefnyddir mewn dyddio Carbon).



https://cy.wikipedia.org/wiki/Rastaffariaeth

Mudiad crefyddol newydd yw Rastaffariaeth sydd a'i wreiddiau yn Jamaica yn y
1930au. Mae'r mwyafrif o'i ddilynwyr yn addoli Haile Selassie, Ymerawdwr
Ethiopia o 1930 hyd 1974, fel Duw (Jah), yr Ailddyfodiad, neu ailymgnawdoliad
Iesu. Mae nifer o Rastaffariaid yn ei hystyried yn fudiad, ideoleg, neu'n
"Ffordd o Fyw" yn hytrach na chrefydd.

Gellir ystyried Rastaffariaeth yn gyfuniad o Gristnogaeth Brotestannaidd,
cyfriniaeth, ac ymwybyddiaeth wleidyddol holl-Affricanaidd.

Cafodd caethweision Affricanaidd yn Jamaica eu troi'n Gristnogion gan genhadon a
bregethodd Beibl Saesneg y Brenin Iago. Honna Rastaffariaid taw llygredigaeth o
wir air Jah yw Beibl Iago a ddefnyddiwyd i reoli caethweision. Cred y gallent
ddysgu'r wir ysgrythur drwy feithrin ymwybiddaeth gyfrinol o Jah y tu mewn i'r
hunan. Wrth sôn am eu hunain byddent yn sôn am "fi a fi", sef "Jah a Jah". Gan
ddenu ar straeon yr Hen Destament, yn bennaf Exodus, credant taw profion gan Jah
yw dioddef hanesyddol, gwleidyddol ac economaidd y bobl ddu. Wrth ddarllen Llyfr
y Datguddiad yn y Testament Newydd mae Rastaffariaid yn disgwyl eu gwaredigaeth
a'u dychweliad i Seion. Maent yn credu taw Ethiopia yw mamwlad yr Affricanwyr a
sedd Jah. Dychwelyd holl bobl ddu'r byd i Ethiopia yw un o amcanion y mudiad.

Yn ôl eu darlleniadau detholus o'r Beibl, maent yn pwysleisio darnau yn Llyfr
Lefiticus sy'n gwahardd torri'r gwallt a'r farf, sy'n nodi cyfraith ymborthol,
ac sy'n pennu defodau gweddi a myfyrdod. Mae gan nifer o Rastaffariaid gredoau
patriarchaidd yn seiliedig ar yr Hen Destament, sydd yn ôl nifer yn achosi
rhywiaeth o fewn y mudiad.

Wrth addoli Jah, mae teuluoedd yn dod at ei gilydd i weddïo a chanu a tharo'r
drymiau mewn rhythm a elwir yn Nyabinghi. O gwmpas y byd, cysylltir
Rastaffariaeth yn gryf â cherddoriaeth reggae, yn enwedig Bob Marley.

O'r herwydd y gred ni ddylent dorri eu gwallt, mae nifer ohonynt yn gwisgo
dreadlocks, sef gwallt mewn plethau bychain. Maent yn hoff o wisgo lliwiau coch
(gwaed), gwyrdd (perlysiau), aur (brenhindod), a du (Affricanrwydd). Mae
Rastaffariaid yn ysmygu canabis neu ganja yn ysbrydol ac yn bwyta deiet
llysieuol. Siaredir Rastaffariaid Iyaric neu dread-talk, gan ddodi'r sain "I"
mewn lle rhai sillafau.

Ceir gwreiddiau Rastaffariaeth mewn hanes trefedigaethrwydd yn Affrica ac
esgyniad ymwybyddiaeth wleidyddol a chenedlaetholdeb y bobl ddu yng Ngogledd
America. Cychwynnodd yn Jamaica yn y 1930au yn sgil darogan gan Marcus Garvey,
sefydlydd yr Universal Negro Improvement Association: "Edrychwch i Affrica lle y
coronir brenin du, ac ef bydd eich Gwaredwr." Cafodd Haile Selassie ei goroni'n
Ymerawdwr Ethiopia ym mis Tachwedd 1930, a ystyrid yn wireddu'r broffwydoliaeth.
Ras Tafari oedd enw teuluol Haile Selassie, gan roi i'r mudiad newydd ei enw.
Roedd Garvey yn credu taw negesydd Duw oedd Haile Selassie, wedi dod â chyfnod
newydd lle byddai gan dduon hawliau cyfartal a'r hawl i ddychwelyd yn ôl i dir
ffrwythlon Affrica. Heddiw ystyrir Garvey yn broffwyd gan Rastaffariaid.

Credir taw Leonard P. Howell a sefydlodd y ganghen gyntaf o Rastaffariaeth yn
Jamaica ym 1935. Cred Howell mewn dwyfoldeb Haile Selassie, a honnodd bydd y
duon yn ennill eu goruchafiaeth anochel dros y gwynion. Tyfodd y ffydd a
datblygodd diwinyddiaeth Rastaffaraidd. Yng nghanol y 1950au ymgynullodd
dilynwyr ar arfordiroedd Jamaica i deithio ar longau i Affrica. Roedd hyn yn
drobwynt a ddaeth â gobaith i'r mudiad o ddychwelyd i'r famwlad ac ennill
rhyddid i'r bobl ddu.

Ymwelodd Haile Selassie â Jamaica ym 1966, ac ymledodd ddylanwad Rastaffariaeth
ar draws y byd yn y 1970au gan boblogrwydd cerddoriaeth reggae, a Bob Marley yn
enwedig. Cafodd Haile Selassie ei ddiorseddu gan chwyldro Marcsaidd ym 1974. Bu
farw Haile Selassie ym 1975, a ddigalonodd nifer o Rastaffariaid a'u cred taw
Duw ydoedd.

Yn ôl cyfrifiad Jamaica 2001, roedd 24,020 o Rastaffariaid yn y wlad, llai na 1%
o'r boblogaeth. Yn ôl ffynonellau eraill mae'r ffigurau'n uwch, tua 5% o'r
boblogaeth neu gymaint â 100,000 o unigolion. Yn ôl cyfrifiad y Deyrnas Unedig
2001 mae 5000 o Rastaffariaid yn byw yng Nghymru a Lloegr, y mwyafrif ohonynt yn
Llundain ac o dras Jamaicaidd.



https://cy.wikipedia.org/wiki/Pula

Y ddinas fwyaf yn Istria, Croatia, yw Pula (Lladin: Colonia Pietas Iulia Pola
Pollentia Herculanea; Eidaleg: Pola; Slofeneg: Pulj), saif ar ben deheuol
gorynys Istria, gyda phoblogaeth o tua 62,080 (yn 2006). Fel gweddill yr ardal,
adnabyddir Pula am ei hinsawdd dyner, môr dof, a'i thirlun. Mae gan y ddinas
draddodiad hir o greu gwin, pysgota, adeiladu llongau, a thwristiaeth. Mae hi
hefyd yn brif ganolfan weinyddol Istria ers amser y Rhufeinwyr.

Tua 1800-1000 C.C.C., daeth math newydd o dref i Istria, y 'gradine', neu
Bryngaer. Proto Illyriaid yw enw'r trigolion o'r 10fed ganrif C.C.C. Gorchfygwyd
yr ardal gan y Rhufeinwyr yn 177 C.C.C., a daeth yn ddinas Rufeinig yn 46-45
C.C.C. o dan Julius Caesar. Tyfodd hyd at 30,000 o drigolion. Roedd yn borthladd
sylweddol ac ailadeiladwyd hi dan merch Octavian, Iulia, a chafwyd yr enw Lladin
Colonia Pietas Iulia Pola Pollentia Herculanea'. Adeiladwyd yr amffitheatr, Pula
Arena rhwng 27 C.C.C. - 68 O.C. Mae hyn yn sefyll o hyd ynglŷn â rhai o'r deg
porth Arch y Sergii, neu Borth Hercules. Erbyn 425 O.D., roedd esgobaeth
Gristnogol yn llywodraethu.

Dinistriwyd y ddinas gan yr Ostrogothiaid, dan Odoacer, cadfridog foederati yn
476 AD ond daeth dan ddylanwad Ravenna (540-751) wedyn i ddod eto yn borthladd
llewyrchus Bysantaidd. Mae'r Basilica Santes Fair Formosa yn dyddio o'r 6ed
ganrif. Yn y seithfed ganrif daeth bobl Slafaidd. Mae Cadeirlan Pula yn dyddio
o'r 6ed ganrif. Yn 788, roedd Pula yn perthyn i Charlemagne. Erbyn 1148 roedd hi
yn nwylo Fenis. Mae'r castell fenetaidd yn sefyll ar y Capitolium Rhufeinaidd.
Dinistriwyd Pula deirgwaith gan Fenis wedi gwrthryfeloedd yn 1243, 1267 ac 1397.
Arhosodd yn nwylo Fenis tan 1797. Mae'r bardd Dante Alighieri yn canu amdani yn
ei Divinia Comedia: "come a Pola, presso del Carnaro ch'Italia chiude e i suoi
termini bagna" neu "mae Pula ar lan y Carnaro yn dynodi ffiniau'r Eidal". Ond
erbyn 1750au, roedd dim ond 3,000 o drigolion. Rhoddwyd hi i'r frenhiniaeth
Eidaleg gan Napoleon ac wedyn i Ffrainc fel Rhanbarthau Illyria.

Wedi cwymp Napoleon ym 1813, rhoddwyd Pula ac Istria i Awstria ac o 1859 daeth
Pula i fod yn brif borthladd Awstria, adferwyd cyfoeth y ddinas a daeth ynys
Brijuni yn balas haf i'r Hapsbwrgiaid. Dangosodd y ddinas yng nghyfrifiad 1910
bod 58,562 o bobl (45.8% yn Eidalwyr; 15.2% Slafaidd). O Hydref 30, 1904 i
Fawrth 1905, roedd James Joyce yn dysgu Saesneg yr Ysgol Berlitz.

Wedi 1918, heb yr Awstriaid, daeth dirywiad mawr, ac o dan Benito Mussolini,
gadawodd y Slafiaid. Ond ym Medi 1943 meddiannwyd y ddinas gan y Wehrmacht o
1943–1945, a dioddefodd bomio sylweddol gan yr "Allies".

Rhwng 1945 -47 roedd Pula yn nwylo'r Cenhedloedd Unedig cyn ymuno a Croatia o
fewn Yugoslavia ar Fedi 15, 1947. Gadawodd bron y cynaf o'i phoblogaeth (sef yr
Eidalwyr).



https://cy.wikipedia.org/wiki/Pop_Cymraeg

Roedd cerddoriaeth bop Cymraeg yn gymharol hwyr yn datblygu. Roedd yna
ddiwylliant pop yn y dinasoedd ond roedd yn araf yn cyrraedd yr ardaloedd
gwledig Cymraeg. Ceir nifer o resymau am hyn: gan fod Cymru'n wlad fynyddig,
roedd derbyniad radio yn wael yn y rhan fwyaf o'r wlad a doedd llawer o Gymry
Cymraeg ddim yn clywed caneuon pop gwledydd eraill.

Roedd y Cymry Cymraeg yn dueddol i barhau i greu eu diwylliant, traddodiadol eu
hunain drwy farddoni a chanu caneuon gwerin traddodiadol mewn nosweithiau
llawen, cyngherddau neu eisteddfodau. Mewn rhai mannau gwledig yn y 1960au doedd
dim trydan a doedd hi ddim yn bosibl chwarae gitâr trydan neu wrando ar
gerddoriaeth gyfoes. Roedd yn rhaid, felly, ddefnyddio offerynnau acwstig.

Roedd dylanwad crefydd ac emynau yn dal i barhau hefyd. Cerddoriaeth ddawns oedd
roc a rôl yn wreiddiol, felly doedd y geiriau ddim yn bwysig. Roedd ambell i
gystadleuaeth pop mewn eisteddfodau ond anodd iawn oedd gosod drymiau ac
offerynnau trydan ar lwyfan er mwyn canu un gân fach, yn enwedig pan oedd
cystadleuwyr eraill yn disgwyl i ddefnyddio'r llwyfan. Roedd y beirniaid, a oedd
yn arfer beirniadu cerddoriaeth glasurol, cerdd dant ac yn y blaen yn gwybod
fawr ddim am ddulliau chwarae'r felan, sylfaen cerddoriaeth bop.

Ar ddechrau'r 1960au cafwyd adfywiad caneuon gwerin; llawer wedi'i gyfieithu o
ganeuon Americanaidd, e.e. bu Dafydd Iwan yn canu a chyfeilio ei hunan ar y
gitâr ers 1962, gan ddechrau yng Ngwersyll yr Urdd Glan Llyn. Yn 1965 roedd
merch ifanc o'r enw Helen Wyn Jones yn canu caneuon pop Cymraeg ar y radio. Aeth
ymlaen i ganu led led y byd o dan yr enw Tammy Jones, ond Helen Wyn oedd hi i'r
Cymry o hyd. Un arall a ddaeth yn boblogaidd oedd Mary Hopkin (1965) gyda'i
chaneuon ysgafn. Pan ddarganfuwyd hi gan Paul McCartney, aeth yn ei blaen gan
lwyddo ar y llwyfan rhyngwladol.

Un o gantorion mwyaf poblogaidd (a gwahanol) y 60au oedd Meic Stevens ac yn 2017
roedd yn dal i ganu.

Y grwp pop Cymraeg cyntaf oedd y Blew. Roedd eu perfformiad cyntaf cyhoeddus yn
Neuadd Tal-y-bont, Ceredigion - ym mis Mawrth 1967; yna buont yn chwarae mewn
cyngerdd pop yn y babell lên ar gae Eisteddfod y Bala yn 1967. Roedd y Blew a
Dafydd Iwan yn perfformio yno. Ers hynny mae cyngherddau pop wedi bod yn
gysylltiedig â'r eisteddfod yn flynyddol.

Yr hyn a wthiodd cerddoriaeth pop Cymraeg ymlaen oedd y gân brotest, gyda Dafydd
Iwan ar flaen y gad. Roedd llawer o bethau'n poeni ieuenctid Cymru ar y pryd;
boddi Tryweryn yn 1965, statws yr iaith Gymraeg ac arwisgiad Charles fel Tywysog
Cymru yn 1969. Yn lle cyfansoddi caneuon serch roedd y clerwr yn mynd a'i gitâr
i'r dafarn a chanu caneuon ddychanol a chaneuon brotest. Pan ddechreuodd Dafydd
Iwan, Huw Jones a Brian Morgan Edwards recordiau Sain yn 1969, y gân brotest
"Dŵr" gan Huw Jones oedd y record gyntaf. Roedd cân brotest yn ei hanterth yr
adeg honno, hefyd gyda Bob Dylan er engraifft yn ffigwr byd-eang, amlwg.

Y Blew oedd y band roc cyntaf Cymraeg, ac roedd bandiau fel y Tebot Piws a'r
Dyniadon Ynfyd Hirfelyn Tesog hefyd yn boblogaidd ar ddiwedd y 60au.

Mae'n debyg mai y band Edward H. Dafis oedd un o'r grwpiau mwyaf poblogaidd yn y
1970au. Roedd Hergest, Sidan, Y Tebot Piws a Meic Stevens yn parhau yn
boblogaidd yn ystod y cyfnod yma hefyd.

Geraint Jarman a'r Cynganeddwyr, Maffia Mr Huws, a'r Trwynau Coch oedd y mwyaf
poblogaidd yn y 1980au. Roedd llawer o fandiau eraill hefyd yn boblogaidd iawn
yn yr ddegawd yma yn cynnwys yr Anhrefn, Tynal Tywyll, Angylion Stanli, Doctor,
Crys, Eliffant, Omega, Crysbas, Y Ficar a Pryd ma' Te. Tua diwedd y ddegawd
daeth Y Cyrff a thon newydd o fandiau ifanc fel Ffa Coffi Pawb i amlygrwydd.

Yn y 1990au mae'n debyg mae'r mwyaf poblogaidd oedd Bryn Fôn a'r band, Neu
Unrhyw Declyn Arall, Iwcs a Doyle, Celt ac Anweledig. Yn ystod y 1990au roedd
llawer yn canu caneuon yn yr iaith Gymraeg yn ogystal a chynhyrchu cerddoriaeth
yn yr iaith Saesneg fel Catatonia, a'r Super Furry Animals. Golygodd hyn fod eu
cerddoriaeth yn cael ei glywed gan gynulleidfa ehangach, gan arwain at
ddiddordeb cynyddol yn yr iaith Gymraeg a'r diwylliant Cymraeg yng Nghymru ei
hun a thu hwnt i ffiniau'r wlad, arweiniodd hyn at fathu'r term Cool Cymru gan y
wasg Saesnig.

Erbyn y 1990au hwyr a'r 2000au, roedd darpariaeth cerddoriaeth o bob arddull i'w
gael yn yr iaith Gymraeg. Roedd llawer o ferched yn canu roc yn y cyfnod hwn ac
aml yn cyflogi band i gyfeilio fel Elin Fflur a Meinir Gwilym. Daeth Mim Twm
Llai yn un o fandiau mwyaf poblogaidd Cymru yn ystod y cyfnod hwn. Roedd grwpiau
roc fel Kentucky AFC, Poppies, Radio Luxembourg, Gola Ola ac Y Rei yn boblogaidd
yn ogystal â Sibrydion a Frizbee. Tra roedd bandiau fel Derwyddon Dr Gonzo yn
parhau y traddodiad canu reggae a ska yng Nghymru. Daeth grwpiau Cymreig hip hop
fel y Pep Le Pew a'r Genod Droog yn fwy amlwg ar y sîn hefyd.

Roedd y band gwerin amgen Gwibdaith Hen Frân yn boblogaidd iawn yng Nghymru.
Parhaodd artistiad hip hop fel Mr. Phormula i sicrhau fod y diwylliant Cymraeg
yn cael ei fynegi drwy sawl cyfrwng cerddorol gwahanol. Bandiau Cymraeg mwyaf
poblogaidd y ddegawd oedd Y Bandana, Candelas, Swnami ac Yws Gwynedd a'i fand.



https://cy.wikipedia.org/wiki/Peswch

Sŵn (neu synau) sydyn a chras a wneir gan berson (ac weithiau anifail), un ar ôl
y llall, yw peswch. Mae'r gair hefyd yn disgrifio'r adwaith amddiffynol gan y
corff i feicrobau, llwch, bwyd ayb wedi mynd i fewn i'r ysgyfaint yn hytrach
na'r oesoffagws. Dyma ddull y corff i'w gwaredu. Mae tair rhan i'r weithred o
besychu: anadliad mewnol, anadliad allanol gyda'r glotis wedi'i gau ac yn olaf,
gollwng yr anadl yn sydyn o'r ysgyfaint gyda'r glotis wedi'i agor. Mae peswch yn
medru bod yn wirfoddol neu'n anwirfoddol. Gall heintiau ymledu drwy beswch.

Gweithred o fewn y Tracea yw pesychu lle mae cyhyrau'r fron yn cyfangu i wneud y
nwyon adael yr ysgyfaint efo grym cryf. Mae peswch yn fwy tebygol o ddigwydd pan
mae rhywun yn sâl. Mae peswch hefyd yn amlwg yn ystod annwyd yn enwedig pan fo
llysnafedd (mwcws) yn gorchuddio'r celloedd yn y gwddf sy'n cael gwared â llwch
a bacteria sydd yn cael ei anadlu mewn. Digwydd yn aml mewn aer sydd wedi'i
halogi a phersonau sy'n ysmygu.

Tybir fod y llysiau canlynol yn gallu lliniaru tipyn ar yr anhwylder o besychu:
teim, dail troed yr ebol ac erfinen.



https://cy.wikipedia.org/wiki/Penmaenmawr

Mae Penmaenmawr yn dref ym mhlwyf Dwygyfylchi, yng ngogledd-orllewin Sir Conwy,
gogledd Cymru, poblogaeth tua 4,000. Mae'n dref glan môr sydd wedi tyfu o gwmpas
y chwarel, ond nid oes llawer o bobl yn gweithio yn y chwarel bellach. Mae'n
sefyll ar arfordir y gogledd rhwng tref Conwy a Bangor, ar yr A55. Mae Caerdydd
205.4 km i ffwrdd o Penmaenmawr ac mae Llundain yn 325 km. Y ddinas agosaf ydy
Bangor sy'n 14.8 km i ffwrdd.

Mae ganddi orsaf ar Reilffordd Arfordir Gogledd Cymru. Mae iddi dri ward, pob un
a'i gymeriad ei hun; Penmaenan yn y gorllewin, Pant-yr-afon yn y canol a
phentref Dwygyfylchi yn y gorllewin.

Bu newid mawr yn sgîl creu'r lôn ddeuol newydd, yr "Expressway" (A55) yn y
1980au, pan gollodd y dref ran helaeth o'i phromenâd cyfnod Edwardaidd oedd yn
boblogaidd gan bobl leol ac ymwelwyr fel ei gilydd, ond codwyd un newydd yn ei
le. Mae Penmaenmawr yn nodedig am ei llwybrau cerdded ar y bryniau a'i
golygfeydd hardd. Mae Bwlch Sychnant yn denu ymwelwyr.

Saif y dref ar lain o dir arfordirol tua 2 milltir o hyd a hanner milltir o led
yn wynebu Bae Conwy a Môr Iwerddon i'r gogledd. Mae'r bae yn cael ei gysgodi gan
bwynt de-ddwyreiniol Ynys Môn (Penmon) ac Ynys Seiriol yn y gogledd-orllewin a
phenrhyn calchfaen Pen y Gogarth yn y gogledd-ddwyrain. Mae'r môr yn fas yma
rhwng Traeth Lafan ac aber Afon Conwy. Mae'r traeth yn llydan, gyda rhag-draeth
o gerrig mân crwn a llain eang o dywod melyn. Mae penmaen sylweddol yn gwahanu
Penmaenmawr oddi wrth ei chymdogion. Yn y gorllewin saif talp anferth
Penmaen-mawr ("Mynydd Penmaenmawr"), sy'n rhoi ei enw i'r dref, rhwng y dref a
Llanfairfechan a'r gwastatir arfordirol ehangach sy'n ymestyn i gyffiniau
Bangor. Yn y dwyrain mae creigiau syrth Penmaen-bach yn cyffwrdd y môr rhwng
Penmaenmawr a Morfa Conwy. I gyfeiriad y de mae bwa o fryniau ac ucheldir yn
ymestyn o'r dwyrain i'r gorllewin o Benmaen-bach i Benmaen-mawr, gan gychwyn
gyda'r Alltwen uwchlaw Dwygyfylchi, ac yna Bwlch Sychnant (mae'r hen lôn yn
croesi fan 'ma i Gonwy), Pen-sychnant, moel gron Foel Lus, Gwddw Glas ("Green
Gorge" y twristiaid), Bryn Derwydd a blaenau Cwm Graiglwyd ac wedyn copa
Penmaen-mawr ei hun. Mae Penmaenmawr yn goediog iawn a cheir hefyd ddigon o
gaeau agored ar ymyl y dref. Mae Trwyn-yr-Wylfa, braich o'r Foel Lus, bron yn
rhannu'r llain arfordirol yn ddau a hefyd yn dynodi'r ffîn rhwng Pant-yr-afon a
Phenmaenan yn y gorllewin a'r "Hen Bentra'", sef Dwygyfylchi a Chapelulo, yn y
dwyrain. Yn olaf mae dwy afon fach yn rhedeg trwy'r ardal i'r môr. Rhed y
gyntaf, Afon Pabwyr, drwy lethrau coediog Cwm Graiglwyd ac yna dan ganol y dref,
Pant-yr-afon, i'r prom a'r traeth; mae'r ail a'r fwyaf, Afon Gyrrach, yn rhedeg
am o gwmpas 4 milltir o lethrau gogleddol Tal-y-Fan (2,001 troedfedd) i'r môr ar
y traeth ger Penmaen-bach, gan basio trwy Nant Ddaear-y-llwynog (y "Fairy Glen")
a'r "Hen Bentra'".

Ceir olion nifer o henebion cyn-hanesyddol ar yr ucheldir uwchlaw'r dref, yn
cynnwys gweddillion ffatri bwyeill o Oes Newydd y Cerrig ar lethrau gorllewinol
Cwm Graiglwyd ger copa Penmaen-mawr. Ceir tystiolaeth fod bwyeill gwenithfaen
o'r Graiglwyd yn cael eu hallforio ar raddfa eang 5,000 o flynyddoedd yn ôl; mae
enghreifftiau wedi'u darganfod mor bell i ffwrdd ag arfordir de Lloegr. Ychydig
yn uwch i fyny mae'r Meini Hirion ("Druid's Circle") yn un o'r cylchoedd cerrig
cyn-hanesyddol gorau yng Nghymru. Mae nifer o olion hen gytiau i'w gweld hefyd,
ynghyd â meini hirion unigol a thwmpathau claddu. Ar un adeg roedd copa
Penmaen-mawr 1,500 troedfedd uwchlaw lefel môr ond erbyn hyn mae gryn dipyn yn
is oherwydd y cloddio yn y chwarel. Coronid y gopa gan Braich-y-Dinas, a oedd yn
un o'r bryngaerau mwyaf yn Oes yr Haearn yng Nghymru ac Ewrop, cyffelyb i Dre'r
Ceiri yn ardal Trefor yn Llŷn; gwaetha'r modd dinistriwyd yr olion olaf yn y
1920au ac nid oes dim yn aros ohoni heddiw.

Yn ôl traddodiad, yn Oes y Seintiau roedd gan Sant Seiriol (fl. 6g efallai), yr
enwir Ynys Seiriol ar ei ôl, gell meudwy yng Nghwm Graiglwyd. Mae eglwys
ddiweddar St Seiriol yng nghanol y dref yn dwyn ei enw heddiw. Dywedir fod
Seiriol yn fab i'r tywysog lleol Helig ap Glannog, arglwydd Tyno Helig. Eglwys
gynharaf Sant Gwynin yn Nwygyfylchi yw eglwys y plwyf heddiw. Cysylltir
Penmaenmawr â Sant Ulo hefyd; mae Capelulo wrth droed Bwlch Sychnant yn safle
capel canoloesol, yn ôl traddodiad. O ddechrau'r Oesoedd Canol ymlaen mae'r
plwyf wedi bod yn rhan o Arllechwedd Uchaf, ac mae'r hen gwmwd hwn sydd, ynghyd
ag Arllechwedd Isaf, yn rhan o gantref Arllechwedd, yn dal i gael ei ddefnyddio
gan yr eglwys fel uned weinyddol heddiw.

Dechreuwyd chwarelu ithfaen ar raddfa diwydiannol ym Mhenmaenmawr yn gynnar yn y
19g. Wrth i'r chwarel dyfu tyrrodd gweithwyr a'u teuluoedd i Benmaenmawr o bob
cwr o ogledd-orllewin Cymru a thu hwnt. Roedd y cysylltiad â phentref Trefor,
sydd hefyd yn gartref i chwarel gwenithfaen sylweddol ar lethrau Yr Eifl, yn
arbennig o agos. Roedd y gymuned a ddaeth i fodolaeth yn wardiau presennol
Penmaenan a Phant-yr-afon yn glos ac, yn naturiol, yn gyfangwbl Gymraeg ei
hiaith. Erbyn blynyddoedd cynnar yr 20g gweithiai tua 1,000 o ddynion yn y
chwarel a'r gweithdai yn perthyn iddi. Yr ochr arall i'r mynydd roedd
Llanfairfechan hefyd yn rhan o'r datblygiadau hyn. Roedd bywyd ymhell o fod yn
hawdd i'r chwarelwyr, yn arbennig felly y rhai a weithiai ar y llethrau uchaf.
Disgwylid iddynt gerdded i fyny i gyffiniau'r gopa ar bob tywydd a thocwid eu
cyflog pe na fedrent wneud hynny. Yn naturiol ddigon tyfodd ymdeimlad cryf o
gymuned ac adlewyrchid hynny yn nghapeli, tafarnau a chymdeithasau niferus yr
hen dref. Allforid cerrig ithfaen i borthladdoedd fel Lerpwl a dinasoedd Lloegr
ar y rheilffordd ac hefyd ar y môr o ddau jeti'r chwarel i Lerpwl eto ac i nifer
o borthladdoedd ar y cyfandir fel Hamburg yn ogystal.

Mae Ysgol Gynradd Pencae ar gyfer plant rhwng tri ac un ar ddeg oed. Mae'n ysgol
cyfrwng Cymraeg.

Ceir yn ogystal Ysgol Capelulo, ysgol gynradd ar gyfer Dwygyfylchi. Mae'r ysgol
hon yn dysgu trwy Saesneg yn bennaf ond yn gwneud defnydd sylweddol o'r Gymraeg.

Mae'r A55 yn darparu mynediad i weddill arfordir y gogledd, ac mae ffordd fechan
yn cysylltu'r dref â Chonwy dros Fwlch Sychnant. Mae gwasanaethau bws yn rhedeg
i Fangor, Llangefni, Caernarfon a Llanberis tua'r gorllewin ac i Gonwy, Cyffordd
Llandudno a Llandudno tua'r dwyrain.

Gorsaf ar Reilffordd Arfordir Gogledd Cymru gyda gwasanaeth rheolaidd o orsaf
reilffordd Penmaenmawr i Gaergybi a Chaer.

Cysylltir Penmaenmawr â chwedl Tyno Helig (Llys Helig), y dywedir iddo gael ei
foddi gan y môr yn y 6ed ganrif. Yn ôl traddodiad lleol, dihangodd y goroeswyr i
Drwyn-yr-Wylfa, braich o fryn Foel Lus rhwng Penmaenmawr a Dwygyfylchi.



https://cy.wikipedia.org/wiki/Pashtun

Grŵp ethnig yn Affganistan a Pacistan yw'r Pashtun (hefyd Pathan). Dyma'r grŵp
ethnig mwyaf yn Affganistan, sy'n byw yn y de a'r dwyrain yn bennaf. Ym
Mhacistan mae'r mwyafrif llethol yn byw yn ardal Talaith Ffin y Gogledd-Orllewin
a'r Ardaloedd Llwythol dan Weinyddiaeth Ffederal (FATA) gydag eraill i'w cael yn
Balochistan hefyd; gorwedd yr ardaloedd hyn yng ngorllewin Pacistan am y ffin ag
Affganistan. Pashto yw iaith y mwyafrif, yn famiaith i tua 80% o'r Pashtwniaid;
mae eu hieithoedd eraill yn cynnwys Perseg ac, i raddau llai, Wrdw (Pacistan).
Mae nifer o'r Pashtun yn cyfeirio at eu tiriogaeth fel Pashtunistan ('Gwlad y
Pashtun') ac mae rhai o blaid creu gwlad annibynnol i uno Pashtwniaid ar ddwy
ochr y ffin bresennol rhwng Pacistan ac Affganistan, sy'n greadigaeth gymharol
ddiweddar. Mae'r mwyafrif llethol yn Fwslemiaid.

Ar ôl goresgyniad Affganistan gan yr Undeb Sofietaidd yn 1979, ymfudodd tua 5
miliwn o ffoaduriaid, Pashtun yn bennaf, i gael lloches ym Mhacistan. Mae rhai
wedi dychwelyd ond amcangyfrir fod tua 2 miliwn yn aros yno o hyd.



https://cy.wikipedia.org/wiki/Papurau_Panama

Casgliad o 11.5 miliwn o ddogfennau cyfrinachol sy'n cynnwys gwbodaeth manwl am
dros 214,000 o gwmniau hafan treth yw papurau Panama. Cofrestrwyd y cwmniau gan
gwmni gwasanaethau Mossack Fonseca, o Banama, ac roedd y manylion yn cynnwys
enwau cyfranddalwyr a chyfarwyddwyr y cwmniau.

Datguddiodd y papurau sut mae pobl gyfoethog yn 'cuddio' arian rhag y cyhoedd.
Pan gyhoeddwyd y papurau ar y we, roedd pum pennaeth gwladwriaeth yn cael ei
enwi, sef yr Ariannin, Gwlad yr Iâ, Sawdi Arabia, Wcrain a'r Yr Emiradau
Arabaidd Unedig yn ogystal â swyddogion llywodraethau gwledydd eraill,
perthnasau a chyfeillion agos i bennaethiaid dros 40 o wledydd eraill. Roedd
dros hanner y cwmniau a enwyd ar y rhestr wedi'u cartrefu ar Ynysoedd y Wyryf
(British Virgin Islands) ac roedd mwy o fanciau, swyddfeydd cyfreithwyr a'r 'dyn
canol' yn gysylltiedig gyda Hong Kong nac unman arall.

Er nad yw'r defnydd o fusnesau alltraeth ddim yn anghyfreithiol cyhoeddodd rhai
ymchwilwyr fod rhai o'r cregyn-gwmniau o bosib wedi cael eu defnyddio i bwrpas
anghyfreithiol, gan gynnwys twyll ariannol, gwyngalchu arian, cyffuriau ac osgoi
treth.

Rhyddhaodd canwr cloch dienw, y dogfennau i bapur newydd Almaenig (Süddeutsche
Zeitung), dan lysenw "John Doe" bob yn swp gan ddechrau ar y gwaith o'u rhyddhau
yn nechrau 2015.



https://cy.wikipedia.org/wiki/Owen_Morgan_Edwards

Arolygwr ysgolion, llenor a chyhoeddwr cylchgronnau i oedolion ac i blant oedd
Owen Morgan Edwards (26 Rhagfyr 1858 – 15 Mai 1920).

Ganwyd Edwards ar 26 Rhagfyr 1858 yng Nghoed-y-pry, Llanuwchllyn, yn fab i Owen
Edwards, ffermwr, ac Elizabeth. Cafodd ei addysg yn ysgol y plwyf cyn mynychu
Ysgol Ramadeg y Bala, ac yna Coleg Prifysgol Cymru Aberystwyth. Oddi yno aeth i
Glasgow am gyfnod ac yna i Goleg Balliol, Rhydychen lle 'roedd yn un o sefydlwyr
Cymdeithas Dafydd ap Gwilym. Graddiodd gyda gradd dosbarth cyntaf mewn Hanes
Modern.

Cafodd yrfa hir fel golygydd cylchgronau. Dechreuodd fel cyd-olygydd Cymru Fydd
(1889–1891), cylchgrawn y mudiad gwleidyddol o'r un enw (gweler Cymru Fydd). Yn
1891 dechreuodd olygu a chyhoeddi y cylchgrawn Cymru (1891–1920) yn fisol, a
adwaenir yn aml fel y "Cymru Coch", oherwydd lliw y clawr. Yn yr un flwyddyn
dechreuodd gyhoeddi y cylchgrawn misol i blant Cymru'r Plant; ar ei anterth yn
1900 roedd hwn yn gwerthu tua 40,000 o gopïau y mis, sy'n ei wneud y cyhoeddiad
mwyaf poblogaidd erioed yn hanes Cymru.

Roedd yn aelod o'r Blaid Ryddfrydol a daeth yn Aelod Seneddol dros Feirionnydd
ym 1899, yn dilyn marwolaeth Thomas Edward Ellis ym mis Ebrill 1899. Ni
fwynhaodd fywyd y senedd ac felly ni ymgeisiodd i gael ei ail-ethol ym 1900.

Golygodd a chyhoeddodd ddwy gyfres bwysig o glasuron rhyddiaith a barddoniaeth
Cymraeg, sef Cyfres y Fil (37 cyfrol) a Llyfrau ab Owen. Cyhoeddodd yn ogystal
Cyfres Clasuron Cymru. Cafodd y llyfrau bach deniadol, rhad a safonol hyn
ddylanwad mawr ar feddylfryd y Cymry.

Gwnaethpwyd yn Farchog ym 1916 a gwobrwywyd gyda gradd anrhydedd o Brifysgol
Cymru ym 1918. Bu farw ei wraig ym 1919, a bu farw yntau yn Llanuwchllyn ym
1920. Aeth ei fab, Ifan ab Owen Edwards ymlaen i sefydlu Urdd Gobaith Cymru.
Enwyd Ysgol O M Edwards yn Llanuwchllyn ar ei ôl er mwyn ei anrhydeddu.

Coed-y-pry, Llanuwchllyn oedd cartref O.M. Edwards a'i deulu yn 1871, roedd ei
dad yn ffermwr 17 acer ar y pryd. Yn ystod cyfrifiad 1881 roedd yn lletywr yn
Meyrick House, Dolgellau, rhestrwyd ei alwedigaeth fel Minister Calvinistic
Methodist Body. Erbyn 1891, roedd yn byw adref gyda'i rieni unwaith eto yng
Nghoedypry, rhestrwyd ei alwedigaeth fel athro hanes. Roedd ei frodyr, Thomas
(melinydd), Edward (myfyriwr athroniaeth) a John M. (myfyriwr diwinyddiaeth)
hefyd yn byw gyda hwy. Priododd Ellen Elizabeth Davies yn fuan ar ôl hynny.
Roedd Edwards yn byw ym Mryn-yr-aber, Llanuwchllyn yn ystod cyfrifiad 1901,
gyda'i wraig, ei fab Evan ab Owen a'i ferch, Haf. Roedd dwy forwyn hefyd yn byw
gyda'r teulu. Rhestrwyd ei alwedigaeth fel Fellow of College & Lecturer.



https://cy.wikipedia.org/wiki/Onnen

Coeden sy'n perthyn i'r genws Fraxinus o'r teulu Oleaceae (teulu'r olewydd a'r
lelog) yw onnen (Saesneg: ash). Ceir cryn nifer o rywogaethau yn y genws hwn yn
enwedig yng Ngogledd America, Ewrop ac Asia. Maent yn goed mawr neu gweddol
fawr. Yr onnen gyffredin yng Nghymru yw'r Onnen Ewropeaidd, Fraxinus excelsior.

Mae'r dail gyferbyn a'i gilydd ac mae'n goeden hawdd ei hadnabod yn yr hydref
o'r'hadau hofrennydd' sy'n disgyn ohoni. Ffrwyth ydy'r henyn hwn, yn wyddonol, a
elwir yn samara. Nid yw'r gerddinen yn perthyn i'r Fraxinus, er fod y dail a'r
egin yn edrych yn union yr un peth, eithr mae'n perthyn i'r genws Sorbus.

Mae nifer o loynnod byw a gwyfynod yn byw ac yn bwyta'r onnen gan gynnwys Teigr
ôl-adain goch, Teigr cochddu, Gwyfyn drewllyd, y Llewpart, Brith y cyrens,
Carpiog y gwyddfid, Gwyfyn teires y Gogledd, Brychan cochwyrdd, Carpiog pluog,
Rhisglyn minfylchog bach, Carpiog mawr, Carpiog tywyll, Brychan Tachwedd, Pwtyn
yr ynn, Rhisglyn brith, Carpiog y cyll, Brychan y gaeaf, Gwregys dau smotyn,
Carpiog lloerennog, Carpiog porffor, Brychan y rhafnwydd, Gwyfyn Rhagfyr, Siobyn
cynffon frown, Siobyn y sipsi, Siobyn, Ôl-adain gopor, Oren coch, Melyn yr
onnen, Ôl-adain las a'r Ôl-adain goch.

Adnabyddwyd y ffwng Hymenoscyphus pseudoalbidus am y tro cyntaf yn 2006 dan yr
enw Chalara fraxinea. Mae'n tyfu ar yr onnen yn ystod yr haf ac mae'r sborau'n
ymledu gan y gwynt. Ataliwyd mewnforio pren a choed yr onnen i fewn i wledydd
Prydain gan ddeddfwriaeth yn Hydref 2012.



https://cy.wikipedia.org/wiki/Ofn

Emosiwn neu deimlad cryf ac annymunol a achosir gan berygl y credir ei fod ar
ddigwydd yw ofn. Mae'n un o'r emosiynau mwyaf gwaelodol yn y meddwl dynol. Ar
lefel seicosomatig gellid ei ystyried yn fecanwaith amddiffyn mewn dyn, ac mewn
anifeiliaid hefyd.

Mae ofn wedi chwarae rhan ganolog mewn sawl damcaniaeth athronyddol, o ddyddiau
Plato ymlaen. Yn ei Glaucon, mae Plato yn dadlau fod ofn canlyniadau ein
gweithredoedd yn ein hatal rhag cyflawni drygioni ac felly yn beth da mewn
cymdeithas. Ond mae Aristotlys yn dilyn trwydded arall gan ddadlau fod gormod o
ofn mewn dyn a chymdeithas yn creu llyfndra a gwaseidd-dra, tra bod diffyg ofn
yn arwain at weithredoedd gorffwyll; dylai dewrder gael ei fesuro yn ôl y ffordd
mae rhywun yn ymdopi ag ofn oherwydd nid yw osgoi ofn yn bosibl mewn bod
rhesymol.

Dadleuodd yr athronydd gwleidyddol Thomas Hobbes fod ofn ein gilydd ac, yn nes
ymlaen, ofn pennaeth neu frenin, yn creu cymdeithas. Dadleuir hefyd fod ofn yn
deimlad sydd wedi esblygu dros miloedd o flynyddoedd er mwyn cadw pobl mewn
trefn ac i fihafio.

Mewn crefydd, yn arbennig yn y crefyddau mawr undduwiaethol, mae "parchedig ofn"
at Dduw yn elfen sylfaenol. Yn Llyfr Job a rhai llyfrau eraill yn y Beibl,
sonnir am Lefiathan, yr anifail anhygoel o fawr a grëwyd gan Dduw i greu ofn ar
bobl, yn enwedig y balch; cyfeirir at Lefiathan fel duw meidrol.



https://cy.wikipedia.org/wiki/Nelson_Mandela

Nelson Rolihlahla Mandela (18 Gorffennaf 1918 - 5 Rhagfyr 2013), oedd Arlywydd
cyntaf De Affrica 1994-1999 i gael ei ethol mewn etholiadau cwbl gynrychiadol
democrataidd. Cyn ei arlywyddiaeth, roedd Mandela yn ymgyrchydd gwrth-apartheid
ac ef oedd arweinydd y Gynghrair Affricanaidd Cenedlaethol (ANC) a'i adain arfog
sef yr Umkhonto we Sizwe. Cafodd ei ddyfarnu'n euog o droseddau a gyflawnwyd pan
arweiniai ef y frwydr yn erbyn apartheid. Am ei ran yn y troseddau hyn,
treuliodd 27 mlynedd yn y carchar gyda nifer helaeth o'r blynyddoedd hyn wedi'u
treulio ar Ynys Robben.

Yn Ne Affrica ac yn rhyngwladol, daeth Mandela yn symbol o ryddid a chyfiawnder
yn sgîl ei wrthwynebiad i apartheid, tra bod y llywodraeth apartheid a gwledydd
a oedd yn cefnogi'r system hwn yn condemnio Mandela ac yn ei alw ef a'i
gefnogwyr yn gomiwnyddion ac yn derfysgwyr. Ar ôl iddo gael ei ryddhau o'r
carchar ar yr 11eg o Chwefror, 1990, arweiniodd ei gefnogaeth o drafodaeth at
ddemocratiaeth aml-hîl yn Ne Affrica. Ers diwedd apartheid, mae Mandela wedi
derbyn canmoliaeth fawr gan ei gyn-wrthwynebwyr hyd yn oed.

Derbyniodd Mandela dros gant o wobrau gwahanol dros bedwar degawd, gan gynnwys
Gwobr Nobel am Heddwch ym 1993 a Gwobr Sakharov yn 1988. Ystyriwyd Mandela yn
ystod ei flynyddoedd olaf fel un a oedd yn parhau i leisio'i farn am faterion
cyfoes. Yn aml yn Ne Affrica, galwyd ef yn "Madiba", teitl anrhydeddus a
fabwysiadwyd gan gyn-deidiau Mandela. Mae'r teitl bellach yn gyfystyr ag enw
Nelson Mandela.

Mae Mandela yn perthyn i'r dynasty Thembu a reolai yn Nhiriogaethau Transkeian
yn Nhalaith Cape yn Ne Affrica.

Rolihlahla Mandela oedd aelod cyntaf ei deulu i fynd i'r ysgol, a rhoddodd un
o'i athrawon yr enw Saesneg "Nelson" iddo. Bu farw ei dad o'r diciau pan oedd
Rolihlahla yn naw oed a daeth y rhaglyw Jongintaba yn warcheidwad drosto.
Mynychodd Mandela ysgol genhadol Wesleaidd drws nesaf i balas y llywodraeth. Yn
unol â thraddodiadau'r Thembu, cafodd ynydu pan oedd yn un ar bymtheg oed a
mynychodd Athrofa Clarkebury. Cwblhaodd ei Dystysgrif Iau mewn dwy flynedd, yn
hytrach na'r dair arferol. Ym 1937 symudodd Mandela i Healdtown, y coleg
Wesleaidd yn Fort Beaufort lle'r arferai teulu brenhinol y Thembu fynychu. Pan
oedd yn bedair ar bymtheg, dechreuodd Mandela ymddiddori mewn bocsio a rhedeg.

Yn fuan wedi iddo adael Fort Hare, cyhoeddodd Jongintaba i Mandela a Justice
(mab y brenin ac etifedd yr orsedd) ei fod wedi trefnu priodasau ar eu cyfer. Am
nad oedd y ddau yn hapus gyda hyn, penderfynasant i roi'r gorau i foethusrwydd y
bywyd brenhinol a symud i Johannesburg, yn hytrach na phriodi. Ychydig wedi iddo
gyrraedd yn Johannesburg, dechreuodd Mandela weithio fel swyddog diogelwch mewn
ardal mwyngloddio. Gweithiodd hefyd fel clerc gyda chwmni cyfreithiol o
ganlyniad i'w gysylltiadau gyda'i ffrind a'i fentor, Walter Sisulu. Tra'n
gweithio yno, cwblhaodd ei radd B.A. gyda Phrifysgol De Affrica cyn dechrau
astudio'r gyfraith ym Mhrifysgol Witwatersrand. Yno, cyfarfu â chyd-fyfyrwyr ac
ymgyrchwyr gwleidyddol gwrth-apartheid fel Joe Slovo, Harry Schwarz a Ruth
First. Yn ystod y cyfnod hwn, trigai Mandela yn ardal Alexandra, i'r gogledd o
Johannesburg.

Ar ôl buddugoliaeth y Blaid Genedlaethol (Afrikaner yn bennaf) yn etholiad 1948
gyda'i pholisi apartheid o rannu ar sail hîl, daeth Mandela'n amlwg yn Ymgyrch
Herio yr ANC ym 1952 a Chynghrair y Bobl ym 1955. Yn ystod y cyfnod hwn,
gweithredai Mandela a'i gyd-gyfreithiwr Oliver Tambo gwmni cyfreithiol Mandela
and Tambo a oedd yn darparu cyngor cyfreithiol rhad neu am ddim i bobl dduon a
fyddai wedi bod heb gynrychiolaeth gyfreithiol heblaw am hynny.

Dylanwadwyd ar syniadaeth Mandela gan Mahatma Gandhi a ysbrydolodd ef a'r
cenedlaethau nesaf o ymgyrchwyr gwrth-apartheid yn Ne Affrica. Yn wir, cymrodd
Mandela ran yng nghynhadledd 29-30 Ionawr, 2007 yn Delhi i ddynodi can
mlwyddiant cyflwyno satyagraha Gandhi yn Ne Affrica.

Yn wreiddiol, roedd Mandela'n gryf o blaid protestiadau torfol di-drias. Cafodd
ei arestio ynghyd â 150 o bobl eraill ar y 5ed o Ragfyr 1956 a'i gyhuddo o
deyrnfradwriaeth. Parhaodd yr achos llys o 1956 - 61 a chafodd pawb eu
ffeindio'n ddi-euog. Rhwng 1952-59, profodd yr ANC amhariaeth wrth i garfan
newydd o ymgyrchwyr duon (yr Africanists) fynnu camau mwy eithafol yn erbyn y
Blaid Genedlaethol. Teimlai arweinwyr yr ANC, Albert Luthuli, Oliver Tambo a
Walter Sisulu nid yn unig fod pethau'n symud yn rhy gyflym, ond bod eu
harweinyddiaeth yn cael ei gwestiynu hefyd. Mewn ymgais i hybu eu safle, crëwyd
cynghreiriau gyda phleidiau gwleidyddol Gwyn, Indiaidd a lleiafrifoedd ethnig
bychain eraill er mwyn ceisio apelio at fwy o bobl na'r Africanists.

Ym 1959, collodd yr ANC ei chefnogaeth mwyaf militant pan grëodd yr Africanists
y Gynghrair Pan Africanist, gyda chefnogaeth ariannol o Ghana a chryn dipyn o
gefnogaeth gwleidyddol wrth y Basotho yn Transvaal.

Yn ddiweddarch, yn ystod y 1980au yn bennaf, bu'r MK mewn rhyfel gerila yn erbyn
y gyfundrefn apartheid a dioddefodd nifer o silifiaid. Cyfaddefodd Mandela'n
hwyrach fod yr ANC, tra'n brwydro yn erbyn apartheid, wedi mynd yn groes i
hawliau dynol. Beirniadodd Mandela y bobl hynny yn ei blaid ei hun a oedd wedi
ceisio gwaredu'r datganiadau hyn o adroddiad y Comisiwn Gwirionedd a Chymodi.

Tan mis Gorffennaf 2008, roedd Mandela ac aelodau'r ANC wedi'u gwahardd rhag
mynd i mewn i'r Unol Daleithiau heblaw am bencadlys y Cenhedloedd Unedig yn
Manhattan - heb ganiatad arbennig wrth Ysgrifennydd Gwladol yr UD, am fod y
cyfnod o gyfundrefn apartheid De Affrica yn eu hystyried yn derfysgwyr.

Ar y 5ed o Awst, 1962, arestiwyd Mandela ar ôl cyfnod o ddau fis ar bymtheg yn
cuddio o'r heddlu. Cafodd ei garcharu yn Amddiffynfa Johannesburg. Llwyddwyd i'w
arestio ar ôl i Asiantaeth Cudd Canolog yr Unol Daleithiau (y CIA) hysbysu'r
heddlu diogelwch am leoliad a phryd a gwedd Mandela. Tridiau yn ddiweddarach,
cafodd ei gyhuddo o arwain gweithwyr i streicio a gadael y wlad yn
anghyfreithlon mewn achos llys. Ar y 25ain o Hydref 1962, dedfrydwyd Mandela i
bum mlynedd o garachar. Dwy flynedd yn ddiweddarach, ar yr 11eg o Fehefin,
daethpwyd i benderfyniad am ei weithredu blaenorol gyda'r ANC.

Tra'r oedd Mandela wedi'i garcharu, arestiodd yr heddlu arweinwyr blaenllaw yr
ANC ar yr 11eg o Orffennaf 1963, ar Fferm Liliesleaf, Rivonia, i'r gogledd o
Johannesburg. Daethbwyd a Mandela i mewn ac, yn yr achos llys Rivonia Trial,
cawsant eu cyhuddo gan y prif erlynydd Dr. Percy Yutar o ddifrodi a throseddau
eraill a oedd yn gyfatebol i deyrnfradwriaeth, ond yn haws i'r llywodraeth
brofi. Cyfaddefodd Mandela i'r cyhuddiad o ddifrod troseddol. Yr ail gyhuddiad
oedd eu bod yn cynllwynio ymosod ar dir De Affrica, cyhuddiad a wadwyd gan
Mandela.

Yn ei ddatganiad yn Uchel-Lys Pretoria ar yr 20fed o Ebrill 1964, esboniodd
Mandela resymeg yr ANC dros ddefnyddio trais fel ffordd o ymgyrchu. Dangosodd ei
ddatganiad sut y defnyddiodd yr ANC dactegau di-drais am flynyddoedd er mwyn
brwydro yn erbyn apartheid, tan Gyflafan Sharpeville. Roedd y digwyddiad hwn,
ynghyd â'r refferendwm yn sefydlu De Affrica, y Datganiad o Gyflwr Argyfyngus yn
ogystal â gwahardd yr ANC wedi ei wneud yn glir mai'r unig opsiwn a oedd ar ôl
ganddynt oedd drwy ymgyrch o ddifrodi. Pe na baent wedi gwneud hynny, byddai'n
gyfatebol i ildio diamod. Parhaodd Mandela drwy esbonio sut yr aethant ati i
ddatblygu Maniffesto'r Umkhonto we Sizwe ar yr 16eg o Ragfyr 1961, gyda'r nod o
amlygu methiannau polisïau'r Blaid Genedlaethol am y byddai tramorwyr yn gwrthod
buddsoddi yn y wlad ac felly'n cael effaith negyddol ar yr economi. Gorffennodd
ei ddatganiad gyda'r geiriau canlynol:

Cyhoeddwyd hunangofiant Mandela, Long Walk to Freedom ym 1994. Dechreuodd
Mandela ei ysgrifennu'n gyfrinachol pan oedd yn y carchar. Yn y llyfr hwnnw, ni
ddatgelodd Mandela unrhyw gysylltiad honedig rhwng F.W. de Klerk nac ychwaith
rôl ei gyn-wraig Winnie Mandela yn y tywallt gwaed a ddigwyddodd yn ystod y
1980au a'r 1990au. Yn ddiweddarach fodd bynnag, cyd-weithiodd Mandela gyda'i
ffrind, y newyddiadurwr Anthony Sampson a drafododd y materion hyn yn ei lyfr
'Mandela: The Authorised Biography'. Ffaith arall a hepgorwyd oedd y llyfr a
honwys i fod yn dwyllodrus, 'Goodbye Bafana'. Honnodd awdur y llyfr, James
Gregory, warden yn Robben Island, fod Mandela'n rhannu cyfrinachau ag ef a
chyhoeddodd fanylion am faterion teuluol y carcharor. Mynnai Sampson nad oedd
Mandela'n adnabod Gregory yn dda iawn, ond bod Gregory yn sensro llythyron a
ddanfonwyd at y arlywydd nesaf ac felly darganfyddodd fanylion am fywyd personol
Mandela. Honnodd Sampson hefyd fod y wardeniaid eraill yn amau fod Gregory yn
ysbio ar ran y llywodraeth a bod Mandela yn ystyried mynd a Gregory i'r llys.

Cynhaliwyd etholiadau aml-hil cyntaf De Affrica ar y 27ain o Ebrill 1994.
Enillodd yr ANC 62% o'r holl bleidleisiau yn yr etholiad a gwnaed Mandela, fel
arweinydd yr ANC, yn Arlywydd du cyntaf y wlad ar y 10fed o Fai 1994. Gwnaed de
Klerk o'r Blaid Genedlaethol yn îs-arlywydd a Thabo Mbeki yn ail yn y
Llywodraeth o Undod Cenedlaethol.

Annogodd Mandela bobl dduon De Affrica i gefnogi'r Springboks (tîm rygbi
cenedlaethol De Affrica), wrth i Dde Affrica gynnal Cwpan Rygbi'r Byd ym 1995.
Pan enillodd y Springboks mewn gêm derfynol epig yn erbyn Seland Newydd,
cyflwynodd Mandela'r tlws i'r capten Francois Pienaar tra'n gwisgo crys
Springbok. Gwelwyd hyn fel cam mawr yn y broses o gymodi rhwng y bobl wynion a'r
bobl dduon.

Tra yn ei swydd fel Arlywydd, un o nodweddion Mandela oedd ei ddefnydd o grysau
batik, a elwir yn "grysau Madiba", hyd yn oed ar achlysuron ffurfiol.

Cyrch filwrol gyntaf De Affrica ar ôl apartheid oedd pan orchmynnodd Mandela'r
lluoedd arfog i mewn i Lesotho ym mis Medi 1998 er mwyn amddiffyn llywodraeth y
Prif Weinidog Pakalitha Mosisili. Digwyddodd hyn pan gwestiynwyd canlyniadau
etholiad a arweiniodd at wrthwynebiad chwyrn a beryglai sefydlogrwydd y
llywodraeth.

Mae beirniaid a sylwebyddion gan gynnwys ymgyrchwyr AIDS megis Edwin Cameron
wedi beirniadu Mandela am aneffeithiolrwydd ei lywodraeth i atal yr argyfwng
AIDS. Ar ôl iddo ymddeol, cyfaddefodd Mandela efallai ei fod wedi gadael ei wlad
i lawr drwy beidio a thalu mwy o sylw i'r epidemig HIV/AIDS. Ers hynny, mae wedi
ceisio tynnu sylw De Affrica a'r byd at y sefyllfa drychinebus yn ei wlad.

Mae Mandela wedi bod yn briod teirgwaith ac mae'n dad i chwech o blant, ugain o
wyron a nifer cynyddol o or-wyron. Mae ei wyr, Mandla Mandela, yn bennaeth ar
Gyngor Traddodiadol Mveso.



https://cy.wikipedia.org/wiki/Nadolig

Gŵyl Gristnogol flynyddol yw'r Nadolig, sy'n dathlu genedigaeth Iesu Grist. Mae
nifer o arferion yn gysylltiedig â'r Nadolig, sydd wedi cael eu dylanwadu gan
wyliau cynharach y gaeaf megis y gwyliau Celtaidd. Mae'r dyddiad yn ben-blwydd
traddodiadol Crist, er nad yw'n cael ei ystyried i fod yn wir ddyddiad ei
ben-blwydd. Yn draddodiadol, mae'r gelynnen yn chwarae rhan amlwg dros yr ŵyl, a
hefyd wasanaeth y plygain ac ymweliad Siôn Corn. Hefyd mae plant yn cymryd rhan
mewn sioeau Nadolig.

Yn y rhan fwyaf o wledydd y byd, dethlir y Nadolig ar y 25 Rhagfyr. Yr enw a
roddir i'r diwrnod o'i flaen yw Noswyl y Nadolig (24 Rhagfyr). Yng Ngwledydd
Prydain a nifer o wledydd y Gymanwlad dethlir Gŵyl San Steffan ar y diwrnod
canlynol, 26 Rhagfyr: Gŵyl San Steffan yw'r enw ar y diwrnod yng Nghymru ac mewn
nifer o wledydd Catholig, a Boxing Day yw'r enw yn Saesneg. Mae hon yn ŵyl y
banc yn y Deyrnas Unedig (sy'n cynnwys Gogledd Iwerddon). Mae Eglwys Apostolaidd
Armenia yn dathlu'r Nadolig ar 6 Ionawr tra bod rhai Eglwysi Uniongred
Dwyreiniol hynafol yn ei ddathlu ar 7 Ionawr, y dyddiad yn ôl Calendr Gregori
sy'n cyfateb i'r 25 Rhagfyr yng Nghalendr Julian.

Daw geirdarddiad y gair Nadolig o'r gair Lladin Natalicia (Natalis) sy'n golygu
digwyddiad sy'n ymwneud â geni. Mae'r ieithoedd Celtaidd yn defnyddio enwau
tebyg fel Nedeleg (Llydaweg) a Nollaig (Gwyddeleg).

Yn dilyn tröedigaeth yr Eingl-Sacsoniaid yn Lloegr o'u hamldduwiaeth frodorol
(ffurf ar grefydd y Germaniaid paganaidd) yn gynnar yn y 7g, gelwyd y Nadolig yn
geol yn Lloegr, sy'n dod o'r gair Germaneg am ŵyl yr heuldro cyn-Gristnogol a
oedd yn disgyn ar yr un diwrnod. O'r gair geol daw'r gair Saesneg presennol,
Yule. Mae nifer o arferion a gysylltir â'r Nadolig cyfoes yn tarddu o arferion y
paganiaid Almaenaidd.

Cynyddodd amlygrwydd Diwrnod y Nadolig yn raddol ar ôl i'r Ymerawdwr Siarlymaen
gael ei goroni ar Ddiwrnod y Nadolig yn 800. Tua'r 12g, trosglwyddwyd olion hen
draddodiadau'r duw Rhufeinig Sadwrn, sef y Saturnalia Rhufeinig, i Ddeuddeg
Diwrnod y Nadolig (26 Rhagfyr - 6 Ionawr). Roedd y Nadolig yn ystod yr Oesoedd
Canol yn ŵyl gyhoeddus, gan gyfuno defnydd symbolaidd o eiddew, celyn a
phlanhigion bytholwyrdd eraill yn ogystal â rhoi anrhegion.

Gwelwyd y craceri Nadolig am y tro cyntaf ym 1847 pan gawsant eu dyfeisio gan
Tom Smith, prentis cyfreithiwr. Ychwanegodd y stribed o solpitar ym 1860. Dydy'r
goeden Nadolig ('draddodiadol') ddim yn hen iawn, Albert, gŵr y Frenhines
Victoria, ddaeth â hi i wledydd Prydain. J. Glyn Davies sy'n gyfrifol am fathu'r
enw Cymraeg Siôn Corn, sef Santa Clôs.

Ceir llawer iawn o garolau a chanu plygain wedi'u cadw; arferid eu canu yn ystod
cyfnod y Nadolig. Gwasanaeth cwbl Gymreig ydyw, a gynhelir mewn capel neu eglwys
yn gynnar ar fore'r Nadolig neu ar noswyl Nadolig fel arfer. Bydd dynion a
merched yn canu carolau ac emynau hynafol, digyfeiliant fel arfer ac mewn tri
neu bedwar llais. Er mai dathlu geni a hanes Crist mae'r geiriau, mae gwreiddiau
cerddorol carolau'r Plygain yn ddwfn yn nhraddodiad gwerin Cymru, ond fel y
cyfryw mae llawer ohonynt yn cynnwys llinellau am y croeshoelio.

Tan yn ddiweddar, celyn yn unig a ddefnyddiwyd i harddu'r tŷ: cangen braff
wedi'i gosod ger y lle tân. Ni roddid fawr o anrhegion oddigerth i oren neu
afal, efallai. Ond mae gwreiddiau'r uchelwydd yn ddwfn yng nghredoau'r
derwyddon; arferid ei dorri gyda chryman aur a'i ddefnyddio mewn diod a defodau.

Traddodiad unigryw a hynafol iawn yng Nghymru ydy'r Fari Lwyd, traddodiad sy'n
parhau hyd heddiw rhwng y Nadolig a Nos Ystwyll, ond sy'n tarddu efallai o
draddodiadau am y dduwies Geltaidd Epona (Rhiannon yn y traddodiad Cymreig).
Penglog ceffyl o dan gynfas, wedi'i addurno â chlychau yw'r Fari Lwyd. Roedd
gwaseila yn rhan o'r hwyl - sef mynd â ffiol yn llawn cwrw a sbeis o dŷ i dŷ.

Mae gwneud cyflaith ('cyfleth' neu 'taffi'; taffi meddal) yn arferiad sy'n
gysylltiedig â dydd Calan a'r Nadolig; roedd ei wneud yn gywir yn dipyn o grefft
a byddai'n arferiad arllwys y taffi cynnes, gwlyb ar garreg neu lechen wedi ei
olchi a'i iro'n dda. Yna, byddai aelodau'r teulu'n ei dynnu, ei gordeddu o
gwmpas handlen drws ayyb. Yn draddodiadol, roedd yn digwydd ar noswyl Nadolig
cyn y gwasanaeth Plygain. Arferid perfformio rhyw fath o ddarogan gwerin gyda'r
cyflaith hefyd; i ddewina pwy fyddai rhywun yn ei briodi, gollyngwyd darnau o'r
taffi i mewn i ddŵr oer a gweld pa lythyren a ffurfiai - dyma lythyren(nau)
cyntaf o'r cariad.

Hyd at ryw ganrif yn ôl, ar Nos Ystwyll (y 6ed o Ionawr - deuddeg diwrnod wedi
dydd Nadolig a diwedd yr ŵyl) arferid hela'r dryw, sy'n aderyn bach, cyflym â
chân uchel, brysur ganddo. Byddai'r dryw yn cael ei ladd, ei addurno, a'i roi
mewn 'tŷ' neu flwch bychan. Byddai grŵp o ddynion wedyn yn cludo'r tŷ o gwmpas y
pentref, a byddai trigolion y pentref yn rhoi arian iddynt am y fraint o gael
cipolwg ar yr aderyn bach.

Wrth gwrs mae'r arferiad hwn wedi dod i ben ers tro, ac nid oes llawer o
arwyddocâd i Nos Ystwyll yng Nghymru bellach.



https://cy.wikipedia.org/wiki/Modur_trydan

Peiriant sy'n trawsnewid egni trydanol yn egni symudol yw'r modur trydan. Y
gwrthwyneb iddo yw'r generadur sy'n trawsnewid egni symudol yn egno trydanol.
Mewn rhai megis y car trydan, gall o modur trydan weithredu i symud (pan fo'n
defnyddio trydan o'r batri, ac i gynhyrchu trydan (pan wthir y brec).

Caiff y modur trydan ei ddefnyddio mewn llawer iawn o wrthrychau a ddefnyddir o
ddydd i ddydd e.e. i yrru'r car trydan, i droi peiriant golchi dillad, i sychu
gwallt, i weithio pwmp dŵr neu i droi disg yrrwr y cyfrifiadur. Gall y cerrynt
fod yn gerrynt union neu'n gerrynt eiledol. Mae'r modur trydan yn gweithio drwy
ryngweithiad dau beth: y maes magnetig a cherynt tro sy'n cynhyrchu grym o fewn
y modur.

Mae'r moduron trydan mwyaf i'w gweld mewn llongau ac i bwmpio dŵr, ac mae rhai'n
defnyddio 100 megawat. Defnyddir y modur trydan i gynhyrchu grym llinol neu
gylchol (trorym),

Andrew Gordon, mynach o'r Alban, a greodd y moduron trydan cyntaf a hynny yn y
1740au. Ysgrifenwyd a diffiniwyd yr egwyddor ddamcaniaethol am y tro cyntaf yn
1820 gan André-Marie Ampère, sef yr hyn a elwir heddiw yn 'ddeddf grym Ampère' a
ddisgrifiai'r rhyngweithio rhwng y maes magnetig a'r cerrynt trydanol. Flwyddyn
yn ddiweddarach, yn 1821, dangosodd Michael Faraday hyn pan osododd arbrawf lle
roedd weiren rhydd yn crogi i fewn i ddesgil yn llawn o arian byw (Hg); ar y
weiren roedd magned. Pan lifodd cerrynt drwy'r weiren, cylchdrodd y weiren o
amgylch y magned; roedd hyn yn dangos fod y cerrynt yn caniatau maes magnetig o
amgylch y weiren. Gellir cyfnewid yr arian byw am ddŵr hallt. Ni sylweddolwyd
anferthedd y darganfyddiad, na'i gymhwysiad ymarefrol tan ddiwedd y ganrif.



https://cy.wikipedia.org/wiki/Minecraft

Mae Minecraft yn gêm cyfrifiadur a grëwyd yn wreiddiol gan y rhaglennwr Swedeg
Markus "Notch" Persson ac wedyn datblygwyd a chyhoeddwyd gan Mojang.

Mae Minecraft yn gêm ble mae'r chwaraewyr yn gallu creu eu profiad eu hun. Mae'r
chwaraewr yn cloddio ac adeiladu blociau lliw i greu byd o wahanol diroedd ac
wedyn yn ceisio i'w fentro trwodd. Mae'r haul yn codi ac yn nosi ac mae'r tywydd
yn newid wrthi i'r chwaraewr yn mynd at i gasglu adnoddau a gwneud offer. Mae
anifeiliaid i'w ffermio neu ddefnyddio am fwyd, gan ddibynnu ar ba modd sydd
wedi'i ddewis bydd angen ymladd i gadw'n fwy yn erbyn peryglon a'r cymeriadau
drwg.

Fe lansiwyd y fersiwn profi ar gyfer datblygwyr ym Mai 2009 a lansiwyd y fersiwn
i'r cyhoedd ym 2011 ar y fer PC, Mac ac Android. Rhyddhawyd fersiwn ar gyfer
Xbox yn 2012 ac ar gyfer PlayStation 3 yn 2013. Mae holl fersiynau o Minecraft
yn derbyn diweddariadau cyson.

Erbyn 2015 roedd y Minecraft wedi gwerthu 70 miliwm o gopïau yn ei wneud yn un
o'r gemau mwyaf poblogaidd erioed. Yn 20014 fe brynwyd Mojang a Minecraft gan
Microsoft am $2.5 biliwn.

Ar ddechrau'r gêm, mae'r chwaraewr yn cael ei osod ar wyneb byd di-ben-draw.
Mae'r byd wedi'i rhannu i biomes sy'n cynnwys anialwch, jyngl, fforestydd ac
eira. Mae system amser y gêm yn dilyn dydd a nos, gydag un cylch cyfan yn parhau
20 munud. Yn ystod y gêm mae'r chwaraewyr yn dod ar draws mobs o gymeriadau yn
cynnwys anifeiliaid, pentrefwyr a chreaduriaid gelyniaethus.

Mae'r anifeiliaid fel moch, gwartheg ac ieir yn gallu cael eu hêl am fwyd ac yn
ymddangos yn y dydd. Yn y nos mae mobs drwg fel zombîs, sgerbydau a phryfed cop
yn ymddangos.

Mae sawl modd ar gael, yn cynnwys survival mode ble mae rhaid i'r chwaraewr
casglu adnoddau i adeiladu'r byd a chadw'n fyw creative mode ble mae chwaraewyr
yn cael llai o adnoddau i adeiladu, adventure mode ble mae chwaraewyr yn
defnyddio mapiau a grëwyd gan bobl eraill, spectator mode ble mae chwaraewyr yn
hedfan trwy blociau ond ddim yn cael gosod blociau a'r hardcore mode ble mae
chwaraewyr o dan berygl o farw am byth. Mae'r fersiwn PC o'r gêm yn adnabyddus
am y nifer fawr o ychwanegion ar gyfer ychwanegu mwy o gymeriadau a heriau.



https://cy.wikipedia.org/wiki/Miley_Cyrus

Mae Miley Ray Cyrus (ganwyd Destiny Hope Cyrus ar 23 Tachwedd 1992) yn actores,
cantores a chyfansoddwraig Americanaidd. Mae hi'n fwyaf enwog am serennu fel
Miley Stewart/Hannah Montana yn y gyfres deledu Hannah Montana ar Sianel Disney.

Daeth Cyrus yn enwog pan ddechreuodd Hannah Montana ym mis Mawrth 2006. Yn sgil
llwyddiant y sioe, rhyddhawyd CD i gyd-fynd â'r gyfres ym mis Hydref 2006 lle
canodd Cyrus wyth cân o'r sioe. Ym mis Rhagfyr 2007, cafodd Cyrus ei gosod ar
rif 17 ar restr Forbes o bobl ifanc o dan 25 oed sy'n ennill fwyaf o arian gyda
chyflog blynyddol o $3.5 miliwn Americanaidd. Ers mis Rhagfyr 2007, mae hi wedi
bod yn gweithio ar ffilm o'r enw Hannah Montana: The Movie sy'n deillio o
lwyddiant Hannah Montana. Disgwylir i'r ffilm gael ei rhyddhau ar 10 Ebrill,
2009.

Dechreuodd gyrfa gerddorol Cyrus pan ryddhawyd ei halbwm cyntaf, Meet Miley
Cyrus ar y 23ain o Fehefin, 2007. Rhyddhawyd ei hail albwm, Breakout ar 22
Gorffennaf, 2008. Breakout yw albwm cyntaf Cyrus na sydd yn gysylltiedig â'r
rhyddfraint Hannah Montana. Aeth y ddau albwm yn syth i rif 1 y Billboard 200.

Yn 2008, rhestrwyd Cyrus ymysg y 100 artist a diddanwr mwyaf dylanwadol yn y byd
yng nghylchgrawn Time.

Ganwyd Cyrus yn Nashville, Tennessee. Hi yw merch Leticia "Tish" (gynt Finley)
a'r canwr gwlad Billy Ray Cyrus. Mae ganddi hanner brawd hŷn, Christopher Cody,
o berthynas blaenorol ei thad, brawd hŷn Trace, lleisiau a gitarau yn y band roc
electronig Metro Station yng Nghaliffornia. Mae ganddi chwaer hŷn hefyd, Brandi,
brawd iau, Braison a chwaer iau, Noah, sydd hefyd yn actores. Cafodd Cyrus ei
henwi yn Destiny Hope am fod ei rheini'n credu y byddai'n cyflawni pethau mawr
yn ei bywyd. Cafodd Cyrus ei ffug-enw "Miley" am ei bod bob amser yn gwenu
("Smiley") pan oedd hi yn blentyn.

Mynychodd Cyrus Ysgol Uwchradd Heritage lle'r oedd yn godwraig hwyl ond mae
bellach yn mynd i'r ysgol yn Options For Youth. Mae ganddi diwtor personol hefyd
ar set ei rhaglen deledu. Cafodd ei magu ar fferm ei rhieni tu allan i
Nashville, Tennessee ac arferai fynychu Eglwys Y Bobl yno.

Dechreuodd Cyrus ymddiddori yn actio pan oedd yn naw mlwydd oed tra roedd ei
theulu'n byw yn Toronto, Ontario, Canada. Cafodd ei rôl actio gyntaf ar gyfres
deledu ei thad Doc, lle chwaraeodd ferch o'r enw Kylie. Yn 2003, cafodd ran
"Young Ruthie" yn ffilm Tim Burton Big Fish a chafodd ei chredydu fel Destiny
Cyrus. Ymddangosodd hefyd ar fideo cerddorol Rhonda Vincent "If Heartaches Have
Wings", ac fe'i gwelwyd ar y Colgate Country Showdown gyda'i thad a oedd yn
cyflwyno'r rhaglen.

Roedd Cyrus yn ddeuddeg mlwydd oed pan gafodd ei chlyweliad cyntaf gyda Disney
am ran Miley Stewart/Hannah Montana, yn ogystal ag am rannau'r "ffrindiau gorau"
ond teimlai swyddogion y Sianel Disney ei bod yn rhy fach. Fodd bynnag, roedd
Cyrus yn benderfynol yn ei hawydd i chwarae rhan Hannah Montana, ac felly fe'i
galwyd yn ôl am glyweliadau ychwanegol. Yn ôl Is-gyfarwyddwr y Disney Channel,
Gary Marsh, dewiswyd Cyrus oherwydd ei pherfformiad bywiog, llawn bywyd ac fe'i
hystyriwyd yn berson a oedd yn "loves every minute of life,". Dywedwyd fod
ganddi "everyday relatability of Hilary Duff and the stage presence of Shania
Twain." Treuliodd Cyrus flynyddoedd yn ceisio cael gwared â'i hacen ddeheuol,
ond yn y pen draw roedd Disney eisiau iddi ei chadw. Ar hyn o bryd, mae Cyrus yn
serennu yn Hannah Montana fel y prif gymeriad Miley Stewart, sydd hefyd yn
gantores bop boblogaidd, Hannah Montana. Mae Cyrus hefyd yn perfformio yng
nghymeriad Hannah Montana ar gyfer albymau a chyngherddau.

Cafodd Cyrus rôl cameo hefyd yn y ffilm deledu High School Musical 2, lle
dawnsiodd cyn y credydau ar ddiwedd y ffilm o flaen pwll nofio, wrth wisgo gwisg
felen a throwsus byr denim. Darparodd Cyrus y llais ar gyfer cymeriad Penny yn y
ffilm animeiddiedig Bolt.

Wrth fynychu noson agoriadol Harry Potter and the Order of the Phoenix (ffilm),
dywedodd Cyrus eu bod yn gweithio ar syniadau am ffilm Hannah Montana. Bydd y
ffilm hon yn cael ei chynhyrchu gan ei thad, Billy Ray Cyrus.

Ar y 4ydd o Ragfyr, 2008, cyhoeddodd Sun Times y bydd Cyrus yn gweithio ar
brosiect arall gyda Disney — olynant i'r ffilm gomedi Adventures in Babysitting,
a leolir yn Chicago. Bwriedir rhyddhau'r ffilm yn 2010.

Mae Cyrus yn ffrindiau da gyda'i chyd-actorion Hannah Montana, Emily Osment a
Mitchel Musso, gan ddanfon negeseuon testun a ffonio'i gilydd yn ystod diwrnodau
prysur. MAe hi hefyd yn ffrindiau gyda ser y ffilm deledu hynod boblogaidd High
School Musical, gan gynnwys Vanessa Hudgens a Zac Efron.

Mewn ymddangosiad ar sioe Oprah Winfrey, dywedodd Cyrus mai ei thestun edmygedd
oedd Hilary Duff. Mae nifer o anifeiliaid anwes, gan gynnwys ceffylau, cŵn,
cathod, pysgod ac ieir ganddi. Ar y 29 Ionawr, 2008 cyhoeddodd Miley Cyrus ei
bod yn bwriadu newid ei henw'n swyddogol i "Miley Ray Cyrus," gyda'i henw canol
yn adlewyrchu enw ei thad. Newidiwyd ei henw'n swyddogol ar y 1 Mai, 2008.

Mewn cyfweliad gyda USA Today, dywedodd Cyrus mai ei ffydd yw "the main thing"
ac mai dyma oedd y rheswm pam y mae'n gweithio yn Hollywood. Pan gafodd ei
chyfweld gan Parade, ychwanegodd ei bod yn mynd i'r capel yn rheolaidd gyda'i
theulu. Mewn cyfweliad gyda Christianity Today, dywedodd Billy Ray, "Being
Christian, we believe in heaven," a "We also had a great church, and when you
give up your church, your pastor, and the community you are involved in, you're
making a big sacrifice. Let's face it, Hollywood is a completely different
environment than Franklin, Tennessee."



https://cy.wikipedia.org/wiki/Marcus_Antonius

Gwleidydd a chadfridog Rhufeinig oedd Marcus Antonius (c. 14 Ionawr, 83 CC- 1
Awst 30 CC). Fel Mark Antony, mae'n gymeriad pwysig yn nramâu William
Shakespeare.

Ganed ef yn Rhufain, yn fab i Marcus Antonius Creticus. Dywedir iddo fyw'n wyllt
yn ei ieuengctid, ac yn ôl Plutarch roedd mewn dyled o 250 talent (gwerth rhai
miliynau o bunnau) cyn bod yn ugain oed. Bu raid iddo ffoi i Wlad Groeg, lle
bu'n astudio rhethreg. Dangosodd ei fod yn arweinydd milwrol galluog mewn
ymgyrch yn erbyn Aristobulus yn Iudaea, ac yna o 54 CC fel cynorthwydd i Iŵl
Cesar yn ei ymgyrch i goncro Gâl. Daeth yn un o gefnogwyr amlycaf Cesar, a bu'n
ddirpwy iddo yn ystod y rhyfel cartref a ddechreuodd wedi i Gesar groesi Afon
Rubicon. Wedi i Gesar gymeryd meddiant o Rufain, parhaodd Antonius fel ei
ddirprwy. Cyhoeddodd Cicero gyfres o ymosodiadau deifiol arno yn y Philippicau.

Ar 15 Chwefror 44 CC, yn ystod gŵyl y Lupercalia, cynigiodd Antonius goron i
Cesar yn gyhoeddus. Gwrthododd Cesar y cynnig, gan ddangos nad oedd yn bwriadu
dod yn frenin. Fis yn ddiweddarach, llofruddiwyd Cesar, a cyn hir bu rhyfel
cartref eto, gyda Marcus Antonius yn arwain pleidwyr Cesar yn erbyn y
gweriniaethwyr oedd wedi bod a rhan yn ei lofruddio. Yn 42 CC, ymladdwyd Brwydr
Philippi rhwng Antonius ac Octavianus a dau o lofruddion Cesarn Gaius Cassius
Longinus a Marcus Junius Brutus. Mewn gwirionedd roedd dwy frwydr, gyda thair
wythnos rhyngddynt. Ym Mrwydr Gyntaf Philippi ar 3 Hydref, 42 CC, llwyddodd
Brutus i orchfygu byddin Octavianus, ond gorchfygwyd byddin Cassius gan Marcus
Antonius. Gan gredu fod Brutus hefyd wedi colli'r dydd, lladdodd Cassius ei hun.
Ymladdwyd Ail Frwydr Philippi ar 23 Hydref, a gorchfygwyd Brutus gan Antonius ac
Octavianus. Lladdodd Brutus ei hun, ac wedi clywed y newyddion, lladdodd ei
wraig Porcia ei hun hefyd.

Ffurfiodd Antonius bartneriaeth ag Octavianus ("Augustus" yn ddiweddarach) a
Marcus Aemilius Lepidus. Gofynnodd Antonius am gymorth gan Cleopatra, brenhines
yr Aifft, ond gwrthododd hi ymyrryd. Teithiodd Antonius i'r Aifft i'w chyfarfod
yn 41 CC, a syrthiodd y ddau mewn cariad. Penderfynodd Antonius aros yn yr Aifft
am gyfnod, nes iddo gael ei orfodi i ddychwelyd i Rufain. Yn fuan wedyn ganwyd
dau efaill iddo ef a Cleopatra, Cleopatra Selene ac Alecsander Helios. Yn 36 CC
teithiodd Antonius i'r dwyrain i ymladd yn erbyn y Parthiaid. Aeth Cleopatra
gydag ef, a ganwyd eu trydydd plentyn, Ptolemi Filadelfos. Bu'r ymgyrch yn
llwyddiant mawr, a dychwelodd y ddau i Alexandria.

Yr oedd perthynas Antonius gydag Octavianus (a ddaeth yn ymerawdwr yn
ddiweddarach dan yr enw Augustus), ei frawd-yng-nghyfraith, wedi dirywio erbyn
hyn. Yn 33 CC, daeth diwedd ar y bartneriaeth rhyngddynt. Yn 32 CC aeth yn
rhyfel rhwng Octavianus ac Antonius a Cleopatra. Ym Mrwydr Actium yn 31 CC
gorchfygwyd llynges Antonius a Cleopatra gan lynghesydd Octavianus, Marcus
Vipsanius Agrippa, a lladdodd Antonius ei hun. Ychydig yn ddiweddarach, lladdodd
Cleopatra ei hun hefyd.

Fel "Mark Antony", mae Antonius yn un o'r prif gymeriadau mewn dwy o ddramâu
Shakespeare, Julius Caesar ac Antony and Cleopatra. Yn y ffilm "Cleopatra",
cymerwyd rhan Antonius gan Richard Burton, gydag Elizabeth Taylor fel Cleopatra.



https://cy.wikipedia.org/wiki/Manhattan

Un o fwrdeistrefi Dinas Efrog Newydd yw Manhattan. Gyda phoblogaeth o 1,620,867
yn byw mewn ardal o 22.96 milltir sgwar yn 2007 (59.47 cilometr sgwâr), dyma'r
ardal mwyaf poblog yn yr Unol Daleithiau gyda 70,595 o drigolion i bob milltir
sgwar. Manhattan yw'r sir fwyaf cyfoethog yn yr Unol Daleithiau, gyda incwm
personol o dros $100,000 y pen yn 2005. Mae'r bwrdeistref yn cynnwys Ynys
Manhattan, Ynys Roosevelt, Ynys Randalls, bron i un rhan o ddeg o Ynys Ellis, y
rhan uwch y dwr i Ynys Liberty, sawl ynys llai a rhan fechan o'r prif dir
Talaith Efrog Newydd gyferbyn a'r Bronx.

Mae Manhattan yn ganolfan fasnachol, ariannol a diwylliannol yr Unol Daleithiau
a'r byd. Lleolir y rhan fwyaf o gwmnïau radio, teledu a chyfathrebu technolegol
yr Unol Daleithiau yma, ynghyd â nifer o gyhoeddwyr llyfrau a chylchgronau. Mae
gan Manhattan nifer o leoliadau byd enwog, atyniadau twristaidd, amgueddfeydd a
phrifysgolion. Yma hefyd mae pencadlys y Cenhedloedd Unedig. Ym Manhattan mae
ardal fusnes fwyaf yr Unol Daleithiau, ac yma mae Cyfnewidfa Stoc Efrog Newydd a
NASDAQ. Yn ddi-os, dyma canol Dinas Efrog Newydd ac ardal metropolitaidd Efrog
Newydd, a lleolir cynulliad y ddinas a'r canran fwyaf o waith, busnes a
gweithgareddau hamdden.

Tarddia'r enw Manhattan o'r gair Manna-hata, fel y cyfeirir ato yn llyfr log
Robert Juet, swyddog ar long Henry Hudson, y Halve Maen (Hanner Lleuad) ym 1609.
Dengys fap yn darlunio'r enw Manahata ddwywaith, ar ochr ddwyreiniol a
gorllewinol yr Afon Mauritius (a enwyd yn ddiweddarach yn yr Afon Hudson). Mae'r
gair "Manhattan" wedi cael ei gyfieithu fel "ynys o sawl mynydd" o'r iaith
Lepane.



https://cy.wikipedia.org/wiki/Ll%C3%AAn_gwerin_Cymru

Mae llên gwerin Cymru yn enw cyfleus am y corff amrywiol o chwedlau,
traddodiadau, coelion ac arferion poblogaidd sy'n rhan bwysig o etifeddiaeth
ddiwylliannol y wlad. Mae Cymru yn un o'r gwledydd Celtaidd a cheir elfennau yn
ei llên gwerin sy'n gyffredin i'r gwledydd hynny. Ceir yn ogystal nifer o
elfennau a elwir yn 'fotifau llên gwerin rhyngwladol' ac sydd i'w gweld mewn
sawl diwylliant arall. Yn ogystal wrth gwrs mae digon o nodweddion cynhenid
Gymreig yn y gwaddol diwylliannol a elwir heddiw yn 'llên gwerin Cymru' (mae'r
cysyniad o 'lên gwerin', a'r enw ei hun, yn rhywbeth cymharol newydd).

Ceir sawl enghraifft o draddodiadau llên gwerin gan Nennius yn ei lyfr Historia
Brittonum, a ysgrifenwyd tua dechrau'r 9g. Mae motifau llên gwerin yn britho
rhyddiaith Cymraeg Canol a cheir sawl cyfeiriad yng ngwaith y beirdd yn ogystal,
e.e. mewn rhai o'r cerddi yn Llyfr Taliesin ac yng ngwaith Beirdd yr Uchelwyr.

Dim ond yn gymharol ddiweddar yr aethpwyd ati i gasglu a chyhoeddi chwedlau
gwerin Cymru. Yn Saesneg cafwyd cyfrolau fel The Cambrian Popular Antiquities
gan Peter Roberts (1815). Un o'r llyfrau cyntaf yn y Gymraeg yw Ystên Sioned
(1882), ond cyn hynny cafwyd nifer o erthyglau yn y cylchgronau Cymraeg.
Sefydlwyd Y Genhinen i hyrwyddo astudiaethau llên gwerin a diogelu traddodiadau
Cymru.

Ceir sawl chwedl a thraddodiad am wrachod yn llên gwerin Cymru. Y ffigwr enwocaf
efallai yw Ceridwen yn Hanes Taliesin, sy'n berwi pair llawn o berlysiau'r maes
i gael hylif gwybodaeth ac Awen i'w rhoi i'w fab Afagddu (ond mae'n debyg mai
duwies oedd Ceridwen yn wreiddiol ac nid yw manylion eraill ei phortread yn
cyfateb i'r darlun o'r wrach draddodiadol). Yn chwedl Peredur fab Efrog, un o'r
Tair Rhamant, ceir Naw Widdon Caerloyw (mae gwiddon yn hen air am 'wrach').

Diddorol hefyd yw hanes Gwrachod Llanddona, criw o wrachod maleisus ym Môn. Math
o ddrychiolaeth a gysylltir â chorsydd a lleoedd tebyg oedd Gwrach y Rhibyn.



https://cy.wikipedia.org/wiki/Lionel_Messi

Pêl-droediwr o'r Ariannin ydy Lionel Messi (ganwyd Lionel Andrés Messi 24
Mehefin 1987) sy'n chwarae i glwb Barcelona yn La Liga ac i dîm pêl-droed
cenedlaethol Yr Ariannin.

Pan yn 11 cafwyd fod Messi yn dioddef o ddiffyg hormon tyfiant a cytunodd
Barcelona i dalu'r $900 oedd ei angen am y triniaeth ar yr amod ei fod yn symud
i Sbaen ac yn ymuno ag Academi'r clwb.

Gwnaeth ei ymddangosiad cyntaf i Barcelona yn erbyn Espanyol ar 16 Hydref 2004
yn 17mlwydd ac 114 diwrnod oed gan ddod y trydydd chwaraewr ieuengaf i chwarae
dros y clwb yn La Liga, record fyddai'n cael ei dorri gan Bojan Krkić ym mis
Medi 2007.

Yn 21 mlwydd oed cafodd ei enwebu ar gyfer gwobrau'r Ballon d'Or a Chwaraewr y
Flwyddyn FIFA ac yn 2009 casglodd y cyntaf o'i wobrau Ballon d'Or cyn ennill y
wobr eto yn 2010, 2011 a 2012.

Daeth yn brif sgoriwr yn holl hanes Barcelona ar 16 Mawrth 2014 pan sgoriodd
hat-tric yn erbyn Osasuna.

Gwnaeth ei ymddangosiad cyntaf i'r Ariannin yn 2005 yn 18 mlwydd oed yn erbyn
Hwngari, ond wedi dod i'r maes fel eilydd wedi 63 munud, cafodd ei hel o'r maes
dau funud yn ddiweddarach am drosedd a chasglodd fedal aur yng Ngemau Olympaidd
2008 yn Beijing.



https://cy.wikipedia.org/wiki/Justin_Bieber

Canwr pob ac R&B o Ganada yw Justin Drew Bieber (ganwyd 1 Mawrth 1994).
Darganfuwyd Bieber yn 2008 gan Scooter Braun, a ddaeth o hyd iddo wrth wylio
fideos Bieber ar YouTube. Daeth Braun yn rheolwr Bieber, ac fe yw ei reolwr
cyfredol. Trefnodd Braun gyfarfod rhwng Bieber ac Usher yn Atlanta, Georgia, a
chytunodd Bieber i arwyddo gyda Raymond Braun Media Group (RBMG), cyd-fenter
rhwng Braun ac Usher, ac wedyn i gytundeb recordio gydag Island Records a
gynigwyd gan L.A. Reid.

Rhyddhawyd ei sengl gyntaf, "One Time", yn fyd-eang yn ystod 2009, a
chyrhaeddodd 30 uchaf y siartiau mewn mwy na deg gwlad. Dilynwyd ei sengl gyntaf
gyda My World ar 17 Tachwedd, 2009, ac aeth yn blatinwm yn yr Unol Daleithiau yn
seiliedig ar ei werthiant. Bryd hynny, rhoddodd hyn y début uchaf gan gerddor
newydd y flwyddyn i Bieber, a wnaeth Bieber y cerddor cyntaf i gael saith cân o
siart albwm début ar siart Billboard Hot 100. Rhyddhawyd ei CD cyntaf, My World
2.0 ar 23 Mawrth, 2010, a aeth i rif un, gan gynnwys y deg uchaf mewn sawl
gwlad. Blaenorwyd My World 2.0 gan ei gân, "Baby", a gafodd lwyddiant
rhyngwladol.

Fe anwyd Bieber ar 1 Mawrth 1994, yn Stratford, Ontario. Roedd mam Bieber,
Pattie Mallette, yn 18 blwydd oed pan ddaeth yn feichiog gyda fe. Magodd
Mallette, a weithiodd swyddi swydd is-dâl, Bieber fel mam sengl. Sut bynnag, mae
cysylltiadau gan Bieber gyda'i dad o hyd, Jeremy Bieber. Wrth iddo dyfu, dysgodd
Bieber ei hun i chwarae'r piano, y drymiau, y gitâr, a'r trymped. Yn 2007
cynnar, pan roedd yn ddeuddeg, canodd Bieber gân Ne-Yo, "So Sick", am
gystadleuaeth ganu leol yn Stratford a daeth yn ail. Uwchlwythodd Mallette fideo
o'r perfformiad i YouTube ar gyfer eu teulu a'u ffrindiau i'w weld. Parhaodd i
uwchlwytho fideos o Bieber yn canu caneuon R&B gwahanol, a thyfodd boblogaeth
Bieber ar y gwefan.

Wrth chwilio am fideos gan ganwr gwahanol, cliciodd Scooter Braun,
cyn-weithredwr marchnata ar gyfer So So Def, ar fideo o Bieber ar ddamwain.
Gwnaeth y fideo argraff arno, traciodd Braun y theatr lle oedd Bieber yn
perfformio ynddo i lawr, sef ysgol Bieber, a chysylltodd â Mallette. Roedd
Mallette yn anfodlon; roedd yn cofio gweddïo, "Duw, fe roddais ef iti. Gallet
ddanfon dyn Cristnogol imi, label Cristnogol!" Sut bynnag, wedi gweddïo gyda'i
hynafgwyr yn yr eglwys a chael eu cefnogaeth, cytunodd i Braun hedfan Bieber, a
oedd yn 13 ar y pryd, i Atlanta, Georgia, er mwyn recordio tapiau demo. Ar ôl
wythnos, canodd Bieber am Usher. Arwyddodd Bieber yn fuan i Raymond Braun Media
Group (RBMG), cyd-fenter rhwng Braun ac Usher. Roedd eisiau Bieber ar Justin
Timberlake hefyd, ond methodd â'i arwyddo. Wedyn, trefnodd Usher gynulleidfa
gydag Antonio L.A. Reid o Island Def Jam Music Group, ac arwyddodd Bieber i
Island Records ym mis Hydref 2008 (gan ddilyn i gyd-fenter 50/50 rhwng RBMG ac
Island Records). Ar bryd hynny, symudodd Bieber a'i fam i Atlanta, cartref hefyd
Usher a Braun, er mwyn sefydlu'i yrfa yno. Wedyn, daeth Braun yn rheolwr i
Bieber.



https://cy.wikipedia.org/wiki/Jeriwsalem

Prifddinas de facto gwladwriaeth Israel yw Jeriwsalem neu Jerwsalem (hefyd
Caersalem yn Gymraeg; Jerusalem yn Saesneg; Yerushaláyim, ירושליםyn Hebraeg
Diweddar, ירושלם yn Hebraeg clasurol; al-Quds, القدس, yn Arabeg). Mae hi'n dref
hynafol o bwysigrwydd crefyddol arbennig yn hanes Iddewiaeth, Cristnogaeth ac
Islam. Er bod yr Israeliaid yn hawlio Jeriwsalem yn brifddinas Israel, yn ôl y
Cenhedloedd Unedig mae'n ddinas a feddianwyd gan yr Israeliaid yn
anghyfreithlon. Mewn canlyniad nid yw'n cael ei chydnabod fel prifddinas Israel
gan y mwyafrif llethol o wledydd y byd (gweler isod).

Lleolir Jeriwsalem ar fryniau o uchder canolig yng nghanol Bryniau Jwdea, tua
30 km i'r gorllewin o lannau gogledd-orllewinol y Môr Marw.

Digwydd y cyfeiriadau cynharaf at Jeriwsalem yn llyfrau'r Hen Destament. Dywedir
i Dafydd, ail frenin Israel, wneud y ddinas yn brifddinas ei deyrnas wedi iddo
ei chipio oddi ar y Jebiwsiaid. Cipiodd Nebuchodnesar y ddinas a dygodd i ffwrdd
y rhan fwyaf o'r trigolion yn gaethweision i Fabilon.

Gwelodd y ddinas sawl brwydr yn ystod y Croesgadau. Ffurfiwyd urdd Marchogion yr
Ysbyty yno tua'r flwyddyn 1070.

Cyfeirir yn aml at Jeriwsalem yn yr Hen Destament. Cododd Solomon ei deml enwog
yno i ddiogelu Arch y Cyfamod. Ar fapiau canoloesol lleolir y ddinas yng nghanol
y byd a chredid y byddai'r Ail Ddyfodiad yn digwydd yn Nyffryn Jehoshaphat yn
ymyl y ddinas a Jersiwsalem Newydd yn cael ei chodi.

Mae'r Iddewon yn ystyried dinistr Teml Herod Fawr yn y flwyddyn 70 gan y
Rhufeiniaid dan Titus yn drychineb cenedlaethol a gofir hyd heddiw. Mae'r
cysegrfan Islamaidd, Mosg Al-Aqsa - a elwir hefyd y Gromen ar y Graig (yn
gamarweiniol) - yn sefyll ar ei safle heddiw.

I'r Cristnogion mae Jeriwsalem yn ddinas sanctaidd oherwydd ei lle amlwg ym
mywyd Iesu Grist; y lle pwysicaf a gysylltir ag ef yw Eglwys y Beddrod Sanctaidd
ar y bryn gorllewinol lle honodd yr ymerodr Cwstennin fod bedd Crist i'w gael.
Mae'r Via Dolorosa yn dilyn y llwybr a gerddwyd gan Grist o lys Pontius Pilate i
Fryn Calfaria.

Heddiw mae tua 700,000 o bobl yn byw yn y ddinas ac mae'r amrywiaeth o
genedlaethau, crefyddau a chymdeithas a geir yndi'n fawr iawn. Mae gan yr "Hen
Ddinas", sydd yng nghanol y ddinas bresennol, fur o'i hamgylch. Rhennir y dref o
gwmpas yr "Hen Ddinas" yn bedair ardal: un i'r Iddewon, un i'r Cristnogion, un
i'r Armeniaid ac un arall i'r Mwslemiaid.

Mae anghytundeb am statws y ddinas. Mae hi ar y llinell cadoediad rhwng Israel
a'r Lan Orllewinol y cytunwyd arni yn Cytundeb Cadoediad 1949, ond mae Israel yn
rheoli'r holl ddinas ac yn ôl cyfraith Israel hi yw prifddinas y wlad. Felly mae
llywodraeth Israel a llawer o sefydliadau Iddewig eraill yno. Mae Penderfyniad
242 y CU yn galw ar i Israel "dynnu allan o'r diriogaeth a feddianwyd,"
Penderfyniad 237 yn gwrthod yr ychanegiad o'r ddinas i Israel a Phenderfyniad
405 yn cadarnhau fod Jeriwsalem yn diriogaeth Balesteinaidd a feddianwyd. Mewn
canlyniad nid yw'n cael ei chydnabod fel prifddinas Israel gan y mwyafrif
llethol o wledydd y byd (lleolir llysgenhadaeth UDA yn Tel Aviv, er enghraifft).



https://cy.wikipedia.org/wiki/Jane_Austen

Nofelydd o Saesnes oedd Jane Austen (16 Rhagfyr, 1775 - 18 Gorffennaf, 1817).
Mae hi'n adnabyddus am ei gweithiau fel Pride and Prejudice a Sense and
Sensibility. Ysgrifennai mewn arddull realaidd a chaiff ei hystyried yn
sylwebydd cymdeithasol sylwgar a feddai ar iaith anuniongyrchol a oedd yn llawn
eironi. Oherwydd hyn, hyhi yw un o ysgrifennwyr mwyaf poblogaidd yn Saesneg.

Cafodd ei eni yn Steventon, Hampshire. Rheithor oedd ei thad, y Parch George
Austen. Treuliodd Austen ei bywyd cyfan fel rhan o deulu bach a chlos, a oedd ar
ymylon bywyd bonheddig yn Lloegr. Derbyniodd ei haddysg gan ei thad yn bennaf,
yn ogystal â'i brodyr hŷn a'i darllen personol ei hun. Roedd cefnogaeth
di-derfyn ei theulu yn rhan annatod o ddatblygiad Austen fel ysgrifennwr
proffesiynol. Parhaodd prentisiaeth Austen fel ysgrifennwraig o'i harddegau tan
ei bod tua 35 oed. Yn ystod y cyfnod hwn, arbrofodd â nifer o arddulliau
ysgrifenedig, gan gynnwys y nofel epistolaidd. Ysgrifennodd dair nofel fawr a
dechreuodd ei phedwaredd.

O 1811 tan 1816, llwyddodd Austen fel awdures, gyda'r nofelau canlyol yn cael eu
rhyddhau: "Sense and Sensibility" (1811), "Pride and Prejudice" (1813),
"Mansfield Park" (1814) ac "Emma" (1816). Ysgrifennodd ddwy nofel arall hefyd,
"Northanger Abbey" a "Persuasion" a gafodd eu cyhoeddi ym 18181 ar ôl ei
marwolaeth. Roedd ho hefyd wedi dechrau nofel arall sef "Sanditon" ond bu farw
cyn iddi fedru ei gwblhau.



https://cy.wikipedia.org/wiki/Iudaea

Talaith Rufeinig yn ardal Judea, Palesteina o'r wlad sy' nawr yn Israel oedd
Iudaea (Hebraeg: יהודה, Groeg: Ιουδαία; Lladin: Iudaea). Enwyd y dalaith ar ôl
Teyrnas Judah.

Cyrhaeddodd y Rhufeiniaid i'r ardal yn 63 CC, pan fu'r cadfridog Pompeius Magnus
yn ymgyrchu yno. Diorseddwyd y brenin Judah Aristobulus II, a gwnaed ei frawd
Ioan Hyrcanus II yn frenin dan awdurdod Rhufain.

Am gyfnod bu Judea yn deyrnas dan benarglwyddiaeth Rhufain; o 40 CC hyd 4 CC
roedd yn rhan o deyrnas Herod Fawr. Yn dilyn ei farwolaeth ef, rhannwyd ei
deyrnas, gyda rheolwr pob rhan yn dwyn y teitl tertrarch ("rheolwr dros
bedwaredd ran"). Tetrach Judea oedd mab Herod Fawr, Herod Archelaus, ond yn 6 OC
diorseddwyd ef gan yr ymerawdwr Augustus yn dilyn apêl iddo gan ddeiliaid Herod.

Cyfunwyd Judea gyda Samaria ac Idumea i greu talaith Rufeinig Iudaea. Bu nifer o
wrthryfeloedd yn erbyn y Rhufeiniaid, yn cynnwys y Gwrthryfel Iddewig Mawr
(66-70), Rhyfel Kitos (115-117) a gwrthryfel Simon bar Kochba (132-135). Wedi
gwrthryfel Bar Kochba, newidiodd yr ymerawdwr Hadrian enw'r dalaith i Syria
Palaestina ac enw Jeriwsalem i Aelia Capitolina.

Roedd y dalaith yn un o'r ychydig daleithiau Rhufeinig oedd yn cael ei
llywodraethu gan Rufeiniwr o radd ecwestraidd, un radd gymdeithasol yn is na'r
llywodraethwyr o radd seneddol yn y taleithiau eraill. Un o'r llywodraethwyr
oedd Pontius Pilat, o 26 hyd 36.

Rhwng 41 a 44, roedd Iudaea yn deyrnas dan Herod Agrippa. Wedi ei farwolaeth ef,
bu dan reolaeth uniongyrchol Rhufain am gyfnod, cyn ei rhoi i fab Herod Agrippa,
Marcus Julius Agrippa, yn 48. Pan fu ef farw tua 100, daeth yn dalaith unwaith
eto.



https://cy.wikipedia.org/wiki/Hydroleg

Hydroleg yw'r astudiaeth wyddonol o leoliad a symudiad dŵr ar wyneb y Ddaear neu
drosti. Mae hydroleg yn ymwneud yn bennaf â bwrw (glaw, eira, cenllysg), ageriad
a thrydarthu, a llif ffrydiau dŵr o bob math. Gelwir y broses naturiol sy'n
cyfuno'r elfennau hyn y 'cylch hydrolegol', sy'n symudiad cylchynol o ddŵr o'r
moroedd i'r atmosffer ac yn ei ôl.

Mae gan hydroleg lawer o ddefnydd ymarferol, e.e. i geisio rheoli gorlifad
afonydd ac i gyflenwi dŵr ar gyfer y cartref, gweithfeydd, a ffermydd, yn
ogystal â chynlluniau trydan hydroelectrig.

Dalgylch afon yw'r ardal sy'n cael ei ddraenio gan afon a'i llednentydd, neu yn
syml, y llinell sy'n bosib ei thynnu o amgylch y brif afon a'i isafonydd. Mae'r
symudiad dŵr drwy dalgylch afon yn rhan allweddol o'r cylchred hydrolegol
byd-eang sef y cylchred parhaol o ddŵr rhwng y ddaear, môr a'r atmosffêr. Mae
dyodiad yn trosglwyddo dŵr i wyneb y ddaear lle mae mwyafrif ohono'n naill ai'n
ymdreiddio a'r graig wely, neu'n anweddu. O dan amodau eithafol mae'r dŵr yn
medru llifo dros yr arwyneb fel dŵr ffo, cyn cyrraedd sianel afon a llifo ymlaen
i'r môr.

Gorchuddir y mwyafrif o dalgylchoedd afon gan rhyw fath o lysdyfiant, sy'n
amrywio o lwyni a phrysg mewn ardaloedd lled-cras (semi-arid); glaswellt, a
coedwigoedd conwydd. Gelwir pan mae dŵr yn cael ei atal wrth cyrraedd yr afon yn
rhyng-gipiad. Mae rhyng-gipiad yn lleihau lefelau'r afon ac yn rhwystro erydiad
tir.



https://cy.wikipedia.org/wiki/Hugan_Goch_Fach

Chwedl werin a godwyd o'r traddodiad llafar a'i hailysgrifennu gan Charles
Perrault yn Ffrainc ac yn nes ymlaen, gydag ychwanegiadau a newidiadau, gan y
Brodyr Grimm yn yr Almaen yw Hugan Goch Fach. Enwir y chwedl ar ôl y prif
gymeriad, merch ifanc sy'n mynd o'i phentref ar neges i ymweld â'i nain yn y
goedwig fawr.

Yn ei ffurf lenyddol, cafodd ei chyhoeddi am y tro cyntaf yn 1697 yn y gyfrol
Les Contes de ma mère l'Oye, gan Perrault.

Chwedl werin a drosglwyddwyd ar lafar yn wreiddiol yw Hugan Goch Fach (neu'r
Hugan Fach Goch), a cheir sawl fersiwn ohoni. Ar un lefel, mae'n chwedl syml i
blant, ond mae'n cynnwys ynddi themâu sy'n ymwneud â rhywioldeb a thrais (gan
gynnwys canibaliaeth, efallai). Yn y chwedl darlunnir mewn modd nodweddiadol
canoloesol ddau fyd gwahanol, sef byd diogel a chyfarwydd y pentref a pheryglon
y goedwig neu'r anialwch lle gall unrhyw beth ddigwydd (fel yn y Tair Rhamant
Cymraeg). Does dim testun canoloesol fel y cyfryw wedi goroesi, ond mae'n amlwg
bod y chwedl yn cylchredeg ar lafar am genedlaethau cyn iddi gael ei chofnodi.

Ceir olion o'r chwedl yn ei amryw ffurfiau yn niwylliant poblogaidd sawl gwlad
Ewropeaidd cyn yr 17g. Ymddengys fod gwerin Ffrainc yn adrodd fersiwn waedlyd
ohoni ers yr 11g, mewn baledi poblogaidd : mae'r blaidd yn cyrraedd bwthyn y
nain ac yn ei bwyta ar unwaith, gan adael darn ohoni o'r neilltu, ac yn cymryd
ei lle yn y gwely. Mae'r ferch ifanc yn cyrraedd ac yn mynd i mewn i'r bwthyn,
heb amau fod dim o'i le. Mae'r blaidd yn cynnig cig a gwydriad o win iddi ac mae
hi'n bwyta ac yfed heb sylweddoli mai cnawd a gwaed ei nain ydynt.

Ceir fersiwn Eidalaidd, sef La Finta Nonna (Y Nain). Ond yn y chwedl honno mae
Hugan Goch Fach yn gweld trwy ystryw'r blaidd ac yn ei drechu. Yn nes ymlaen yn
hanes y chwedl ychwanegir heliwr sy'n achub y ferch.

Y testun ysgrifenedig hynaf yw chwedl gyfarwydd Charles Perrault, a gyhoeddwyd
yn Les Contes de ma Mère l'Oye yn 1697. Mae merch y chwedl yn eneth ifanc o
deulu da, y dlysaf yn y pentref, sy'n rhedeg i'w dinistr ar ôl cwrdd y blaidd yn
y goedwig ac yn rhoi iddo gyfarwyddyd sut i fynd i fwthyn ei nain, yn gwbl
ddiniwed ond ffôl braidd. Yn y bwthyn, mae'r Blaidd Mawr Drwg yn bwyta'r nain ac
yn aros yn ei gwely i guddio rhag y coedwyr sy'n gweithio gerllaw. Daw Hugan
Fach Goch i'r bwthyn a churo ar y drws. I mewn a hi a thynnu ei dillad a mynd i
wely ei "nain". Yna daw'r gyfres o gwestiynau cyfarwydd - "Pam fod eich llygaid
mor fawr, Nain?" a.y.y.b. - ac mae'r blaidd yn ei bwyta wedyn yn gwbl
ddiseremoni ac ar y nodyn trychinebus yna mae'r stori yn gorffen.

Yn y 19g ceir dwy fersiwn wahanol a adroddwyd i'r casglwyr llên gwerin enwog
Jakob Grimm a'i frawd Wilhelm (Y Brodyr Grimm); y gyntaf gan Jeanette
Hassenpflug (1791–1860) a'r ail gan Marie Hassenpflug (1788–1856). Gwnaeth y
ddau frawd chwedl gyfansawdd o'r ddwy fersiwn gyda'r gyntaf yn brif ran iddi a'r
ail yn fath o epilog. Ymddangosodd chwedl Rotkäppchen (Capan Coch) yn argraffiad
cyntaf eu casgliad Kinder- und Hausmärchen (Chwedlau'r Plant a'r Aelwyd, 1812)).
Yn y fersiwn yma, mae'r nain a'r ferch fel ei gilydd yn cael eu hachub ar y
funud olaf gan heliwr sydd ar drywydd y blaidd. Yn yr epilog mae'r nain a'r
ferch yn gosod magl i ddal blaidd rheibus arall, gan fynd trwy'r un patrwm ag a
geir yn y brif ran.

Ond cafodd y fersiwn yma ei newid yn ei thro, gan y Brodyr Grimm eu hunain, hyd
nes cafwyd y fersiwn o chwedl Hugan Goch Fach sydd fwyaf adnabyddus heddiw, yn
argraffiad 1857 o'u chwedlau. Dyma fersiwn lastwreiddied a chwyddedig sy'n
adrodd hanes yr eneth yn croesi'r goedwig gyda chachan, pot o fenyn a jam i'w
nain. Mae' blaidd yn ei chwrdd ac yn ei bwyta o'r diwedd, ar ôl bwyta'r nain,
ond mae'r heliwr yn cyrraedd yn y diwedd ac yn torri pen y blaidd ac agor ei
stumog i dynnu'r ferch a'r nain allan yn fyw.

Ceir nifer o ffilmiau a llyfrau sy'n seiliedig ar y chwedl neu'n addasiadau
ohoni, e.e. y ffilm The Company of Wolves (1984) gan Neil Jordan.



https://cy.wikipedia.org/wiki/Hillary_Rodham_Clinton

Gwleidydd Americanaidd yw Hillary Diane Rodham Clinton (ganed 26 Hydref 1947),
hefyd gwraig Arlywydd Bill Clinton; a bu'n 'Brif Fenyw'r Unol Daleithiau' yn
ystod arlywyddiaeth ei gŵr (1993 - 2001) Hi oedd 67fed Ysgrifennydd Gwladol yr
Unol Daleithiau o 2009 hyd 2013 a Seneddwr o Efrog Newydd o 2001 hyd 2009. Roedd
hi'n un o ymgeiswyr arlywyddol y Blaid Ddemocrataidd yn 2008 ond ennillodd
Barack Obama yr enwebiad. Collodd hefyd yn Etholiad 2016, pan gipiodd Donald
Trump yr arlywyddiaeth.

Fe'i ganed yn Chicago a'i magu ym mwrdeisdref Park Ridge, Illinois, ble
astudiodd y gyfraith yng Ngholeg Wellesley, gan raddio yn 1969. Derbyniodd radd
arall yn Ysgol y Gyfraith, yng Ngholeg Iâl yn 1973. Bu'n gwnsel am ychydig cyn
priodi Bill Clinton yn 1975. Roedd ei thad, Hugh Ellsworth Rodham (1911–1993) o
dras Cymreig a Saesnig a weithiaii fel rheolwr yn y diwydiant tecstiliau, a'i
mham Dorothy Howell Rodham (1919–2011), o dras Albanaidd, Cymreig, Saesnig,
Canadaidd ac Iseldireg.

Yng Nghorffennaf 2016 fe'i henwebwyd gan y Blaid Ddemocrataidd fel eu ymgeisydd
ar gyfer yr arlywyddiaeth yn Etholiad arlywyddol yr Unol Daleithiau, 2016, y
fenyw gyntaf i'w enwebu gan unrhyw brif blaid yn yr U.D.A. Cododd sawl honiad o
dwyll a cham-weithredu yn ei herbyn, nid yn unig gan ei gwrthwynebydd Donald
Trump yn y ras am yr Arlywyddiaeth, ond ychydig ddyddiau cyn yr etholiad - gan
yr FBI. Roedd y prif honiadau'n ymwneud â nifer o ebyst a oedd wedi'i dileu.
Trump a orfu, yn groes i'r poliau piniwn.



https://cy.wikipedia.org/wiki/Henri_Matisse

Arlunydd Ffrengig oedd Henri Matisse (31 Rhagfyr, 1869 – 3 Tachwedd, 1954).
Roedd yn un o arlunwyr enwocaf yr 20g am ei ddefnydd o liw a'i arddull rhydd.
Dylunydd, argraffwr a cherflunydd oedd ef, ond fe'i adnabyddir yn bennaf fel
peintiwr.

Gyda Pablo Picasso a Marcel Duchamp ystyrir Matisse yn o'r tri arlunydd a oedd
yn bennaf gyfrifol am ysbrydoli'r datblygiadau chwyldroadol yng nghelfyddydau
gweledol yr 20fed ganrif.

Er iddo gael ei labelu yn wreiddiol fel rhan o'r grŵp Fauve, erbyn y 1920au fe'i
cydnabuwyd fel un a oedd yn driw i draddodiad clasurol peintio Ffrengig.

Ganed ef yn Henri-Émile-Benoît Matisse yn Le Cateau-Cambrésis,
Nord-Pas-de-Calais, Ffrainc, a magwyd ef yn Bohain-en-Vermandois yng
ngogledd-ddwyrain Ffrainc, lle'r oedd gan ei rieni fusnes hadau. Ym 1887 aeth i
Baris i astudio'r gyfraith, ac wedi pasio ei arholiadau, bu'n gweithio fel
gweinyddwr llys yn Le Cateau-Cambrésis. Dechreuodd arlunio ym 1889, a
phenderfynodd ddod yn arlunydd. Dychwelodd i Baris i astudio, ac ym 1897 a 1898,
ymwelodd â'r arlunydd John Peter Russell ar ynys Belle Île ar arfordir Llydaw.
Cyflwynodd Russell waith Vincent van Gogh iddo, a newidiodd Matisse ei arddull
yn llwyr. Dylanwadwyd arno hefyd gan Paul Cézanne, Gauguin a Paul Signac, a chan
arlunwaith Japaneaidd. Cynhaliodd ei arddangosfa gyntaf ar ei ben ei hun ym
1904. Ym 1905 symudodd i dde Ffrainc.

Roedd Matisse ac André Derain yn brif arweinwyr Fauvisme, mudiad celfyddydol a
ddechreuodd tua 1900 ac a barhaodd hyd nes tua 1910. Ymhlith aelodau eraill y
grŵp oedd Georges Braque, Raoul Dufy a Maurice de Vlaminck. Roedd eu lluniau'n
cyfleu teimlad gyda defnydd gwyllt, amhersain o liwiau gan ddiystyru lliwiau go
iawn y pwnc dan sylw. Roedd newydd-deb eu harddull yn syfrdanu rhai o'r
beirniaid, gydag un yn disgrifio eu gwaith fel 'Pot paent wedi'i daflu yn wyneb
y cyhoedd'.

Pan arddangoswyd eu gwaith yn yr un oriel â cherflun traddodiadol fe ddywedodd
beirniad arall fod y cerflun parmi les fauves (ymhlith yr anifeiliaid gwylltion)
ac fe gydiodd yr enw Fauve. Ar ddiwedd ar y mudaid Fauve, parhaodd Matisse i fod
yn gynhyrchiol. Symudodd i Montparnasse ym Mharis a oedd yn boblogaidd gydag
arlunwyr ifanc, er bod ei wisg geidwadol a'i arferion gwaith trefnus yn gwbl
groes i fywyd Bohemaidd yr ardal. Yn awyddus i ddarganfod dylanwadau newydd,
teithiodd i Algeria, Morocco a Sbaen yn ymdiddori mewn celf Affricanaidd ac
Arabaidd.

Ym 1906 daeth yn gyfeillgar â Pablo Picasso, a oedd ddeuddeg mlynedd yn iau. Yn
ffrindiau oes, fe gymharwyd eu gwaith yn aml, er i Matisse gweithio'n bennaf o
natur a Picasso o'r dychymyg. Cyfarfu'r ddau yn salon y casglwyr ariannog,
teulu'r Stein. Daeth Gertrude Stein a'i chyfeillion, y chwiorydd Cone, yn
noddwyr i Matiesse a Picasso gan brynu llawer o'u gweithiau. Sefydlodd ei
gyfeillion Académie Matisse ym Mharis, a bu Matisse yn dysgu yno o 1911 hyd
1917.

Ym 1939 gwahanodd o'i wraig wedi 41 mlynedd. Ym 1941, yn dilyn llawdriniaeth, bu
rhaid iddo ddefnyddio cadair olwyn. A'i symudiad wedi'i gyfyngu, fe ddechreuodd
'beintio gyda siswrn' gan greu collages o bapur yn dangos ei allu i ddod â'i
ddawn gyda lliwiau i gyfrwng newydd. Yn y 1940au fe weithiodd fel dylunydd
graffig yn cynhyrchu darluniau ar gyfer llyfrau a thros gant o lithograffau.

Er ei fod yn anwleidyddol, fe'i syfrdanwyd pan glywodd am ei ferch Marguerite, a
oedd wedi bod yn aelod o'r Résistance yn erbyn y Natsïaidd, yn cael ei
harteithio (bron hyd nes iddi farw) mewn carchar yn Rennes. Fe anfonwyd
Marguerite i Wersyll-garchar Ravensbrück ond llwyddodd ddianc oddi ar y trên a
oedd yn ei chludo yn ystod ymosodiad bomio. Wedi iddi guddio mewn coedwig fe'i
hachubwyd gan ymladdwyr y Résistance.

Ym 1951 gorffennodd Matisse brosiect pedair blynedd yn cynllunio addurniadau a
ffenestri ar gyfer y Chapelle du Rosaire de Vence, a adnabyddir yn 'Capel
Matisse' Yn ôl y miliwnydd David Rockefeller, gwaith olaf Matisse oedd cynllunio
ffenestri ar gyfer eglwys ym Pocantico Hills ger ystâd Rockefeller i'r gogledd o
Efrog Newydd Bu farw Matisse yn 84 oed ym 1954. Fe'i gladdwyd ym Monastère Notre
Dame de Cimiez ger Nice.



https://cy.wikipedia.org/wiki/Hanes_India

Mae hanes India yn dechrau gyda dechreuad sefydliadau parhaol tua 9,000 o
flynyddoedd yn ôl yn y diriogaeth a ddaeth yn India yn ddiweddarach. Yn yr ardal
o amgylch Afon Indus, datblygodd rhain i greu Gwareiddiad Dyffryn Indus tua 3300
CC.; un o'r gwareiddiadau cynharaf yn hanes dynoliaeth. Dilynwyd y cyfnod yma
gan y Cyfnod Fedig, pan osodwyd seiliau crefydd Hindwaeth. O tua 550 CC.
sefydlwyd nifer o deyrnasoedd a elwid y Mahajanapadas ar draws y wlad.

Yn y 3 CC, roedd India a rhannau eraill o dde Asia yn rhan o Ymerodraeth Maurya
dan Ashoka Fawr. O tua 180 CC bu nifer o ymosodiadau ac ymfudiadau o'r gogledd.
O'r 3g OC sefydlwyd Ymerodraeth y Gupta.

O'r 12g ymlaen, daeth gogledd India gan ddylanwad rheolwyr Islamaidd, yn
wreiddiol o Ganolbarth Asia; yn gyntaf Swltaniaeth Delhi, ac yn ddiweddarach
Ymerodraeth y Mughal. Cyrhaeddodd Ymerodraeth y Mughal ei hanterth yn ystod
teyrnasiad Akbar Mawr o 1556 hyd 1605. Yn ne India, roedd nifer o deyrnasoedd
brodorol, megis Ymerodraeth Vijayanagara. Ganychodd pwer y Mughal yn y 17ed a'r
18g, a daeth Ymerodraeth Maratha yn bwerus. Yn ystod y 18fed ganrif, dechreuodd
nifer o wledydd Ewropeaidd sefydlu tiriogaethau, ac erbyn 1856, roedd y rhan
fwyaf o India yng ngafael y British East India Company.

Y flwyddyn wedyn bu gwrthryfel ar raddfa fawr, Gwrthryfel India 1857. Cafodd y
gwrthryfelwyr gryn lwyddiant at y cychwyn, ond yn y diwedd gorchfygwyd hwy gan y
fyddin Brydeinig. Daeth India'n rhan o'r Ymerodraeth Brydeinig.

Dechreuodd mudiad cenedlaethol ym mlynyddoedd cynnar yr 20g, ac yn y 1920au a'r
1930au bu cyfres o brotestiadau di-drais dan arweniad Mahatma Gandhi. Ar 15 Awst
1947, daeth India yn wlad annibynnol, ond daeth rhan o'i thiriogaeth yn wlad
Pacistan. Jawaharlal Nehru oedd y Prif Weinidog cyntaf. Dair blynedd yn
ddiweddarach, ar 26 Ionawr 1950, daeth India yn weriniaeth.

Ers hynny, bu rhyfel a China yn 1962 ynghylch y ffîn yn y gogledd-ddwyrain, a bu
tri rhyfel yn erbyn Pacistan, yn 1947, 1965 a 1971. Yn 1974, arbrofodd India fom
atomig, gydag arbrofion pellach yn 1998. Ar 31 Hydref 1984 llofruddiwyd y Prif
Weinidog Indira Gandhi gan aelodau o'i gwarchodlu Sikh. Cymerodd ei mab hynaf
Rajiv Gandhi yr awennau. Ers newidiadau economaidd yn 1991, mae economi India
wedi tyfu'n gyflym, ac o ganlyniad mae dylanwad rhyngwladol y wlad wedi cynyddu.

Yn etholiad cyffredinol Mai 2004, enillodd cynghrair o bleidiau dan arweiniad
Plaid y Gyngres fwyafrif, a daeth Manmohan Singh yn Brif Weinidog.



https://cy.wikipedia.org/wiki/Hadith

Ystyr y term hadith (Arabeg: حديث, ḥadīṯ; lluosog ʾaḥādīṯ أحاديث) yw dywediad
llafar gan Mohamed, proffwyd Islam, neu un o'r gweithiau sy'n cynnwys casgliadau
o'r dywediadau hynny a thraddodiadau eraill am Fohamed a'i gydymdeithion, a
ystyrir gan Fwslemiaid fel canllawiau ynglŷn â bywyd personol pob Mwslim a
chymuned yr Umma. Maent yn rhan o'r hyn a elwir yn "Draddodiad y Proffwyd" gan
Fwslimiaid: dydyn nhw ddim yn rhan o'r Coran ei hun.

Ceir sawl casgliad o ddywediadau a thraddodiadau a elwir yn hadithau. Mae ei
awdurdod yn y byd Islamaidd yn amrywio. Mae'r hadithau cynharaf yn rhai y credir
iddynt gael eu casglu o fewn cenhedlaeth neu ddwy ar ôl marwolaeth Mohamed tra
bod y rhai mwy diweddar yn dyddio o'r 9fed neu'r 10fed ganrif. Mae graddfa eu
derbyniaeth gan Fwslemiaid yn amrywio hefyd. Yn achos yr hadithau mwy diweddar,
er enghraifft, mae rhai yn rhan o draddodiad y Mwslemiaid Sunni ac eraill yn
perthyn i draddodiad y Shia neu enwadau eraill.

Dywed haneswyr Mwslemaidd mai'r Califf Uthman (y trydydd khalifa, neu olynydd
ysbrydol Mohamed), oedd y cyntaf i annog y Mwslemiaid i roi'r Coran ar glawr
mewn ffurf safonol, ac i gofnodi'r hadith. Ond lladdwyd Uthman gan wrthryfelwyr
yn 656.

Roedd ysgolheigion y cyfnod Abbasid yn gorfod wynebu'r ffaith fod y corff mawr o
hadithau yn cynnwys tradoddiadau amrywiol iawn gyda gwahaniaethau mawr mewn rhai
ohonynt. Roedd angen gosod safonau a phenderfynu pa hadithau oedd yn ddilys a
gwahaniaethu rhwng y rhai y gellid eu hystyried yn perthyn i gyfnod Mohamed a'i
ddilynwyr a'r lleill, diweddarach, oedd yn aml yn cefnogi barn enwadol neu
wleidyddol ar faterion sy'n ganolog i Islam. Ar ddechrau'r 7fed ganrif
dechreuodd trosglwyddwyr yr hadith ymchwilio ffynhonnell y dywediad. Dyma
gychwyn y syniad o Isnad, sef 'dilysrwydd yr hadith'. Credir i'r casgliadau
cynharaf sydd ar glawr heddiw gael eu hysgrifennu yn yr 8fed ganrif.

Ceir chwech prif gasgliad o hadithau a ystyrir yn hollol ddilys yn y traddodiad
Sunni; cyfeirir atynt fel 'y chwech sahîh' (al-sihah al-sitta). Y ddau gyda'r
awdurdod mwyaf yw:



https://cy.wikipedia.org/wiki/HIV

Firws yw Firws Diffyg Imiwnedd Dynol (Saesneg: Human Immune Deficiency Virus neu
HIV). Mae'n fath o firws a elwir yn wrth-firws (retrovirus), sy'n heintio
celloedd o'r system imiwnedd dynol, (gan fwyaf celloedd T CD4 positif a
macroffagau, sy'n gydrannau allweddol o'r system imiwnedd gellog), ac fe
ddinistrir neu amharir ar eu gweithrediad. Mae heintiad â HIV yn arwain at
ddirywiad cynyddol o'r system imiwnedd gan ddilyn i 'ddiffygiant imiwnedd'.

Nid yw'r rhan helaeth o bobl sydd a HIV yn ymwybodol eu bod wedi cael eu heintio
oherwydd nad ydynt yn teimlo'n sâl yn syth ar ôl cael eu heintio â'r firws. Ar
ôl dweud hyn, mae rhai pobl yn ystod seroaddasiad (seroconversion) yn datblygu
beth a elwir yn Syndrom Gwrthfirws Dwys (Acute Retroviral Syndrome), sef
symptomau tebyg i'r hyn a geir yn ystod twymyn y chwarennau, gyda gwres, brech
ar y croen, poen cymalau a gordyfiant o'r chwarennau lymff. Cyfeirir
seroaddasiad i ddatblygiad gwrthgorffynnau (antibodies) i HIV sydd fel arfer yn
digwydd rhwng un a chwe wythnos ar ôl i heintiad â HIV ddigwydd. Hyd yn oed os
nad yw HIV yn achosi symptomau cynnar, mae person â HIV yn heintus iawn yn ystod
y cyfnod cynnar hwn a gall drosglwyddo'r firws i berson arall. Yr unig ffordd i
benderfynu os yw HIV yn bresennol, yw profi am wrthgorffynnau HIV neu am HIV ei
hun. Ar ôl i HIV achosi dirywiad cynyddol o'r system imiwnedd, gall cynnydd mewn
rhagdueddiad i heintiau ddilyn i symptomau. Mae'r Gyfundrefn Iechyd y Byd (WHO),
yn gosod HIV mewn gwahanol gamau yn seiliedig ar gyfuno rhai symptomau, heintiau
a chanserau;



https://cy.wikipedia.org/wiki/Gwleidyddiaeth_Cymru

Mae gwleidyddiaeth Cymru yn adlewyrchu hanes y wlad a'i chyflwr cymdeithasol,
economaidd, ieithyddol a gwleidyddol presennol fel gwlad a dyheadau cenedl y
Cymry. Er bod gan Gymru lywodraeth ddatganoledig, nid yw'n wlad sofran, ac mae'n
anorfod fod rhai agweddau ar ei gwleidyddiaeth yn gorgyffwrdd â gwleidyddiaeth y
DU yn gyffredinol a hefyd â gwleidyddiaeth ehangach yr Undeb Ewropeaidd.

Cynulliad Cenedlaethol Cymru yw'r corff datganoledig sy'n trafod polisïau ac yn
cymeradwyo deddfwriaeth yn ymwneud â Chymru, ac yn dyrannu'r arian a rennir iddo
gan Lywodraeth y DU. Sefydlwyd y Cynulliad yn 1999 ar ôl cynnal refferendwm ym
1997.

Mae 60 o aelodau yn y Cynulliad (Aelod Cynulliad - AC). Mae 40 o'r aelodau yn
cynrychioli etholaeth un aelod, ac mae'r 20 sy'n weddill yn cael eu hethol gan
gynrychiolaeth gyfrannol dros y pump etholaeth rhanbarthol yng Nghymru. Mae
aelodau yn cael eu hethol am dymor o bedair mlynedd. Cynhaliwyd yr etholiadau
diwethaf yn 1999, 2003 a 2007.

Dirprwyir pwerau gweithredol y Cynulliad i Brif Weinidog Cymru. Dirprwya'r Prif
Weinidog yn ei dro gyfrifoldeb am gyflawni'r swyddogaethau gweithredol i
Weinidogion Llywodraeth Cynulliad Cymru, sy'n ffurfio'r Cabinet. Rheolir
gweithgareddau'r Cynulliad gan y Llywydd, sydd ei hun yn Aelod Cynulliad.

Prif gorff ymgynghorol ar gyfer addysg y Cynulliad yw'r Awdurdod Cymwysterau,
Cwricwlwm ac Asesu Cymru.

Mae Cymru yn ffurfio etholaeth yn Senedd Ewrop. Hyd 2004 roedd pump Aelod Senedd
Ewrop yn cynrychioli'r wlad yno, ond yn y flwyddyn honno cwtogwyd cynrychiolaeth
Cymru i bedwar aelod. Mae nifer o bobl yn cwyno am hyn ac yn cymharu sefyllfa
Cymru a gwledydd llai fel Slofenia a Malta, sy'n aelodau llawn o'r Undeb
Ewropeaidd. Etholir yr ASEau trwy'r method d'Hondt o gynrychiolaeth gyfrannol yn
ôl rhestrau plaid. Am yr ASEau, gweler: Cymru (etholaeth Senedd Ewrop).



https://cy.wikipedia.org/wiki/Gwatemala

Gwlad yng Nghanolbarth America yw Gwatemala (/ɣwate'mala/). Fe'i lleolir rhwng
Mexico (i'r gogledd-orllewin), y Cefnfor Tawel (i'r de-orllewin), Belîs a'r
Caribi i'r gogledd-ddwyrain, a Hondwras ac El Salfador i'r de-ddwyrain.

Mae'r Maya byw am dros 1,000 o flynyddoedd yn y wlad hon, gan rannu fel hyn: I
perido cyn-glasurol, clasurol ac ôl-glasurol. Yn y cyfnod clasurol o nodwedd
diwylliant Mayan yn bennaf mewn seryddiaeth, mathemateg a phensaernïaeth. Tikal
yw'r mwyaf yn Mesoamerica Maya pyramid. Erbyn 1524 roedd y Maya cytrefu gan y
Sbaenwyr dan cyfalaf Pedro de Alvarado, annibyniaeth Guatemala oedd y 15 Medi,
1821.

Hefyd yn cael ei alw'n Guatemala City (yn Sbaeneg: La Nueva Guatemala de la
Asunción). Mae'n brifddinas fwyaf poblog a modern ar Canolbarth America, gyda
tua 2.5 mln drigolion, yn 1976, dioddefodd y ddinas daeargryn a ddinistriodd
bron yn gyfan gwbl, ond yn dod yn fwy contruida a modern. Fe'i sefydlwyd yn
1776, Santiago de los Caballeros (Antigua Guatemala) oedd prifddinas hynafol a
gafodd ei dinistrio yn y ddaeargryn ar 1973. Ers yr trefedigaethol, yr elît
economaidd a grym y wlad yn canolbwyntio ar y cyfalaf sy'n cael ei byw gan
mestizo a ddisgynyddion Ewropeaidd, ond yn gymuned Corea tyfu.



https://cy.wikipedia.org/wiki/Gwareiddiad_Dyffryn_Indus

Yr oedd Gwareiddiad Dyffryn Indus (c. 3300–1700 CC, ar ei anterth 2600–1900 CC),
yn wareiddiad hynafol a flodeuodd yn nyffrynnoedd afonydd Indus a Ghaggar-Hakra
yng ngogledd-orllewin is-gyfandir India (Pakistan a gorllewin India heddiw), a
cheir tystiolaeth fod ei ddylanwad yn ymestyn mor bell â rhannau o Affganistan a
Turkmenistan. Enw arall a ddefnyddir am y gwareiddiad hwn weithiau yw
Gwareiddiad Harappa, ar ôl y gyntaf o'u dinasoedd i gael ei chloddio, Harappa.
Er bod tystiolaeth sy'n awgrymu fod y gwareiddiad yn adnabyddus i bobl Sumer (ym
Mesopotamia) fel Meluhha, ni ddaeth i'r golwg tan y 1920s fel canlyniad i
gloddio gan archeolegwyr.

Cafodd adfeilion dinas Harappa eu disgrifio am y tro cyntaf yn 1842 gan Charles
Masson yn ei gyfrol Narrative of Various Journeys in Balochistan, Affganistan
and the Panjab. Yn 1912, darganfuwyd seliau o Harappa gan J. Fleet, a arweiniodd
i gloddio gan Syr John Hubert Marshall yn 1921/22, a ddatguddiodd fodolaeth
gwareiddiad newydd. Dilynwyd hyn gan gloddio ym Mohenjo-daro. Erbyn 1931, roedd
llawer o safle Mohenjo-Daro wedi'i gloddio. Yna yn 1944, daeth Syr Mortimer
Wheeler, fel cyfarwyddwr Arolwg Archaeolegol India, i gloddio. Mae archaeologwyr
eraill a fu'n weithgar yno cyn 1947 yn cynnwys Syr Aurel Stein. Dychwelodd Syr
Mortimer Wheeler yn 1949, fel ymgynghorydd archaeolegol i lywodraeth y Pakistan
newyddanedig. Ers hynny darganfuwyd olion o'r gwareiddiad mor bell i'r gorllewin
a Sutkagan Dor yn Balochistan, ac mor bell i'r dwyrain a Lothal yn Gujarat.

O 4300 i 3200 CC, yn y cyfnod Chalcolithig, mae Gwareiddiad Dyffryn Indus yn
dangos cyfatebiaethau ceramig gyda diwylliannau cynnar de Turkmenistan a gogledd
Iran, sy'n awgrymu teithio a masnachu ar raddfa sylweddol.



https://cy.wikipedia.org/wiki/Gorllewin_Ewrop

Mae'r term Gorllewin Ewrop fel mae pobl yn ei ddeall yn gyffredin yn gysyniad
gwleidyddol-gymdeithasol sy'n hanu o ddyddiau'r Rhyfel Oer. Diffinwyd ffiniau
Gorllewin Ewrop ar ddiwedd yr Ail Ryfel Byd a daeth i gynnwys pob gwlad
Ewropeaidd nad oeddent wedi eu mediannu gan y Fyddin Sofietaidd ac fel canlyniad
na ddaethant dan reolaeth llywodraethau comiwnyddol.

Heddiw, mae gan y term Gorllewin Ewrop llai i'w wneud â gwleidyddiaeth a
daearyddiaeth y Rhyfel Oer a mwy i'w wneud ag economeg. Mae'r cysyniad yn cael
ei gyfeillachu'n gyffredin â democratiaeth ryddfrydol, cyfalafiaeth ac hefyd yr
Undeb Ewropeaidd. Mae'r rhan fwyaf o'r gwledydd yn rhannu diwylliant
Gorllewinol, ac mae gan llawer ohonont rwymau economaidd a gwleidyddol gyda
Gogledd a De America ac Oceania.

Fel arall, mae Gorllewin Ewrop hefyd yn isranbarth daearyddol o Ewrop sydd yn
fwy cyfyng na'r ddirnadaeth draddodiadol wleidyddol; fel mae'n cael ei ddiffinio
gan y Cenhedloedd Unedig, mae'n cynnwys y naw gwlad canlynol:

Y tro cynharaf a wyddys lle mae gorllewin a dwyrain Ewrop yn cael eu
gwahaniaethu yw cyfnod yr Ymerodraeth Rufeinig. Wrth i'r ymerodraeth dyfu a
goresgyn gwledydd newydd fe ddaeth yn rhanedig rhwng pobloedd trefol Groeg eu
hiaith y gwledydd dwyreiniol oedd gynt yn rhan o Ymerodraeth Macedonia, a
gwledydd mwy cyntefig y gorllewin lle roedd y Lladin wedi dod yn brif iaith
gyffredin. Arweiniodd yr hollt ddiwylliannol at raniad gwleidyddol. Parhaodd y
rhaniad yn sgil cwymp yr Ymerodraeth Gorllewinol, blodeuo'r Ymerodraeth
Ffrancaidd, a'r Sgism Fawr yn yr Eglwys Gristnogol i ffurfio sail diffinio
Gorllewin a Dwyrain yn y cyd-destun Ewropeaidd tan y bedwaredd ganrif ar
bymtheg.



https://cy.wikipedia.org/wiki/Genghis_Khan

Ghengis Khan (Mongoleg: Чингис Хаан, Tsieineeg: 成吉思汗 pinyin: Chèngjísī Hàn,
Twrceg: Chengez Khan, Chinggis Khan, Chingis Khan), ganed fel Temüjin , (tua
1162 - 18 Awst 1227), oedd sylfaenydd Ymerodraeth y Mongol.

Ganed Temüjin i deulu uchelwrol ym Mongolia; roedd ei daid, Qabul Khan, eisoes
wedi bygwth ffiniau China. Fodd bynnag, gwenwynwyd ei dad, Yesugei, gan y
Tartariaid, a bu ei deulu fyw mewn tlodi am gyfnod. Cyn hir dechreuodd Temüjin
ddangos gallu mewn brwydr a chasglu dilynwyr. Enillodd nifer o fuddugoliaethau
ac yn 1206 cymerodd yr enw Ghengis Khan. Cyn hir roedd yn feistr ar Mongolia ac
yn dechrau bygwth y gwledydd o’i hamgylch.

Yn y cyfnod yma, roedd China wedi ei rhannu yn bedair teyrnas. Ymosododd Ghengis
Khan ar Hsi-hsia neu Xixia. Erbyn 1214 roedd wedi cyrraedd Beijing, a’r flwyddyn
wedyn cipwyd y ddinas gan un o’i gadfridogion. Wedi hyn, dychwelodd i Mongolia,
lle enillodd fuddugoliaethau pellach, gan ymestyn y ffin hyd at y teyrnasoedd
Islamaidd yn y gorllewin. Erbyn 1223 roedd wedi gorchfygu teyrnas Jwarizm.

Bu farw Genghis Khan yn Awst 1227 tra’n ymgyrchu yn erbyn Brenhinllin Jin a’r
Xia Gorllewinol yn China. Nid oes sicrwydd am achos ei farwolaeth; dywed rhai
iddo syrthio oddi ar gefn ei geffyl a marw o’i anafiadau. Gofynnodd am gael ei
gladdu mewn bedd heb ei nodi, yn ôl arfer ei lwyth, a gwnaed hynny, rhywle ym
Mongolia (ger mynydd sanctaidd Burkhan Khaldun, i'r gogledd o Ulan Bator, yn ôl
un traddodiad).

Un o feibion Tolui oedd Kublai Khan, a ddaeth yn ymerawdwr cyntaf Brenhinllin
Yuan yn Tsieina.



https://cy.wikipedia.org/wiki/Frankfurt_am_Main

Mae Frankfurt am Main yn ddinas yn yr Almaen. Frankfurt yw'r ddinas fwyaf yn
nhalaith Hesse a'r bumed dinas yn yr Almaen o ran poblogaeth ar ôl Berlin,
Hamburg, München a Cwlen, gyda poblogaeth o 670,095 yn Rhagfyr 2008.

Gelwir y ddinas yn Frankfurt am Main oherwydd ei lleoliad ar Afon Main ac i'w
gwahaniaethu oddi wrth y Frankfurt arall, ar Afon Oder. Fel rheol pan gyfeirir
at "Frankfurt", Frankfurt am Main a olygir. Frankurt yw'r drydedd canolfan
ariannol yn Ewrop ar ôl Llundain a Paris, ac yn 2001 cyhoeddwyd mai Frankfurt
oedd dinas gyfoethocaf Ewrop. Mae'r maes awyr ymhlith y prysuraf yn Ewrop.

Mae hanes y ddinas yn mynd yn ôl i sefydliadau Rhufeinig yn y ganrif gyntaf. O
855 hyd 1792, Frankfurt oedd dinas etholiadol yr Ymerodraeth Lân Rufeinig.
Cafodd y ddinas ei bomio'n drwm yn ystod yr Ail Ryfel Byd, a dinistriwyd y canol
hanesyddol.

Treuliodd y Cymro Richard Davies (a fyddai nes ymlaen yn esgob Llanelwy ac wedyn
Tyddewi) gyfnod o alltudiaeth yn y ddinas o 1555 hyd 1558 am ei grefydd.

Mae gan y ddinas nifer o dimau peldroed; yr enwocaf ohonynt yw Eintracht
Frankfurt.



https://cy.wikipedia.org/wiki/Ffriseg

Iaith Germanaidd orllewinol a siaredir yn yr Iseldiroedd a'r Almaen yw Ffriseg.
Tri amrywiad sydd i'r iaith: Ffriseg y Gorllewin, Ffriseg y Gogledd a
Saterffriseg (Ffriseg y Dwyrain); mae nifer o ieithyddion yn eu hystyried yn
dair iaith ar wahân. Ynghyd â'r ieithoedd Angliaidd maent yn ffurfio'r grŵp
Eingl-Ffrisiaidd. Ffriseg yw'r iaith sy'n perthyn yn agosaf at y Saesneg, ac
eithrio'r Sgoteg.

Tybir gan ambell ysgolhaig i iaith Eingl-Ffriseg fodoli yn y cyfnod cyn i'r
Eingl-Sacsoniaid gyrraedd Prydain yn y 5ed ganrif pan oedd y Ffrisiaid yn ymfudo
i Loegr. Yn yr Hen Ffriseg mae cofnodion ysgrifenedig hynaf yr iaith, sy'n
dyddio o ddiwedd y 13eg ganrif, a pharhaodd y cyfnod hwn o'r iaith hyd ddiwedd y
16eg ganrif. Dangosa Hen Ffriseg y nodweddion sy'n gwahaniaethu Ffriseg fodern a
Saesneg oddi ar yr ieithoedd Germanaidd eraill. Yn hanesyddol fe'i siaredir ar
draws ardal Ffrisia: o'r Isalmaen (heddiw Noord-Holland) ar hyd arfordir Môr y
Gogledd i Schleswig, ac Ynysoedd Ffrisia yng Ngeneufor yr Almaen. Anaml y
defnyddid Ffriseg yn iaith ysgrifenedig yn y dair canrif nesaf, ond gwelir
adfywiad yr iaith yn y ganrif ddiwethaf yng Ngorllewin Ffrisia. Yno mae
cadarnle'r iaith, a'i defnyddir ar y cyd â'r Iseldireg; fe'i disodlir yn raddol
gan yr Almaeneg yn Nwyrain a Gogledd Ffrisia.

Ffriseg y Gorllewin yw'r iaith gryfaf o ran nifer ei siaradwyr: tua 470,000 a
467,000 ohonynt yn yr Iseldiroedd, yn nhaleithiau Fryslân (gan gynnwys ynysoedd
Schiermonnikoog a Terschelling) a Groningen (yn bennaf bwrdeistref De Marne).
Mae ganddi statws iaith daleithiol yn Fryslân ers 1996. Nifer isel sy'n
llythrennog rugl, ond mae dros 70% o drigolion Fryslân yn medru siarad yr iaith.
Ymhlith tafodieithoedd Ffriseg y Gorllewin mae Westerlauwers Fries, Súdhoeksk,
Wâldfrysk, a Klaaifrysk. Adfywiodd llenyddiaeth Ffriseg yn y 19eg ganrif.
Defnyddir y Ffriseg mewn ysgolion a llysoedd yn nhalaith Fryslân, a hyrwyddir yr
iaith a'i diwylliant gan y mudiad iaith Ried fan de Fryske Beweging a'r Fryske
Akademy.

Roedd ganddi tua 2000 o siaradwyr yn 2015, a'r rhan fwyaf ohonynt yn ganol oed
neu'n hŷn. Fe'i chlywir yn nhalaith Niedersachsen yn yr Almaen: Saterland,
Strücklingen, Ramsloh, a Scharrel yn ardal Cloppenburg.

Ym 1976 roedd 10,000 o siaradwyr, o boblogaeth o 60,000 o Ffrisiaid Gogleddol,
yn nhalaith Schleswig-Holstein yng ngogledd yr Almaen. Yr arfordir rhwng Afon
Eider ac Afon Wiedau ac Ynysoedd Gogledd Ffrisia yw ardal yr iaith (ynysoedd
Föhr, Amrum, Sylt, Norstrand, Pellworm, grŵp Halligen, a Helgoland). Ymhlith y
tafodieithoedd mae Mooringer (tir mawr, Mooringa), Ferring (Fohr-Amrum), Sölreng
(Sylt), a Helgoland. Er nad oes fawr o agwedd negyddol tuag at yr iaith, fe'i
siaredir yn bennaf gan yr hen bobl ac yn y cartref a dim ond ychydig sy'n ei
darllen. Parheir i glywed tafodiaith Ferring, ond mae tafodiaith Sölreng bron
wedi diflannu. Nid oes gan yr iaith droedle yn yr ysgol, yr eglwys neu'r
farchnad.

Rhennir nifer o eirfa rhwng Ffriseg y Gogledd â'r Almaeneg Safonol ac Isel
Sacsoneg Dwyrain Ffrisia, ac felly mae'n bosib i ambell siaradwr dwyieithog sy'n
rhugl yn Ffriseg y Gorllewin a'r Almaeneg i ddeall Ffriseg y Gogledd.



https://cy.wikipedia.org/wiki/Ffoadur

Person sy'n ffoi rhag rhywbeth neu'i gilydd yw ffoadur (Saesneg: refugee). Mae
Confensiwn y Cenhedloedd Unedig yn ei ddiffinio fel:

Arweinir cydgordio mewn argyfwng gan Gomisiynydd y Cenhedloedd Unedig dros
Ffoaduriaid (UNHCR). Ar Ragfyr 2006, y gwledydd oedd â'r niferoedd mwyaf o
ffoaduriaid oedd: Palesteina, Affganistan, Irac, Myanmar a Swdan. Y flwyddyn
honno roedd 8.4 miliwn o ffoaduriaid wedi cofrestru'n swyddogol ledled y byd - y
swm lleiaf ers 1980. Erbyn 2015 roedd adroddiad gan UNHCR yn datgan fod 21.3
miliwn: 16.1 dan ofalaeth UNHCR a 5.2 miliwn o Balisteiniaid, dan ofalaeth
UNRWA. Y grŵp mwyaf yn 2015 oedd y ffoaduriaid o Syria (4.9 miliwn). Y flwyddyn
cyn hynny, o Affganistan y daeth y grŵp mwyaf, yn flynyddol am y 30 mlynedd cyn
hynny. Yn 2016 y gwledydd a wedi cymeryd y mwyaf o ffoaduriaid, yn ôl UNHCR,
oedd Twrci (2.5 miliwn), Pacistan (1.6 miliwn) a Libanus (1.1 miliwn). Yn 2015,
roedd cyfanswm y ffoaduriaid ledled y byd yn uwch nag a fu ar unrhyw gyfnod
arall (ers cadw cofnodion).



https://cy.wikipedia.org/wiki/Encyclop%C3%A6dia_Britannica

Gwyddoniadur aml-gyfrol wedi ei ysgrifennu yn yr iaith Saesneg yw Encyclopædia
Britannica. Cyhoeddwyd yr argraffiad cyntaf yng Nghaeredin yn y flwyddyn 1768,
felly'n ei wneud yn wyddoniadur henaf y byd sydd yn parhau i fod mewn print. Yn
bresennol, mae Britannica ar ei 15fed argraffiad, ond caiff adolygiad newydd ei
gyhoeddi bob blwyddyn i gadw ei gynnwys yn weddol cyfoes. Dros y blynyddoedd,
mae Britannica wedi gwneud enw ymysg y dysgiedig fel gwyddoniadur hynod o
ysgolheidraidd, yn rhannol oherwydd fod adrannau o'r gwyddoniaduron wedi eu
hysgrifennu gan nifer o unigolion awdurdodol, megis enwogion academaidd fel
Albert Einstein, Marie Curie a Leon Trotsky. Er hynny, mae Britannica wedi bod
mewn trafferth ers dyfodiad y rhyngrwyd a gwyddoniaduron rhyngweithiol, sydd
wedi lleihau cyfran marchnad Britannica yn sylweddol a gorfodi y cyhoeddwyr i
leihau ei brîs. Maent hefyd wedi rhyddhau nifer o fersiynau ar gyfrwng CD/DVD a
gwasanaeth ar-lein i gystadlu gyda gwyddoniaduron modern fel Encarta a
Wicipedia.



https://cy.wikipedia.org/wiki/Emma_Goldman

Anarchydd ac ymgyrchydd gwleidyddol oedd Emma Goldman (27 Mehefin 1869 – 14 Mai
1940).

Ganed hi yn Cawnas, Lithwania, a oedd yr adeg honno yn rhan o Ymerodraeth Rwsia,
i deulu Iddewig. Aeth i'r ysgol yn Königsberg, ond gwrthododd ei thad adael iddi
gael addysg bellach. Symudodd gyda'i chwaer, Helena i Rochester, Efrog Newydd,
pan oedd yn un-ar-bymtheg oed. Daeth yn anarchydd, a theithiodd o amgylch yn
darlithio, gan dynnu tyrfaoedd o filoedd. Carcharwyd hi nifer o weithiau dros y
blynyddoedd. Yn 1917 carcharwyd hi a'i phartner i ddwy flynedd am wrthwynebu
gorfodaeth filwrol ar gyfer y Rhyfel Byd Cyntaf, ac wedi eu rhyddhau, alltudiwyd
hwy i Rwsia.

Yn Rwsia, cefnogodd y Chwyldro Rwsaidd i ddechrau, ond yn ddiweddarach daeth i'w
wrthwynebu. Bu'n byw yn Lloegr, Canada a Ffrainc, a theithiodd i Sbaen gan
gymeryd rhan yn y Rhyfel Cartref.

Mi areithiodd am bythefnos yn ardal maes glo De Cymru yn 1925 gan siarad i
gynulleidfaoedd o Abertawe hyd at y Rondda. Yn yr un flwyddyn, priododd glöwr ac
anarchydd o Sir Gaerfyrddin o'r enw James Colton er mwyn sicrhau ei theitheb
Brydeinig. Roedd y newyddion ar dudalen flaen The New York Times. Er iddynt
barhau â'u bywydau ar wahân anfonwyd llythyron cyson rhyngddynt, a dychwelodd
Goldman sawl tro i Gymru i areithio a darlithio.



https://cy.wikipedia.org/wiki/Eidal

Gwlad yn ne Ewrop yw Gweriniaeth yr Eidal neu'r Eidal (Eidaleg: Italia). Mae'r
rhan fwyaf o'r wlad yn benrhyn mawr siâp esgid uchel gyda nifer o ynysoedd yn y
Môr y Canoldir: Sicilia a Sardegna ydyw'r mwyaf. Yn y gogledd mae mynyddoedd yr
Alpau. Ceir môr ar dair ochr i'r Eidal, ond yn y gogledd mae'n ffinio ar
Ffrainc, y Swistir, Awstria, a Slofenia. Y tu mewn i'r Eidal mae dwy wladwriaeth
fach: San Marino a Dinas y Fatican.

Daw'r enw Italia o'r hen enw am bobloedd a thiriogaeth de yr Eidal. Yn y rhan
yma, roedd nifer o bobloedd wahanol, megis yr Etrwsciaid, Samnitiaid, Umbriaid a
Sabiniaid. Yn y gogledd, ymsefydlodd llwythau Celtaidd o gwmpas dyffryn afon Po.

Yn rhan ddeheuol yr orynys ac ar ynys Sicilia, ymsefydlodd Groegiaid rhwng 800 a
600 CC, a gelwid y rhan yma yn Magna Graecia ("Groeg Fawr") mewn Lladin. Yn y
gogledd, yr Etrwsciaid oedd y grym mwyaf yn y cyfnod cynnar. Yn y 4 CC
gorchfygwyd hwy gan y Rhufeiniaid, ac yn y 3 CC gorchfygodd Rhufain y Groegiaid
yn y de hefyd.

Bu cyfres o ryfeloedd, y Rhyfeloedd Pwnig, rhwng Rhufain a Carthago; yn ystod yr
Ail Ryfel Pwnig bu'r cadfridog Carthaginaidd Hannibal yn ymgyrchu yn yr Eidal am
flynyddoedd. Er iddo ennill nifer o fuddugoliaethau ysgubol dros y Rhufeiniaid,
bu raid iddo encilio o'r Eidal yn y diewedd. Ar ddiwedd y Trydydd Rhyfel Pwnig
yn 146 CC, dinistriwyd Carthago.

Tyfodd Ymerodraeth Rhufain yn gyflwym yn y cyfnod canlynol; concrwyd Gâl gan Iŵl
Cesar rhwng 60 a 50 CC. Daeth ei fab mabwysiedig, Augustus, yn ymerawdwr cyntaf
Rhufain.

Daeth yr ymerodraeth yn y gorllewin i ben yn y 5g, a meddiannwyd yr Eidal gan
bobloedd Almaenig megis yr Ostrogothiaid a'r Lombardiaid. Ffurfiwyd nifer o
wladwriaethau.

Dim ond yn y 19g yr ad-unwyd yr Eidal, gyda Giuseppe Garibaldi yn un o'r prif
ysgogwyr. Sefydlwyd Teyrnas yr Eidal yn 1861. Daeth Benito Mussolini, arweinydd
plaid y Ffasgwyr yn Brif Weinidog yn 1922. Pan ddechreuodd yr Ail Ryfel Byd,
daeth Mussolini a'r Eidal i mewn i'r rhyfel ar ochr yr Almaen. Diswyddwyd ef yn
1943, a'i saethu yn 1945.

Ar 2 Mehefin 1946, cafwyd pleidlais mewn refferendwm i ddileu'r frenhiniaeth ac
i sefydlu Gweriniaeth yr Eidal. Mabwysiadwyd y cyfansoddiad newydd ar 1 Ionawr
1948.

Ar 8 Mai, 2008, daeth Silvio Berlusconi yn Brif Weinidog yr Eidal am y trydydd
tro, fel olynydd i Romano Prodi. Roedd Berlusconi hefyd yn Brif Weinidog o 1994
hyd 1995 ac o 2001 hyd 2006. Ymddiswyddodd mewn cywilydd ar 16 Tachwedd 2011
oherwydd diffyg arian y wlad a phenodwyd Mario Monti yn ei le.

Gwlad yn ne Ewrop sy'n ymestyn allan fel gorynys hir i ganol Môr y Canoldir yw'r
Eidal. Mae hefyd yn cynnwys nifer o ynysoedd; y mwyaf yw Sicilia a Sardinia.
Mae'n ffinio ar y Swistir, Ffrainc, Awstria, Slofenia, ac mae San Marino a Dinas
y Fatican yn cael eu hamgylchynu gan yr Eidal.

Gwlad fynyddig yw'r Eidal. Yn y gogledd, ceir yr Alpau, sy'n ffurfio ffîn
ogleddol y wlad. Y copa uchaf yw Monte Bianco (Ffrangeg: Mont Blanc), 4,807.5
medr o uchder, ar y ffîn rhwng yr Eidal a Ffrainc. Mynydd adnabyddus arall yw'r
Matterhorn (Cervino mewn Eidaleg, ar y ffîn rhwng yr Eidal a'r Swistir.
Ymhellach tua'r de, mae mynyddoedd yr Apenninau yn ymestyn o'r gogledd i'r de ar
hyd yr orynys. Ceir y copa uchaf yn yr Apenninau Canolog, y Gran Sasso d'Italia
(2,912 m). Ceir nifer o losgfynyddoedd byw yn yr Eidal: Etna, Vulcano, Stromboli
a Vesuvius.

Afon fwyaf yr Eidal yw Afon Po, sy'n tarddu yn yr Alpau Cottaidd ac yn llifo
tua'r dwyrain am 652 km (405 milltir) i'r Môr Adriatig ar hyd gwastadedd eang. Y
llyn mwyaf yw Llyn Garda yn y gogledd.

Ar 31 Rhagfyr 2006 roedd poblogaeth yr Eidal yn 59,131,287. Roedd 30,412,846 o'r
rhain yn ferched a 28,718,441 yn ddynion.

Eidaleg yw iaith swyddogol yr Eidal. Yn nhalaith Bolzano-Bozen, mae'r mwyafrif
o'r boblogaeth yn siarad Almaeneg fel iaith gyntaf, ac mae Almaeneg yn iaith
swyddogol yno ar y cyd ag Eidaleg. Mae Ffrangeg yn gyd-iaith swyddogol yn Val
d'Aosta,

Oherwydd na unwyd yr Eidal fel un wladwriaeth hyd yn gymharol ddiweddar, bu
amrywiaeth mawr mewn diwylliant. Yn yr Eidal y dechreuodd y Dadeni yn Ewrop.

Gosodwyd sylfeini yr iaith Eidaleg lenyddol fodern gan Dante Alighieri o
Fflorens. Ei waith enwocaf yw'r Divina Commedia, a ystyrir yn un o brif
gampweithiau Ewrop yn y Canol Oesoedd. Llenorion amlwg eraill yw Giovanni
Boccaccio, Giacomo Leopardi, Alessandro Manzoni, Torquato Tasso, Ludovico
Ariosto, a Petrarch. Ymysg llenorion diweddar yr Eidal, enillwyd Gwobr Nobel am
Lenyddiaeth gan Giosuè Carducci (1906), Grazia Deledda (1926), Luigi Pirandello
(1936), Salvatore Quasimodo (1959), Eugenio Montale (1975) a Dario Fo (1997).

Ymysg athronwyr amlwg yr Eidal mae Giordano Bruno, Marsilio Ficino, Niccolò
Machiavelli a Giambattista Vico.

Yn y Canol Oesoedd a chyfnod y Dadeni, roedd arlunwyr yr Eidal yn enwog trwy
Ewrop. Ymysg yr arlunwyr a cherrflunwyr enwocaf, mae Michelangelo, Leonardo da
Vinci, Donatello, Botticelli, Fra Angelico, Tintoretto, Caravaggio, Bernini,
Titian a Raphael.

Bu cerddoriaeth yn elfen bwysig iawn yn niwylliant yr eidal o gyfnod cynnar. Yn
yr Eidal y dyfeisiwyd opera, ac mae'n parhau'n boblogaidd iawn hyd heddiw. Y tŷ
opera enwocaf yw La Scala yn Milan.

Ymysg cyfansoddwyr enwog yr Eidal mae Alessandro Scarlatti, Arcangelo Corelli,
Antonio Vivaldi, Niccolò Paganini, Gioacchino Rossini, Giuseppe Verdi a Giacomo
Puccini. Canwr enwocaf yr Eidal yn y cyfnod diweddar oedd Luciano Pavarotti.



https://cy.wikipedia.org/wiki/Donald_Trump

Etholwyd Donald John Trump, Sr. (Llysenw: "The Donald"; ganwyd 14 Mehefin 1946)
yn 45ed Arlywydd Unol Daleithiau America ar 8 Tachwedd 2016 gan ddilyn yr
Arlywydd Obama, gan gynrychioli'r Gweriniaethwyr. Mae Trump hefyd yn ddyn busnes
Americanaidd, yn awdur ac yn ŵr amlwg ar y teledu. Ef yw Cadeirydd a Phrif
Weithredwr (CEO) y Trump Organization, sefydliad sy'n datblygu eiddo yn yr Unol
Daleithiau. Ef hefyd yw sefydlydd y Trump Entertainment Resorts, sy'n gweithredu
nifer o gasinos a gwestai ar draws y byd. Mae bywyd afradlon ac agwedd
ddi-flewyn-ar-dafod Trump wedi'i wneud yn enwog yn llygad y cyhoedd am
flynyddoedd, ac yn y 2010au bu'n gyflwynydd a chynhyrchydd gweithredol ei sioe
realiti The Apprentice ar NBC. Yn ôl Forbes, roedd ganddo US$3.7 biliwn yn 2016
ac ef oedd 324fed person cyfoethoca'r byd.

Trump oedd dewis y Blaid Weriniaethol ar gyfer arlywyddiaeth yr Unol Daleithiau
yn 2016 gan gyd-redeg gyda llywodraethwr talaith Indiana, Mike Pence a benodwyd,
wedi'r etholiad, yn ddirprwy iddo.

Yn dilyn ei ethol yn Arlywydd cafwyd protestiaidau ledled y byd. Ychydig o bobl
ddaeth i'r seremoni urddo ar yr 20fed o Ionawr, 2017: llawer llai nad yn
seremoni Obama. Yn ystod ei wythnos gyntaf yn ei swydd arwyddodd chwe gorchymyn:
y cyntaf oedd gorchymyn i ddileu'r gofal am gymuned dlawd UDA o ran iechyd a
gofal, a adnabyddid fel 'Obamacare'. Dileodd y Partneriaeth Masnach a
Buddsoddiad TrawsIwerydd a lansiodd ei gynllun i godi wal rhwng yr UD a Mecsico.

Cyhoeddodd Trump ei fwriad i ymgeisio am Arlywyddiaeth yr Unol Daleithiau
ddiwrnod ar ôl ei ben-blwydd ar y 16ed o Fehefin 2015. Lansiodd ei ymgyrch
etholiadaol gyda'r slogan "We are going to make our country great again". Ar 3
Mai 2016 ennillodd y bleidlais yn Indiana o fwyafrif sylweddol a phenderfynodd
ei gystadleuwyr Ted Cruz a John Kasich dynnu allan o'r ras. Fe'i ddewiswyd fel
ymgeisydd swyddogol y Gweriniaethwyr yng Nghynhadledd y Gweriniaethwyr ar 19
Gorffennaf 2016.

Ymladdodd y sedd gyda barn eithafol, ceidwadol, yn enwedig mewn materion
ariannol a chrefyddol ac roedd yn llafar iawn ei gariad a'i wladgarwch tuag at
America, ac yn llawdrwm tuag at tramorwyr, aml-ddiwylliant a "chywirdeb
gwleidyddol" (political correctness). Cafwyd sawl rali ar gychwyn ei ymgyrch lle
gwelwyd gwrthdaro a phrotestiadau yn ei erbyn, tu fewn a thu allan i'r man
ymgynull.

Oherwydd ei farn eithafol derbyniodd mwy na'r arfer o sylw gan y cyfryngau.
Gwnaeth lawer o sylwadau sy'n cael eu hamau e.e. dywed Politico (Gorsaf deledu,
gwefan a chylchgrawn) iddo wneud sylwadau anghywir, gan gamarwain y gwrandawr
("mischaracterizations, exaggerations, or simply false"). Defnyddon nhw'r gair
'celwydd' i ddisgrifio llawer o'i ddatganiadau, a defnyddiwyd y gair hwn hefyd
gan The Washington Post, The New York Times, a'r Los Angeles Times. Yn y byd
gwerthu a phrynnu tir ac eiddo y gwnaeth Trump ei arian, ac yno y daeth yn
feistr o ddefnyddio gormodiaith, yn ôl y newyddiadurwyr James Oliphant ac Emily
Flitter. Amddiffyniad Trump oedd mai "Gormodiaith gwir" ("truthful hyperbole")
roedd yn ei ddefnyddio.

Ar 7 Hydref 2016, deuddydd cyn y Ddadl Arlywyddol rhyngddo a Hillary Clinton, ei
wrthwynebydd, rhyddhawyd ffilm ohono a dynnwyd yn 2005; ar y ffilm, gwnaeth
nifer o honiadau ac ensyniadau rhywiol yn erbyn merched, gan ddweud "I just
start kissing them.... I don't even wait. And when you're a star, they let you
do it, you can do anything ... grab them by the pussy." Dywedodd hefyd ei fod
wedi ceisio hud-ddenu merch briod i berthynas. Disgrifiwyd ei ymddygiad yn y
wasg fel 'ymosodiad rhywiol llafar' a 'di-chwaeth'. Yn dilyn hyn, ymddiheurodd
Trump. Gwelwyd nifer o aelodau'i blaid yn ymddiswyddo neu'n galw ar Trump i
ymddiswyddo.

Yn dilyn rhyddhau'r ffilm gwnaeth 11 o ferched honiadau fod Trump wedi
camymddwyn yn rhywiol tuag atynt. Ymhlith yr honiadau yr oedd ei fod wedi
cyffwrdd yn anweddus a chusanu heb gytundeb; roedd hyn yn ychwanegol i honiadau
a wnaed cyn yr ymgyrch Arlywyddol, rhai honiadau o dreisio rhywiol. Ymateb Trump
oedd fod yr honiadau yn "false smears" a bod yma gynllwyn yn ei erbyn ("a
conspiracy against [...] the American people").

Ar 8 Tachwedd 2016 daeth Donald Trump yn 45ed Arlywydd yr Unol Daleithiau, gan
ddilyn yr Arlywydd Obama. Ar 10 Tachwedd, yn dilyn ei ethol yn Arlywydd, cyfarfu
ag Obama i drafod y cyfnod o drosi'r awenau o'r naill i'r llall, gyda'r nod o
wneud y trawsnewid mor llyfn a phosibl. Adroddodd y The New York Times i'r
cyfarfod fod yn un cynnes iawn ("It was an extraordinary show of cordiality and
respect between two men who have been political enemies and are stylistic
opposites.") Ond mynnodd y BBC fod y ffotograffau ohonynt yn dangos perthynas
letchwith.

Ymhlith y swyddogion a apwyntiwyd i'r Tŷ Gwyn gan Trump mae: Reince Priebus
(White House Chief of Staff) a Steve Bannon fel ei brif ymgynghorydd.

Ar lefel Cabined, penododd Jeff Sessions fel y Twrnai Cyffredinol a Michael
Flynn fel Ymgynghorydd Materion Diogelwch, Betsy DeVos fel Ysgrifennydd Addysg a
Nikki Haley fel Llysgennad i'r Cenhedloedd Unedig.



https://cy.wikipedia.org/wiki/Diwrnod_Rhyngwladol_y_Merched

Dethlir Diwrnod Rhyngwladol y Merched neu Ddiwrnod Rhyngwladol y Fenyw yn
flynyddol ar yr 8fed o Fawrth. Dethlir mewn gwahanol ffyrdd leled y byd gan
gynnwys mynegi: parch, gwerthfawrogiad a chariad yn ogystal â dathlu
llwyddiannau'r ferch yn y byd gwleidyddol, gwyddonol, ariannol ayb.

Digwyddiad sosialaidd ydoedd yn wreiddiol ac fe'i cyfrifwyd yn ddiwrnod gŵyl
mewn rhai gwledydd yn Ewrop a Rwsia, ond dros amser collwyd yr elfen sosialaidd
a daeth yn gyfuniad o Ddiwrnod y Mamau a Diwrnod Sant Ffolant. Mewn gwledydd
eraill, fodd bynnag, canolbwyntiwyd yn fwy ar hawliau dynol a brwydrau ac
ymdrechion y ferch dros y blynyddoedd. Dethlir y diwrnod mewn rhai mannau drwy
wisgo rhuban porffor.

Yn Awst 1910 trefnwyd Cynhadledd Merched Rhyngwladol ac a ysbrydolwyd gan y
Sosialwyr Americanaidd ac Almaenig Luise Zietz a awgrymodd sefydlu'r diwrnod yn
rhyngwladol. Eiliwyd y cynnig gan yr arweinydd comiwnyddol Clara Zetkin. Fodd
bynnag, ni phenodwyd dyddiad ar gyfer y gynhadledd. Roedd yn y cyfarfod hwn
oddeutu cant o ferched o 17 o wahanol wledydd, a chytunent y dylai'r diwrnod
hyrwyddo hawliau cyfartal gan gynnwys 'dioddefaint merched' (neu suffarage yn y
gwreiddiol). Y flwyddyn wedyn ar 19 Mawrth, dathlwyd y diwrnod gan dros filiwn o
bobl o Awstria, Denmarc, yr Almaen a'r Swistir. Cafwyd hefyd dros 300 o
brotestiadau yn yr Ymerodraeth Awstria-Hwngari. Mynnwyd yr hawl i ferched
bleidleisio ac i dal swyddi cyhoeddus.

Yn 1913 dathlodd Rwsiaid benywaidd y diwrnod ar y Sul olaf o Chwefror (yn ôl y
Calendr Iwliaidd). Y flwyddyn wedyn, roedd y diwrnod hwn yn digwydd bod ar yr
8fed, a chynhaliwyd y Diwrnod Rhyngwladol y Merched cyntaf ar y dydd hwn ac ers
hynny.

Yn Llundain ar 8 Mawrth 1914, gorymdeithiwyd o Bow i Sgwâr Trafalgar ac
arestiwyd Sylvia Pankhurst o flaen gorsaf Charing Cross.

Yn y gwledydd gorllewinol, ni dderbyniwyd y diwrnod fel gŵyl swyddogol,
cenedlaethol tan 1977 pan wahoddodd Cynulliad Cyffredinol y Cenhedloedd Unedig
ei haelodau i ddatgan 8 Mawrth yn Ddiwrnod Rhyngwladol y Fenyw a Heddwch
Rhyngwladol, yn flynyddol.



https://cy.wikipedia.org/wiki/Dibyniaeth

Cyflwr a nodir gan ymddygiad gorfodol sy'n ymrwymo'r unigolyn i gynhyrfiadau
sy'n rhoi boddhad, er gwaethaf yr effeithiau niweidiol, yw caethiwed, caethineb
neu ddibyniaeth. Gellir ei ystyried yn afiechyd neu'n broses fiolegol sy'n
arwain at y fath ymddygiadau. Y ddwy briodwedd sydd gan bob cynhyrfiad sy'n peri
caethiwed yw eu natur atgyfnerthol (hynny yw, maent yn ei wneud yn fwy debygol
i'r unigolyn geisio'u profi tro ar ôl tro) a'r boddhad cynhenid sy'n dod
ohonynt. Mae'r ffin rhwng caethiwed ffisiolegol a dibyniaeth seicolegol yn
aneglur.

Mae dibyniaethau ar gyffuriau a dibyniaethau ymddygiadol yn cynnwys
alcoholiaeth, dibyniaeth ar amffetaminau, dibyniaeth ar gocên, dibyniaeth ar
nicotîn, dibyniaeth ar opiadau, dibyniaeth ymarfer corff, dibyniaeth bwyta,
dibyniaeth gamblo, a dibyniaeth rywiol. Camddefnyddir y term yn aml gan y
cyfryngau i gyfeirio at ymddygiadau ac amhwylderau gorfodol eraill, yn enwedig
dibyniaeth ar sylweddau sef cyflwr ymaddasol o ganlyniad i roi'r gorau i gyffur
ac sydd nid o reidrwydd yn gysylltiedig â dibyniaeth yn yr ystyr uchod.



https://cy.wikipedia.org/wiki/Dafydd_Wigley

Gwleidydd Cymreig ac aelod o Blaid Cymru yw Dafydd Wigley (ganed 1 Ebrill 1943),
sydd yn uchel ei barch yng Nghymru.

Fe'i ganwyd yn unig blentyn yn Derby, Lloegr, ond dychwelodd y teulu i Gymru yn
1946.

Roedd ei fam yn wreiddiol o Bwllheli. Roedd ei mam hithau'n weithgar gyda'r
Rhyddfrydwyr a'i thad yn gyfreithiwr ac yn weithgar gyda'r Toriaid. Roedd tad
Wigley'n gweithio ym myd llywodraeth leol. Bu yn drysorydd Cyngor Sir Caernarfon
o 1947 tan 1974.

Cafodd Wigley ei fagu yn bennaf yn y Bontnewydd, Caernarfon. Mynychodd Ysgol
Ramadeg Caernarfon ac Ysgol breswyl Rydal Penrhos, Bae Colwyn cyn mynd i
Brifysgol Manceinion. Ar ôl graddio yn 1964 ymunodd â Chwmni Moduron Ford yn
Dagenham i'w hyfforddi mewn cyllid diwydiannol.

Yn 1967 priododd ag Elinor Bennett Owen. Y flwyddyn honno hefyd yr ymunodd a
chwmni Mars; cwmni sy'n enwog am gynhyrchu siocled a melysion. Bu'n reolwr
cyllid i Hoover, Merthyr Tudful cyn ei ethol yn aelod seneddol.

Daeth yn aelod seneddol dros Gaernarfon dros Blaid Cymru yn Etholiad Cyffredinol
Chwefror 1974, ac yn aelod o'r Cynulliad Cenedlaethol Cymru dros yr un etholaeth
yn 1999 ond wnaeth e ddim sefyll wedyn yn Etholiad Cyffredinol 2001. Wnaeth e
ddim sefyll am etholiad y Cynulliad chwaith yn 2003 oherwydd salwch.

Daeth yn Llywydd Plaid Cymru gyntaf yn 1981, yn dilyn ymddeoliad Gwynfor Evans,
ond roedd yn rhaid iddo roi'r gorau i'r llywyddiaeth yn 1984 oherwydd cyflwr
iechyd ei blant. Daeth yn ôl i'r Llywyddiaeth wedi ymddeoliad Dafydd Elis-Thomas
yn 1991 a bu yn y swydd tan y flwyddyn 2000, pan y bu raid iddo roi'r gorau i'w
swydd oherwydd afiechyd, er bod ar y pryd gyhuddiadau o gynllwynio yn ei erbyn.



https://cy.wikipedia.org/wiki/Daearyddiaeth_yr_Ariannin

Gellir rhannu'r Ariannin yn dri darn: gwastadedd ffrwythlon y Pampas dros hanner
gogleddol y wlad, calon cyfoeth amaethyddol yr Ariannin; y llwyfandir Patagonia
yn hanner de'r wlad ac yn ymestyn i lawr i ynys Tierra del Fuego; a mynyddoedd
yr Andes yn y gorllewin.

Y Pampas yw'r gwastadeddau ffrwythlon yn iseldiroedd De America sy'n cynnwys
taleithiau Buenos Aires, La Pampa, Santa Fe, a Córdoba yn yr Ariannin, ynghyd a
rhannau o Wrwgwái a phwynt deheuol Brasil. Mae'r hinsawdd yn gymhedrol, gyda
rhwng 600 a 1,200 mm o law, sy'n syrthio trwy'r flwyddyn ac sy'n gwneud y pridd
yn addas ar gyfer amaethyddiaeth.

Oherwydd y tanau niferus sy'n torri allan yn lleol, dim ond planhigion llai fel
gwair sy'n tyfu yno a phrin yw'r coed. Mae "Gwair Pampas" (Cortaderia selloana)
yn blanhigyn sy'n nodweddiadol o'r Pampas. Mae'r Pampas yn gartref i ystod eang
o rywogaethau brodorol eraill, ac eithrio coed brodorol, sydd ddim ond i'w cael
ar hyd yr afonydd.

Mae'r Pampas Gwlyb yn cynnwys dwyrain talaith Buenos Aires, a de talaith Entre
Rios. Mae'r Pampas Sych, lled-anial, yn cynnwys gorllewin talaith Buenos Aires a
rhannau o dalaith Santa Fe, Cordoba, a La Pampa yn yr Ariannin. Mae'r Pampas yn
ffinio ar weirdiroedd espinal yr Ariannin.

Saif y Gran Chaco rhwng afonydd Paragwâi a Paraná a'r Altiplano yn yr Andes.
Rhennir yr ardal rhwng yr Ariannin, Bolifia, Brasil a Paragwâi. Gwastadtir eang
yw'r ardal. Y gwahaniaeth rhwng y Gran Chaco a'r Pampa yw fod nifer sylweddol o
goed yn y Gran Chaco. Fe'i rhennir yn dri rhan:

Mae rhan yr Ariannin o Batagonia yn ymestyn i'r de o Afon Colorado, ac yn
cynnwys taleithiau Neuquén, Río Negro, Chubut, Santa Cruz a Tierra del Fuego,
Antarctica ac Ynysoedd y De Iwerydd.

Yng ngorllewin Patagonia, ceir yr Andes. Yn y dwyrain, mae llwyfandir Patagonia,
paith gwasatad sy'n gyfres o derasau. Yma, mae llawer llai o law, ac mae rhannau
o'r llwyfandir yn anialwch.

Mae mynyddoedd uchaf yr Andes ar y ffin ogleddol rhwng Chile ac Ariannin, Y
mynydd uchaf yw Aconcagua, sydd 6,959 m uwchlaw lefel y môr - y mynydd uchaf ar
gyfandir America a'r mynydd uchaf yn y byd tu allan i Asia.

Mae'r prif afonydd yn cynnwys y Paragwâi, Bermejo, Colorado, Wrwgwái a'r hwyaf,
y Paraná. Mae'r ddwy olaf yn ymuno â'i gilydd cyn cyrraedd y Môr Iwerydd, i
ffurfio aber y Río de la Plata (Afon Plât). Mae hinsawdd yr Ariannin yn dymherus
gan fwyaf, ond gyda hinsawdd isdrofannol yn y gogledd a sych/is-Antarctig yn y
de pell.



https://cy.wikipedia.org/wiki/Cynghrair_y_Pencampwyr_UEFA

Cystadleuaeth bêl-droed blynddol ar gyfer prif glybiau Ewrop yw Cynghrair y
Pencampwyr UEFA. Fe'i drefnir gan Undeb y Cymdeithasau Pêl-droed Ewropeiadd
(UEFA).

Cyflwynwyd Cynghrair y Pencampwyr UEFA ym 1992 fel olynydd i Gwpan Pencampwyr
Ewrop neu Cwpan Ewrop oedd wedi bodoli ers 1955. Cyn 1992 dim ond pencampwr pob
gwlad oedd yn cystadlu ond cafodd y gystadleuaeth ei hymestyn ym 1992.
Ychwanegwyd rownd o grwpiau i'r gystadleuaeth a chafodd y gwledydd cryfaf yrru
hyd at bedwar clwb i'r gystadleuaeth.

Yn ei ffurf bresennol, mae Cynghrair y Pencampwyr UEFA yn cychwyn yng nghanol
mis Gorffennaf gyda tair rownd o gemau dros ddau gymal a gêm ail gyfle dros ddau
gymal. Mae'r 10 tîm sydd weddill yn dilyn y rowndiau rhagbrofol yn ymuno â'r 22
o glybiau sydd yn ymuno'n syth yn rownd y grwpiau. Mae'r 32 tîm yn cael eu gosod
mewn wyth grŵp o bedwar ac yn chwarae yn erbyn eu gilydd gartref ac oddi cartref
gydag wyth enillydd y grŵp a'r wyth tîm orffennodd yn yr ail safle yn camu
ymlaen i'r rowndiau olaf..

Mae ennillwyr Cynghrair y Pencampwyr UEFA yn sicrhau eu lle yn Super Cup UEFA a
Chwpan Clwb y Byd FIFA.

Real Madrid ydi'r clwb mwyaf llwyddiannus yn hanes y gystadleuaeth ar ôl ennill
y tlws ar 10 achlysur, gan gynnwys y pum tlws cyntaf. Sbaen ydi'r wlad â'r nifer
fwyaf o bencampwyr (15) tra bod gan Lloegr a'r Eidal 12 buddugoliaeth yr un. Mae
22 o glybiau gwahanol wedi torri eu henwau ar y tlws, gyda 12 ohonynyt wedi
codi'r tlws ar fwy nag un achlysur. Ers newid ffurf ac enw'r gystadleuaeth ym
1992, nid oes yr un clwb wedi llwyddo i amddiffyn eu coron; A.C. Milan oedd y
clwb diwethaf i amddiffyn eu coron yn ystod tymor 1989-90.

Yn dilyn y Rhyfel Byd Cyntaf a diddymiad yr Ymerodraeth Awstro-Hwngariaidd,
sefydlodd Awstria, Hwngari a Tsiecoslofacia gynghrieiriau pêl-droed
proffesiynol; y gwledydd cyntaf ar gyfandir Ewrop i wneud hyn, ac er mwyn
sicrhau arian i'r clybiau proffesiynol newydd cafwyd cyfarfod yn Fenis, Yr Eidal
ym 1927 er mwyn sefydlu Cwpan Mitropa. Am y ddau dymor cyntaf cafwyd dau glwb o
Awstria, Hwngari, Iwgoslafia a Tsiecoslofacia gyda clybiau o'r Eidal yn cymryd
lle clybiau Iwgoslafia o 1929 ymlaen.

Ceisiodd clwb Servette o'r Swistir i sefydlu tlws ar gyfer pencampwyr gwledydd
Ewrop ym 1930 gyda 10 o glybiau yn cystadlu yn y Coupe des Nations gyda Újpest o
Hwngari yn codi'r tlws. Er ei lwyddiant, ni chafwyd ail gystadleuaeth oherwydd
problemau ariannol.

Yn dilyn yr Ail Ryfel Byd, cafywd cystadleuaeth newydd ar gyfer timau Ffrainc,
Yr Eidal, Sbaen a Phortiwgal o'r enw'r Cwpan Lladin (Saesneg: Latin Cup;
Ffrangeg: Coupe Latine; Eidaleg: Coppa Latina; Portiwgaleg: Taça Latina;
Sbaeneg: Copa Latina) ond yn dilyn sefydlu Cwpan Pencampwyr Ewrop daeth y Cwpan
Lladin i ben ym 1957.

Ar ôl cael adroddiadau ffafriol o'r Campeonato Sudamericano de Campeones ym
1948, dechreuodd Gabriel Hanot, golygydd papur newydd L'Équipe, withio i ffurfio
cystadleuaeth tebyg ar gyfer cyfandir Ewrop. Wedi i Stan Cullis, rheolwr
Wolverhampton Wanderers, gyhoeddi mai Wolves oedd "Pencampwyr y Byd" yn dilyn
cyfres o fuddugoliaethau mewn gemau cyfeillgar yn y 1950au llwyddodd Hanot i
ddwyn perswâd ar UEFA i sefydlu'r gystadleuaeth a daeth Cwpan Pencampwyr Clybiau
Ewrop i fodolaeth yn dilyn cyfarfod ym Mharis ym 1955.

Ysgrifenwyd anthem Cynghrair y Pencampwyr UEFA gan Tony Britten ac mae'n
addasiad o Zadok the Priest gan Georg Friedrich Händel . Perfformiwyd y darn gan
y Gerddorfa Ffilarmonig Brenhinol gyda lleisiau Academi St. Martin in the
Fields. Mae'r corws yn defnyddio tair iaith swyddogol UEFA: Saesneg, Almaeneg a
Ffrangeg. Chwaraeir yr anthem cyn pob un gêm yng Nghynghrair y Pencampwyr UEFA.

Mae 22 o glybiau gwahanol wedi ennill y gystadleuaeth ers ei sefydlu ym 1955
gyda Real Madrid â'r record am y nifer fwyaf o fuddugoliaethau ar ôl codi'r tlws
ar 10 achlysur. Dim ond dau glwb arall sydd wedi cyrraedd 10 rownd derfynol;
A.C. Milan a Bayern München. Mae 12 clwb wedi ennill y tlws ar fwy nag un
achlysur; Real Madrid, AC Milan, Bayern München, Lerpwl, Ajax, Barcelona,
Internazionale, Manchester United, Benfica, Nottingham Forest, Juventus a Porto.
Mae 17 o glybiau gwahanol wedi cyrraedd y rownd derfynol heb godi'r tlws.

Mae clybiau o 10 gwahanol gwlad wedi ennill y gystadleuaeth gyda clybiau Sbaen y
mwyaf llwyddiannus wrth ennill 15 tlws. Mae Lloegr a'r Eidal yn gyfartal gyda 12
buddugoliaeth tra bo clybiau'r Almaen wedi codi saith tlws, Yr Iseldiroedd
chwech a Phortiwgal pedwar. Mae'r Alban, Romania, Iwgoslafia a Ffrainc wedi
sicrhau un tlws yr un.

Ers dechrau'r gystadleuaeth mae pump rownd derfynol wedi gweld dau glwb o'r un
wlad: Sbaen yn 2000 a 2014, Yr Eidal yn 2003, Lloegr yn 2008 a'r Almaen yn 2013.

Mae pedwar Cymro wedi ennill Cwpan Ewrop/Cynghrair y Pencampwyr UEFA. Joey Jones
oedd y Cymro cyntaf i ennill y tlws gyda Lerpwl ym 1976-77 ac roedd Jones hefyd
yn eilydd y tymor canlynol pan lwyddodd Lerpwl i drechu Club Brugge. Roedd Ian
Rush yn rhan o dîm Lerpwl drechodd A.S. Roma ar giciau o'r smotyn ym 1983-84 ac
yn aelod o dîm Lerpwl gollodd yn erbyn Juventus ym 1984-85.

Ryan Giggs ydi'r unig Gymro sydd wedi ennill y tlws ar fwy nag un achlysur.
Roedd yn rhan o dîm Manchester United drechodd Bayern Munich ym 1998-99, ac
hefyd o'r tîm drechodd Chelsea yn 2007-08. Mae Giggs hefyd wedi colli mewn dwy
rownd derfynol, yn erbyn Barcelona yn 2008-09 ac yn 2010-11.

Gareth Bale oedd y Cymro cyntaf i sgorio mewn rownd derfynol wrth iddo helpu
Real Madrid godi'r tlws yn 2013-14.

Terry Yorath oedd y Cymro cyntaf i chwarae yn y rownd derfynol, fel rhan o dîm
Leeds United gollodd yn erbyn Bayern München ym 1974-75. Roedd y golgeidwad,
Glan Letheren, yn eilydd i Leeds yn yr un flwyddyn. Roedd Craig Bellamy yn
eilyddyn rownd derfynol 2006-07 pan gollodd Lerpwl yn erbyn A.C. Milan.



https://cy.wikipedia.org/wiki/Cynghrair_y_Cenhedloedd

Corff cydwladol a grëwyd yn 1920, yn sgîl y Rhyfel Byd Cyntaf, gyda'r bwriad o
sefydlu heddwch yn y byd oedd Cynghrair y Cenhedloedd. Cyfarfu am y tro cyntaf
ar 10 Ionawr, 1920, yng Ngenefa yn y Swistir.

Ymgorfforwyd 'Cyfamod Cynhgrair y Cenhedloedd' (ei ddogfen sylfaenol) yn y
cytundebau heddwch a wnaed ar ôl y Rhyfel Mawr, ond gwrthodai'r Unol Daleithiau
dderbyn Cytundeb Versailles ac o ganlyniad cafodd ei diarddel o'r Cynghrair.
Roedd hyn yn llesteirio gwaith y sefydliad o'r cychwyn cyntaf bron. Serch hynny,
llwyddai'r Cynghrair i wneud gwaith pwysig yn datrys anghydfod, trefnu cyngresau
rhyngwladol ar sawl pwnc a chyflawni gwaith dyngarol.

Ond methodd y Cynghrair a delio â'r sefyllfa rhyngwladol a ddatblygai yn y
1930au, megis rhyfel Siapan yn Tsieina, yr Eidal yn Ethiopia ac yn bennaf oll
achos yr Almaen, a dynnodd allan o'r Cynghrair yn 1933.

Un o brif noddwr a chefnogwr y Gynghrair yng Nghymru oedd David Davies AS dros
Sir Drefaldwyn, ŵyr y diwydiannwr enwog o'r un enw ag ef. Roedd hefyd yn Llywydd
Prifysgol Aberystwyth. Pan gynigiwyd, yn 1925, beidio a chynnal y gynhadledd
flynyddol (a oedd i fod yn Dresden, yn yr Almaen, cynigiodd Davied Aberystwyth
fel lleoliad iddi a derbyniwyd hynny. Y flwyddyn wedyn, rhwng 29 Mehefin a 3
Gorffennaf 1926, cynhalwiyd Cynhadledd Flynyddol Cynghrair y Cenhedloedd yn
Abersytwyth.



https://cy.wikipedia.org/wiki/Cymdeithas_yr_Iesu

Urdd o fewn yr Eglwys Gatholig yw Cymdeithas yr Iesu (Societas Jesu, S.J.). Gyda
bron 19,000 o aelodau, mae ymhlith y mwyaf o'r urddau Catholig. Cyfeirir at yr
aelodau fel Jesiwitiaid. Amcanion yr urdd yw efengylu'r byd ac amddiffyn y ffydd
Gatholig. Mae'r cyfnod o hyfforddi cyn dod yn aelod llawn yn 12 hyd 14 mlynedd.

Fe'i sefydlwyd yn 1534, yn ninas Paris, gan Sant Ignatius Loyola. Ar 27 Medi
1540, derbyniwyd y gymdeithas yn swyddogol gan y Pab Pawl III. Erbyn marwolaeth
Ignatius yn 1556, roedd ganddi 1,000 o aelodau. Bu'n cenhadu mewn nifer fawr o
wledydd, yn cynnwys India, lle cafodd gryn lwyddiant yn Goa, a Tseina. Un o'i
meysydd cenhadol mwyaf oedd De America, lle sefydlwyd nifer fawr o genhadaethau
i efengylu'r trigolion brodorol, ac hefyd i'w hamddiffyn rhag rhai o'r Ewropeaid
oedd yn dymuno eu troi yn gaethweision. Gwnaeth hyn y Gymdeithas yn amhoblogaidd
gyda rhai o'r awdurdodau. Yn 1773, dan bwysau gan frenhinoedd Sbaen, Portiwgal a
Ffrainc, cyhoeddodd y Pab Clemens XIV fod yr urdd yn cael ei diddymu. Parhaodd
yn weithgar yn nwyrain Ewrop a Rwsia, gan i Ffrederic Fawr, brenin Prwsia, a
Catrin Fawr, ymerodres Rwsia, wrthod diddymu'r urdd. Yn 1814, cyhoeddodd y Pab
fod y gwaharddiad ar yr urdd yn cael ei ddiddymu.



https://cy.wikipedia.org/wiki/Cylch_cerrig

Defnyddir y term cylch cerrig am hynafiaethau lle mae meini hirion wedi ei gosod
i ffurfio cylch. Yn y Llydaweg a rhai ieithoedd eraill, defnyddir y term
"cromlech" neu "krommlec'h". Gall y nifer o feini amrywio rhwng 4 a 60. Ceir
rhai yng Ngwlad y Basg hefyd. Credir bod y rhain yn dyddio o'r cyfnod Neolithig
neu o ddechrau Oes yr Efydd: rhwng 5,300 a 3,500 o flynyddoedd yn ôl; hynny yw,
3300 a 900 cc, cyfnod o 2,400 o flynyddoedd. Ceir llawer o esiamplau o gylchoedd
cerrig yng ngwledydd Prydain, Iwerddon a Llydaw. Mae 1,300 wedi'u cofnodi ond
credir fod dros 4,000 ohonynt yn wreiddiol.

Nid oes sicrwydd beth oedd eu pwrpas; cred rhai bod rhai o'r meini wedi eu gosod
i gyfateb a lleoliad yr haul, y lleuad a/neu'r sêr ar wahanol adegau o'r
flwyddyn, a'u bod yn medru gweithredu fel rhyw fath o galendr.

Yng ngwledydd Llychlyn, roedd traddodiad o gylchoedd cerrig yn ystod Oes yr
Haearn, yn enwedig yn Götaland. Ceir rhai yng ngogledd Gwlad Pwyl hefyd. Yng
Ngorllewin Affrica, ceir cylchoedd cerrig sy'n dyddio o'r cyfnod rhwng yr 8fed
a'r 12g; y mwyaf adnabyddus o'r rhain yw cylchoedd cerrig Senegambia.

Ymhlith yr esiamplau mwyaf adnabyddus o gylchoedd cerrig mae Côr y Cewri a Long
Meg yn Lloegr a Calanais ar ynys Leòdhas yn yr Alban. Mae enghreifftiau yng
Nghymru yn cynnwys Meini Hirion, Penmaenmawr a Chylch Cerrig Tan-y-braich ger
Llanfairfechan.

Ceir tua 380 o gylchoedd yng Nghernyw: 281 ohonyn nhw yng ngwaun Dartmoor a 57
ohonyn nhw yng Ngwaun Bodmin.

Dim ond yng ngogledd a gorllewin Lloegr y ceir cylchoedd cerrig; heb gynnwys
Cernyw ceir ychydig dros gant; mae 62 ohonyn nhw yn Cumbria. Mae llawer o
gylchoedd pren (henges) yn ne-ddwyrain Lloegr, fodd bynnag. Ymhlith y cylchoedd
cerrig mwyaf y mae:

Ers y 1950au mae archaeolegwyr wedi carbonddyddio samplau oddeutu'r cerrig er
mwyn dyddio'r cylch cerrig. Y cylch hynaf sydd wedi'i ddyddio (yn 2000) ydy
Cylch cerrig Lochmaben yn yr Alban sydd wedi'i dyddio yn 2525 ± 85 cc. Mae'r
cylch ieuengaf i gael ei godi, fodd bynnag yn dod o Iwerddon: o Dromberg yn
Swydd Cork (790 ± 80 cc) a'r cylch pum carreg yn Cashelkeety, Swydd Kerry (715 ±
50 bc).



https://cy.wikipedia.org/wiki/Cors

Tir gwlyb parhaol yw cors. Yn aml mae llyn yn troi'n gors yn nhreigl amser, ac
yn nes ymlaen mae'r gors yn troi'n dir sych.

Gellir cael nifer o wahanol fathau, yn dibynnu ar natur y graig a'r pridd yn yr
ardal. Lle mae'n asidig, cysylltir y gors fel rheol a mawn; dyma'r math mwyaf
cyffredin ar gors yng Nghymru.

Gellir rhannu'r corsydd hyn yn gorsydd yr iseldir a chorsydd yr ucheldir. Mae
corsydd yr iseldir yn fawnogydd sydd wedi datblygu mewn mannau lle mae dŵr yn
casglu oherwydd traeniad gwael. Ffurfir mawn, gan fod diffyg ocsigen yn arafu
pydriad y defnyddiau planhigol. Bydd ymgasgliad y mawn yn codi arwyneb y gors
uwchben y tir o'i chwmpas i ffurfio llun cromen. Defnyddir y term cyforgors am y
rhain; esiamplau yw Cors Fochno a Chors Caron.

Gall corsydd yr ucheldir ffurfio dros ardaloedd eang lle mae llawer o law yn
disgyn. Ceir enghreifftiau o'r math yma o gors ar y Migneint.

Gwlypdir cymharol sych yw dôl, a geir ger afon. Mae'r gair yn perthyn i'r gair
dolen, gan gyfeirio at droadau mewn afonydd.

Yn wreiddiol, cyfeiria'r gair yn benodol at le lle y tyf cyrs, tebyg i'r fen
Saesneg.



https://cy.wikipedia.org/wiki/Conwy_(sir)

Bwrdeistref sirol yng ngogledd Cymru yw Conwy. Mae'n cynnwys rhan o'r hen sir
Gwynedd (Sir Gaernarfon cyn hynny) i'r gorllewin o afon Conwy, a rhan o'r hen
sir Clwyd (yr hen Sir Ddinbych cyn hynny) i'r dwyrain o'r afon honno. Lleolir
pencadlys y sir ym Modlondeb, Conwy, ac mae'n cael ei gweinyddu gan Gyngor
Bwrdeistref Sirol Conwy. Mae ganni boblogaeth o 109,596 yn ôl Cyfrifiad y
Deyrnas Unedig 2001.

Er bod Bwrdeistref Sirol Conwy yn greadigaeth gymharol ddiweddar, mae gan yr
ardal a gynhwysir ynddi hanes hir a chyfoethog. Yn y cyfnodau cynhanesyddol,
cynhyrchid bwyeill carreg yn y Graiglwyd ar lethrau mynydd Penmaenmawr. Cawsant
eu hallforio i rannau mor bell â de Prydain. Ar lethrau Pen y Gogarth roedd
mwynglawdd copr gyda'r mwyaf yn Ewrop gyfan. Codwyd sawl adeiladwaith yn cynnwys
cylch cerrig y Meini Hirion, Penmaenmawr.

Yng nghyfnod y Celtiaid, bu'r rhan fwyaf o'r ardal yn rhan o diriogaeth yr
Ordovices ond mae'n bosibl fod tiriogaeth y Deceangli yn ymestyn hyd at lan
ddwyreiniol afon Conwy. Daeth yr ardal dan reolaeth yr Ymerodraeth Rufeinig yn y
ganrif 1af OC. Sefydlwyd caer ganddynt ger pentref Caerhun i reoli croesfan
strategol ar afon Conwy. Roedd gan y brodorion sawl bryngaer yn cynnwys
Braich-y-Dinas a Pen-y-gaer.

Am y rhan fwyaf o'r Oesoedd Canol roedd yr ardal yn rhan o Deyrnas Gwynedd.
Gorweddai'r tir i'r gorllewin o afon Conwy, yn fras, yn rhanbarth Gwynedd Uwch
Conwy; roedd hyn yn cynnwys cymydau Arllechwedd Uchaf, Arllechwedd Isaf a Nant
Conwy, yng nghantref Arllechwedd. I'r dwyrain o'r afon ceid cantref Rhos (Uwch
Dulas ac Is Dulas) a gorllewin cantref Rhufoniog, sef Uwch Aled. Eithriad
hanesyddol i'r drefn oedd y Creuddyn, sef yr ardal sy'n cynnwys Llandudno a'r
cylch heddiw, a orweddai yng Ngwynedd Uwch Conwy. Bu Rhos a Rhufoniog yn
deyrnasoedd annibynnol am gyfnod byr yn yr Oesoedd Canol Cynnar. Bu gan y Brenin
Maelgwn Gwynedd gaer a llys ar safle Castell Degannwy ac fe'i cysylltir hefyd ag
eglwys Llanrhos gerllaw. Daeth y castell yn un o gadarnleoedd brenhinoedd
Gwynedd a newidiodd ddwylo sawl gwaith yn y brwydro rhwng Gwynedd a'r Normaniaid
a'r Saeson. Roedd Abaty Aberconwy yn ganolfan bwysig; claddwyd Llywelyn Fawr
ynddo.

Ar ôl goresgyniad Tywysogaeth Cymru yn 1282-83, aeth gorllewin y sir, yn cynnwys
y Creuddyn, yn rhan o'r Sir Gaernarfon newydd. Roedd Rhos a Rhufoniog, ar y llaw
arall, yn nwylo arglwyddi'r Mers hyd y 1540au pan ffurfiwyd Sir Ddinbych.

Pan adrefnwyd llywodraeth leol yn 1974, daeth y rhan o'r sir bresennol oedd yn
yr hen Sir Ddinbych yn rhan o'r sir Clwyd newydd, ond aeth y gweddill, yn
cynnwys y Creuddyn, yn rhan o sir Gwynedd (yr hen sir). Ad-drefnwyd llywodraeth
leol unwaith eto yn 1996 a chrëwyd sir Conwy.

Mae'r prif drefi yn y sir yn cynnwys Llandudno, Cyffordd Llandudno, Llanrwst,
Betws-y-Coed, Conwy, Bae Colwyn, Abergele, Penmaenmawr a Llanfairfechan ac mae
ganddi boblogaeth o tua 110,000.

Gorwedd Afon Conwy (yr enwir y sir ar ei hôl) yn gyfan gwbl o fewn yr ardal gan
redeg trwy ei chanol: mae'n llifo o'i tharddle yn Llyn Conwy ger Ysbyty Ifan i
lawr drwy Ddyffryn Conwy i'r môr ger tref Conwy.

Mae'n sir amrywiol iawn o ran ei thirwedd. Gellid ei rhannu'n sawl ardal
ddaearyddol: ardal y Creuddyn ac arfordir Rhos yn y gogledd, bryniau isel a
chymoedd Rhos ei hun yn y dwyrain, Dyffryn Conwy a Nant Conwy yn y canol,
arfordir Arllechwedd a mynyddoedd y Carneddau yn Eryri yn y gorllewin a phentref
bychan Llangwm yn y de.

Gorwedd traean o ardal y sir ym Mharc Cenedlaethol Eryri, ac mae'r cyngor yn
apwyntio 18 aelod i Awdurdod Parc Cenedlaethol Eryri.

Yn ôl Cyfrifiad 2001, mae 39.7% o'r boblogaeth yn medru "un neu ragor o sgiliau"
yn y Gymraeg, sy'n ei gwneud y 5ed allan o 22 awdurdod unedol Cymru o ran nifer
y siaradwyr Cymraeg.

Ond mae nifer y siaradwyr Cymraeg yn amrywio'n fawr o ardal i ardal, gyda llai o
lawer ar yr arfordir, o ganlyniad i'r Seisnigeiddio dybryd yno wrth i nifer o
bobl wedi ymddeol symud i mewn, o Loegr yn bennaf.

Gwasanaethir yr ardal gan Goleg Llandrillo Cymru sydd â'i brif gampws ar safle
yn Llandrillo-yn-Rhos.



https://cy.wikipedia.org/wiki/Coleg_yr_Iesu,_Rhydychen

Un o golegau cyfansoddol Prifysgol Rhydychen yw Coleg yr Iesu. Mae ganddo
waddolion ac arian wrth gefn o £79,700,391 (2003). Mae’n un o’r colegau mwyaf
canolog yn ninas Rhydychen gyda mynediad yn Turl Street.

Sefydlwyd Coleg yr Iesu ym 1571, ar safle a fu gynt yn lleoliad i'r Neuadd Wen
ers y drydedd ganrif ar ddeg. Fe'i sefydlwyd gan wyth o gomisiynwyr, Hugh Price
(neu 'Hugh Aprice'), prebendwr (neu drysorydd) Tyddewi y pennaf ohonynt, a
rhoddwyd siarter i’r coleg gan y Frenhines Elisabeth I. Yn 1571 perswadiodd y
frenhines Elisabeth I i roi siarter brenhinol i'r sefydliad a daeth hwnnw i rym
ar 27 Mehefin 1571. Noda'r siarter hon mai'r frenhines yw sefydlydd y coleg, a
chyfeirir at Hugh Price fel 'y noddwr cyntaf'.

Daeth rhoddion mwy sylweddol i’r coleg yn yr ail ganrif ar bymtheg, y pennaf
oedd rhodd o £5,000 gan Brifathro'r coleg: Eubule Thelwall o Ruthun, prifathro
1621-1630, er mwyn codi capel, neuadd a llyfrgell. Gadawodd Herbert Westfaling,
Esgob Henffordd, ddigon o arian i sefydlu dau gymrawd ac ysgoloriaeth (er iddo
roi'r amod "my kindred shallbe always preferred before anie others"). Bu'n rhaid
dymchwel y llyfrgell dan brifathrawiaeth Francis Mansell (1630-49), a adeiladodd
hefyd ddwy risfa ychwanegol er mwyn denu meibion bonedd Cymru i’r coleg.

Leoline (Llywelyn) Jenkins, prifathro 1661-73, a sicrhaodd ffyniant tymor hir y
coleg, wrth iddo adael ar ei farwolaeth ym 1685 ystadau sylweddol a alluogodd
sefydlu, a llenwi, nifer helaeth o gymrodoriaethau ac ysgoloriaethau .

Ym 1974, bu’r coleg ymysg y grŵp cyntaf o golegau dynion ym Mhrifysgol Rhydychen
i ganiatáu mynediad i fenywod (ynghyd â Brasenose, Wadham, Hertford a Choleg
Santes Catrin).

Mae gan y coleg gysylltiadau cryf â Chymru. Sefydlwyd y coleg ar gais Cymro,
Hugh Price, ac fe'i gwelwyd ers y cychwyn fel 'Y Coleg Cymreig' ym Mhrifysgol
Rhydychen. Dywedir mai'r hanesydd David Powel oedd y myfyriwr cyntaf i raddio
o'r coleg. Cyn sefydlu Prifysgol Cymru, Coleg yr Iesu oedd un o'r prif
sefydliadau lle roedd nifer (prin) o Gymry yn cael addysg uwch, ond gwaniodd y
cysylltiad dros amser. Ym 1637, allan o 86 o fyfyrwyr ar y llyfrau, cofnodir
cartref 60 ohonynt: 31 o dde Cymru, 13 o ogledd Cymru, 11 o Fynwy a'r Gororau,
un o Ynysoedd y Sianel, a dim ond un o Loegr. Erbyn 1895 roedd y Cymry yn dal i
fod yn y mwyafrif gyda 18 allan o 27 o newydd-ddyfodiaid â chymhwyster o Gymru.

Hyd at 1859 roedd statudau'r Coleg yn neilltuo bron y cyfan o'r cymrodoriaethau
i Gymry, ond bu diwygiad yn y flwyddyn honno yn lleihau'r nifer oedd ar gael i
Gymry yn unig i hanner y cymrodoriaethau.

Roedd y rhan helaeth o'r prif gymeriadau yn ei hanes, a bron pob un Prifathro,
yn Gymry. Yn sgîl y cysylltiadau hyn, roedd rhan helaeth o waddolion y coleg
hefyd yng Nghymru; dywedwyd ar un adeg mai Coleg yr Iesu oedd y tirfeddiannwr
mwyaf yng Nghymru oll heblaw'r Goron.

Yn academaidd hefyd, mae cysylltiadau ffurfiol â bywyd Cymreig. Sefydlwyd Athro
Celteg y Brifysgol yng Ngholeg yr Iesu ers 1877. Delir swydd Cymrodor Uwchrifol
yn y coleg fel arfer gan un o uwch academyddion prifysgolion yng Nghymru
(Prifysgol Cymru gynt). Sefydlodd Edmwnd Meyricke (1636-1713) ysgoloriaethau yn
y coleg, yn bennaf ar gyfer myfyrwyr o ogledd Cymru, ac wedi eu cyllido gan
incwm ystadau yn y gogledd. Erbyn heddiw, mae'r ysgoloriaethau yn parhau, ond yn
agored i fyfyrwyr o Gymru gyfan neu fyfyrwyr sydd wedi cael addysg yng Nghymru.

Er bod y dylanwadau Cymreig wedi lleihau dros y blynyddoedd, mae'r cysylltiadau
ffurfiol sy'n parhau yn ogystal â thraddodiad yn cadw'r dylanwad yn fyw. Dethlir
Dydd Gŵyl Dewi yn y coleg, er enghraifft.

Ers 1701 bu'r coleg yn berchen ar Lyfr Coch Hergest, un o ffynonellau gwreiddiol
y Mabinogi. Erbyn heddiw mae'r llyfr yn Llyfrgell Bodley, Prifysgol Rhydychen.



https://cy.wikipedia.org/wiki/Coes

Mae'r goes (neu goesau) yn cynnal gweddill y corff rhwng y migwrn a'r glun, ac
yn cael ei ddefnyddio ar gyfer symud. Ar y rhan pellaf o'r goes oddi wrth y
corff fe geir rhan arbennig sydd wedi'i addasu ar gyfer y tir mae'n cerdded
arno: troed neu garnau. Gellir rhannu'r goes, o ran anatomi yn wahanol rannau
megis croth y goes a'r pen-glin.

Mae gan yr arthropod: 4, 6, 8, 12 a rhai ohonyn nhw 14 coes. Mae 'na rai efo mwy
na hynny: y pry cantroed a'r pry miltroed er enghraifft. Gyda llaw, does gan y
ddau bry ola ddim cweit cymaint o goesau â hynny!

Yn y dŵr yr esblygodd y coesau'n gyntaf, fel ffins, mae'n debyg, gan addasu
wedyn ar gyfer y tir. Mae'n bosib mai'r cyntaf i wneud hyn oedd cregin, pryfaid,
pryfaid cop ayb.

Mae llawer o bobol yn gweld y goes yn rhan rhywiol o'r corff. Fe'u cuddir fel
arfer yn y gorllewin a chyfandir America, ar wahân i lan y môr, lle mae eu
dangos yn beth cwbwl dderbyniol. Mae merched, weithiau, yn eu gwisgo â dillad
sy'n eu gwneud yn fwy rhywiol fyth: neilons, sgert gwta, esgidiau hirion, y
garter a'r sysbendars er enghraifft.



https://cy.wikipedia.org/wiki/Coeden_deulu

Gall yr wybodaeth hel achau ei arddangos ar sawl ffurf, megis siart achau neu
siart hynafiaid. Caiff coed teulu eu cyflwyno gan amlaf gyda'r genhedlaeth hynaf
ar y top, a'r genhedlaeth mwyaf newydd ar y gwaelod. Bydd coeden ar ffurf siart
hynafiaid yn debycach i goeden yn ei siap i gymharu â ffurfiau eraill. Mewn rhai
siartiau, yn enwedig rhai sydd wedi cael eu cynhyrchu gan feddalwedd hel achau,
bydd y siart yn cael ei chyflwyno ar ei hochr, gyda'r unigolyn ar y chwith a'r
hynafiaid i'r ddebeing ohonynt. Bydd siart disgynyddion yn dadansoddi holl
ddisgynyddion unigolyn, a bydd yn dangos yr unigolyn ar dop y siart, neu
weithiau ar y chwith.

Gall coed teulu ddilyn nifer o themâu, megis dangos holl ddisgynyddion unigolyn,
neu'r holl hynafiaid a wyddir amdanynt. Neu, gall ddangos holl aelodau teulu
sydd â'r un cyfenw (h.y. y linach gwrywaidd fel rheol). Dull arall fyddai creu
siart yn dangos perthynas deilydd swydd arbennig, megis Coeden deulu Brenhinoedd
yr Almaen, sy'n dibynnu ar briodas llinachyddol i lynu'r teulu a'r swydd.

Mae'n debyg yr ymddangosodd y ddelwedd o goeden ar gyfer arddangos perthnasau
teulu gyda chelfyddyd canoloesol Coeden Jesse, a ddefnyddwyd i ddadansoddi
Achyddiaeth Christ yn nhermau proffwydoliaeth Isaiah (Isaiah 11:1). Mae'n debyg
maei'r goeden gyntaf i ddangos teulu cyfan yn hyrach nag ond y linach wrywaidd
oedd Genealogia deorum gentilium gan Boccaccio, sef llinach o dduwiau sy'n
dyddio o 1360.

Un dechneg o arddangos coeden deulu yw siart fan, sef siart siap hanner cylch
gyda cylchoedd cydganol. Bydd y prif berson yn ymddangos yn y cylch yng nghanol
y siart, gyda'r rhieni yn yr ailch gyclh sydd wedi ei rannu'n ddau. Caiff y
trydydd cylch ei rannu'n bedwar ar gyfer y neiniau a'r teidiau, ayb. Mae'r siart
fel rheol yn arddangos y cyn-deidiau mamol a'r tadol.

Script error: No such module "TreeChart".Script error: No such module
"TreeChart".Script error: No such module "TreeChart".Script error: No such
module "TreeChart".Script error: No such module "TreeChart".Script error: No
such module "TreeChart".Script error: No such module "TreeChart".Script error:
No such module "TreeChart".Script error: No such module "TreeChart".Script
error: No such module "TreeChart".Script error: No such module
"TreeChart".Script error: No such module "TreeChart".Script error: No such
module "TreeChart".Script error: No such module "TreeChart".Script error: No
such module "TreeChart".Script error: No such module "TreeChart".Script error:
No such module "TreeChart".



https://cy.wikipedia.org/wiki/Chwarel_Dinorwig

Roedd Chwarel Dinorwig yn un o’r ddwy chwarel fwyaf yng Nghymru gyda Chwarel y
Penrhyn. Ar un adeg y ddwy yma oedd y chwareli mwyaf yn y byd.

Mae’r chwarel ar lechweddau Elidir Fawr, yr ochr arall i Lyn Padarn i bentref
Llanberis. Fel gyda’r ardaloedd llechi eraill, gweithid y llechi gan
bartneriaethau bychain o chwarelwyr yn y 18g. Yn 1787 ffurfiwyd un bartneriaeth
fawr i weithio’r chwarel, ac yn 1809 cymerodd y meistr tir, Thomas Assheton
Smith o’r Faenol, reolaeth y chwarel i’w ddwylo ei hun.

Yn 1824 agorwyd Rheilffordd Padarn fel tramffordd, ac yn 1843 trowyd hi yn
reilffordd. Roedd yn cludo llechi o’r Gilfach Ddu ger Llanberis i’r Felineli,
lle adeiladwyd porthladd dan yr enw ‘’Port Dinorwic’’ i allforio’r llechi.
Rheilffordd Padarn oedd y gyntaf o reilffyrdd y chwareli i ddefnyddio trenau
ager, yn 1843.

Amcangyfrifodd y Mining Journal yn 1859 fod Chwarel Dinorwig yn gwneud elw o
£70,000 y flwyddyn. Erbyn diwedd y 1860au roedd yn cynhyrchu 80,000 tunnell o
lechi y flwyddyn.

Bu anghydfod diwydiannol yn 1874, yn dilyn ffurfio Undeb Chwarelwyr Gogledd
Cymru. Cafodd tua 2,200 o chwarelwyr eu cloi allan ym mis Mehefin, ond ar ôl pum
wythnos cytunodd y rheolwyr i dderbyn bodolaeth yr undeb. Ym mis Hydref 1885 bu
anghydfod diwydiannol eto yn y chwarel oherwydd fod gwyliau’r chwarelwyr yn cael
eu lleihau, ac o ganlyniad clowyd y gweithwyr allan. Fel y chwareli eraill,
effeithiwyd ar Dinorwig gan y ddau Ryfel Byd a’r Dirwasgiad Mawr, ac yn 1969
caeodd y chwarel, gyda dros 300 o chwarelwyr yn colli eu swyddi.

Erbyn hyn mae rhan o Chwarel Dinorwig o fewn Parc Gwledig Padarn, tra mae’r rhan
arall yn cael ei ddefnyddio ar gyfer Gorsaf Bwer Dinorwig sydd o dan yr hen
chwarel. Trowyd hen weithfeydd y chwarel yn Amgueddfa Llechi Cymru, gyda
arddangosfeydd yn cynnwys hen dai chwarelwyr o Danygrisiau ger Blaenau
Ffestiniog.



https://cy.wikipedia.org/wiki/Ceri_Wyn_Jones

Bardd Cymraeg ydy Ceri Wyn Jones (ganed 5 Rhagfyr 1967), sy'n adnabyddus am
ennill Cadair a Choron, Eisteddfod Genedlaethol Cymru.

Ganed yn Welwyn Garden City, Swydd Hertford a magwyd ef yno ac yn Aberteifi a
Phen y Bryn yng ngogledd Sir Benfro. Mynychodd ysgolion cynradd Cilgerran ac
Aberteifi, cyn mynd i Ysgol Uwchradd Aberteifi.

Dysgodd gynganeddu mewn cyfres o weithdai gyda T. Llew Jones pan oedd yn 17 oed.
Ysgrifennodd Ceri Wyn Jones gyfres o englynion i T. Llew Jones i ddathlu ei
benblwydd yn 90 oed.

Graddiodd mewn Saesneg ym Mhrifysgol Aberystwyth cyn dechrau dysgu yn Ysgol
Gyfun Dyffryn Teifi, Llandysul, lle bu'n bennaeth yr adran Saesneg am ddros
degawd. Gadawodd byd addysg i ddilyn gyrfa fel golygydd gyda Gwasg Gomer yn
2002.

Ef oedd Prifardd y Gadair, yn Eisteddfod Genedlaethol Y Bala, 1997, am ei awdl
Gwaddol. Enillodd hefyd y Goron yn Eisteddfod Genedlaethol Y Bala, 2009 am
gerddi ar y testun Yn y Gwaed, a oedd wedi eu cyflwyno i'w ewythr, y diweddar
Barchedig Aled ap Gwynedd.

Wedi ei gyfnod fel Bardd Plant Cymru o 2003 hyd 2004, cyhoeddodd y gyfrol Dwli o
Ddifri i blant, a chyrhaeddodd honno restr fer Gwobr Tir Na-n Og yn 2005. Er na
enillod y gyfrol hon y wobr, roedd Ceri hefyd wedi cyfrannu at y gyfrol
fuddugol, sef Byd Llawn Hud. Yn 2007, ef oedd awdur geiriau cân fuddugol Cân i
Gymru, sef Blwyddyn Mâs, a ganwyd ac a gyfansoddwyd gan Einir Dafydd.
Cyrhaeddodd ei gyfol gyntaf o gerddi, Dauwynebog, restr fer gwobr Llyfr y
Flwyddyn yn 2008.

Derbyniodd ysgoloriaeth gan yr Academi yn 2008, i ddechrau gwaith ar ail gyfrol
o farddoniaeth.

Yn 2012, cyhoeddwyd mai Ceri Wyn fyddai'n olynu Gerallt Lloyd Owen fel llywydd a
meuryn Talwrn y Beirdd.

Yn 2014, enillodd ei ail Gadair Genedalethol yn Eisteddfod Genedlaethol Sir Gâr
am Awdl ar y thema Lloches. Bu cryn anghytuno rhwng Alan Llwyd a'i ddau
gyd-feirniad Idris Reynolds a Llion Jones ynghylch teilyngdod y gerdd: y cyntaf
yn ei beirniadu am gynnwyd gormod o Saesneg a'r ddau arall yn gryf o'r farn fod
y geiriau Saesneg yna i bwrpas ac yn rhan annatod o'r gerdd.



https://cy.wikipedia.org/wiki/Carreg_Rosetta

Slab o garreg arysgrifiedig a ddarganfuwyd ar 15 Gorffennaf 1799 yn Rosetta
(Arabeg: Rashid), ger Alecsandria yng ngogledd Yr Aifft yw Carreg Rosetta. Mae'n
dryll anghyflawn o dalp o garreg fasalt ddu sydd bellach yn yr Amgueddfa
Brydeinig yn Llundain. Darganfuwyd y garreg ym mhorthladd Rossetta, yr Aifft gan
Pierre-François Bouchard. Yr enw modern ar y porthladd yw 'Rashid'.

Ceir arni datganiad a wnaed gan y brenin Ptolemy V Epiphanes (teyrnasodd 205
CC-180 CC) yn 196 CC, a gofnodir mewn dwy iaith a thair sgript, sef
hieroglyphiaid Eifftaidd, demotig a Groeg. Ceir 14 llinell o heieroglyphiaid, 32
llinell o ddemotig (sgript ddiweddarach ar gyfer ysgrifennu Hen Eiffteg) a 54
llinell o Roeg. Datganiad ynglŷn ag offeiriadaeth teml Memphis a geir arni.

Sylwodd yr ieithydd Thomas Young ar y ffaith fod un enw, sef enw'r brenin, yn
dangos yn y tair sgript, ac aeth ati i ddechrau dehongli'r arysgrifiadau.
Llwyddodd ieithydd arall, y Ffrancwr Jean-Francois Champollion, i gwblhau'r
cyfieithu. Cyhoeddodd Champollion ei ddarganfyddiad yn y gyfrol Lettre à M.
Dacier relative à l'aplphabet des Hiéroglyphes Phonétiques (1822). Fel hyn y
cafwyd yr agoriad i fynd ati a darllen a dehongli holl arysgrifau Hen Eiffteg yr
Aifft.



https://cy.wikipedia.org/wiki/Cappella_Sistina

Prif gapel Palas y Fatican yn Rhufain ydy'r Cappella Sistina. Dyma leoliad y
conclafau (cymanfaoedd cardinaliaid) sydd yn dewis Pab newydd, ond mae'r capel
yn bennaf yn enwog am ei ffresgoau gan Michelangelo, a chaiff eu hystyried yn
rai o gampweithiau'r Dadeni.

Mae'r capel yn dwyn enw Pab Sixtus IV, ag adnewyddodd y capel rhwng 1477 and
1480. Ar yr adeg yma gwahoddwyd yr arlunwyr Pietro Perugino, Sandro Botticelli,
Pinturicchio, Domenico Ghirlandaio a Cosimo Rosselli i addurno'r muriau â
golygfeydd o fywydau Moses a'r Iesu a phortreadau dychmygol o'r pabau cynnar.
Rhwng 1508 a 1512, dan nawdd Pab Iŵl II (nai Sixtus), addurnodd Michelangelo y
nenfwd â golygfeydd o lyfr Genesis (yn enwocaf oll, Duw yn creu Adda), ynghyd â
ffigyrau proffwydi'r Hen Destament, siblïaid yr Henfyd a chyndadau Crist. Yn
hwyrach, rhwng 1535 a 1541, dychwelodd Michelangelo i beintio'r ffresgo Dydd y
Farn ar wal yr allor, ar gyfer y pabau Clement VII a Pawl III. Mae'r addurniadau
felly yn ymgais i ddangos holl ddigwyddiadau pwysicaf hanes y greadigaeth yn ôl
y Beibl. Er nad ydynt yn addurniadau parhaol, mae cyfres o dapestrïau gan
Raphael yn dangos bywydau'r saint Pedr a Paul (o lyfr yr Actau), a'u comisiynwyd
gan Pab Leo X, yn atgyfnerthu'r syniad hyn.



https://cy.wikipedia.org/wiki/Canu_gwerin

Defnyddir y term canu gwerin fel arfer i olygu cân draddodiadol sy'n perthyn i'r
gymuned gyfan, ac nid i arbenigwyr cerddorol, ac a drosglwyddwyd ar lafar yn aml
tan yr 20g. Yn aml does neb yn gwybod pwy yw awdur neu gyfansoddwr y gân. Mae
canu gwerin yn rhan bwysig o ddiwylliant gwerin sawl gwlad, yn cynnwys Cymru.
Gellir dosrannu canu gwerin i ganu gwerin traddodiadol ac i ganu gwerin modern
neu'n ganeuon lleisiol ac offerynol. Gellir ystyried canu baledi neu garolau
Plygain yn fath o ganu gwerin. Mae cryn gwahaniaeth rhwng canu gwerin a chanu
gwlad, sydd fel arfer yn tarddu o America.

Cynhelir sawl gŵyl gerddorol sy'n canolbwyntio ar ganu gwerin. Un o'r enwocaf yw
Eisteddfod Ryngwladol Llangollen, sy'n denu perfformwyr o sawl rhan o'r byd.

Mae Meredydd Evans, Elfed Lewys, Arfon Gwilym a Lynda Healey yn gantorion gwerin
traddodiadol ac mae Ar Lôg a Calan yn grwpiau gwerin traddodiadol. Cafwyd tipyn
o adfywiad yn y maes hwn yn y 1970au a'r 1980au; ymhlith y grwpiau gwerin yr
oedd: Clochan, Cilmeri, Plethyn, 4 yn y Bâr, Bwchadanas a'r Hwntws.

Recordiwyd llawer iawn o hen ganeuon gan Roy Saer o Sain Ffagan ers 1963 e.e.
Cân y Cythreiniwr a gellir clywed rhagor ohonynt ar wefan yr Amgueddfa.

Sefydlwyd Cymdeithas Alawon Gwerin Cymru yn 1906. Y mae'r Gymdeithas yn cyhoeddi
cylchgrawn, Canu Gwerin, ac yn cynnal darlithiau a chynadleddau yn rheolaidd.
Sefydlwyd prosiect i gofnodi a hyrwyddo cerddoriaeth werin draddodiadol, sef Pan
Cymru yn Hydref 2012.



https://cy.wikipedia.org/wiki/Canberra

Mae Canberra yn brifddinas Awstralia, gyda phoblogaeth o dros 340,000 o bobl.
Dyma'r wythfed ddinas fwyaf yn Awstralia. Lleolir y ddinas ar ran ogleddol
Tiriogaeth Awstralia, 280 km (170 milltir) i'r de-orllewin o Sydney a 600 km
(410 milltir) i'r gogledd-ddwyrain o Melbourne. Dewiswyd lleoliad Canberra fel
prifddinas y wlad fel cyfaddawd rhwng Sydney a Melbourne, dwy ddinas fwyaf
Awstralia. Mae'r ddinas yn anghyffredin ymhlith dinasoedd Awstralia, am ei bod
yn ddinas a gynlluniwyd ac a adeiladwyd am bwrpas. Yn sgîl cystadleuaeth
rhyngwladol am gynllun y ddinas, dewiswyd cynllun gan benseiri o Chicago, Walter
Burley Griffin a Marion Mahony Griffin, a dechreuwyd ar y broses adeiladu ym
1913. Dylanwadwyd cynllun y ddinas yn fawr gan y mudiad gerddi'r ddinas a oedd
yn cynnwys ardaloedd helaeth o dyfiant naturiol ac felly mae gan Canberra y
teitl fel "prifddinas y gwylltdiroedd". Er i'r Rhyfeloedd Byd a'r Dirwasgiad
Mawr rwystro datblygiad Canberra, datblygodd yn ddinas ffynniannus ar ôl yr Ail
Ryfel Byd.

Fel canolbwynt llywodraeth Awstralia, lleolir y Senedd-dy, Uchel Lys Awstralia a
nifer o adrannau ac asiantaethau llywodraethol yno. Yno hefyd y lleolir nifer o
sefydliadau cymdeithasol a diwylliannol o arwyddocad sylweddol, megis Cofeb
Ryfel Awstralia, Oriel Genedlaethol Awstralia, Amgueddfa Genedlaethol Awstralia
a Llyfrgell Genedlaethol Awstralia. Y llywodraeth ffederal sy'n cyfrannu'r
canran fwyaf o Gynnyrch Cyfansymiol y Dalaith a nhw yw'r cyflogwyr unigol fwyaf
yng Nghanberra.



https://cy.wikipedia.org/wiki/Calendr

Mae Calendr yn system o fesur amser gyda'r uned lleiaf yn un diwrnod, neu
gylchdro ein planed.

Yng Nghymru a thros y rhan fwyaf o'r byd fe ddefnyddir y Calendr Gregoraidd sydd
wedi'i seilio ar symudiadau'r haul ac sy'n rhannu'r flwyddyn yn 365 neu'n 366 o
ddyddiau. Mae 12 mis i bob blwyddyn, a rhwng 28 a 31 o ddyddiau ym mhob mis. Mae
wythnos yn 7 diwrnod, gyda phedwar neu fwy o wythnosau mewn mis.

Sail y Calendr Gregoraidd yw'r Calendr Iwliaidd a sefydlwyd yn nheyrnasiad Iwl
Cesar.

Mae gan y Calendr Gregoraidd wreiddiau Cristnogol. Cyfeirir at flynyddoedd 'Cyn
Crist' (CC) ac 'Oed Crist' (OC). Mae rhai grwpiau - yn arbennig rhai o
ddiwyliannau anghristnogol - yn cyfeirio ato fel Calendr yr Oes Cyffredin ac yn
defnyddio CE (o'r Saesneg, "Common Era") yn lle OC a BCE (o'r Saesneg, "Before
Common Era") yn lle CC. Ffurfiwyd y Calendr Gregoraidd er mwyn cysoni union
ddyddiad y Pasg.

Mae yna galendrau eraill sydd mewn defnydd eang, yn cynnwys Y Calendr Iddewig,
Calendr Celtaidd a'r Calendr Mwslemaidd. Mae yna hefyd galendrau at ddefnyddiau
arbennig, fel crefydd neu'r byd ariannol. Seiliwyd rhai calendrau ar
symudiadau'r lleuad.

Defnyddir y gair calendr hefyd i ddynodi gwrthrych sy'n dangos manylion y
calendr - e.e. calendr wal traddodiadol wedi ei wneud o bapur.



https://cy.wikipedia.org/wiki/Caer

Dinas yng ngogledd orllewin Lloegr a chanolfan weinyddol (tref sirol) Sir Gaer
yw Caer (Saesneg: Chester). Mae hi ar lan ddwyreiniol Afon Dyfrdwy, yn agos iawn
i ffin Cymru. Mae ganddi boblogaeth o 80,121 (Cyfrifiad 2001). Mae muriau'r
ddinas ymysg y gorau ym Mhrydain a cheir nifer o dai hynafol o ddiwedd yr
Oesoedd Canol a chyfnod y Tuduriaid yng nghanol y ddinas. Ers blynyddoedd mae
Caer yn enwog am ei chae rasys ceffylau, ar gyrion y dref.

Mae'r ddinas wedi tyfu o gwmpas safle'r hen gaer Rufeinig Deva. Roedd hi'n
ganolfan bwysig i lengfilwyr Rhufain, a dangosir hyn yn yr hen enw ar y dre -
'Caerllïon Fawr' - a oedd yn gartref am gyfnod hir i'r lleng Legio XX Valeria
Victrix. Mae rhai yn credu, oni bai am ddirywiad a chwymp yr ymerodraeth
Rufeinig, y gallai Caer fynd yn brifddinas y Brydain Rufeinig ac yn ganolfan i'r
Rhufeiniaid fentro dros y môr i Iwerddon.

Ar ôl ymadawiad byddinoedd Rhufain, mae'n debyg i Gaer ddod yn rhan o deyrnas
Powys, ond 'roedd yr Eingl-Sacsoniaid yn dod yn nes. Ymladdwyd Brwydr Caer tua'r
flwyddyn 615 rhwng lluoedd y Brythoniaid a lluoedd Æthelfrith, brenin Deira
(wedyn Northumbria). Aeth y fuddugoliaeth i'r Saeson, ac o hynny ymlaen hwy oedd
yn oruchaf yn yr ardal.

Cipiwyd Caer gan y Normaniaid yn yr 11g a chreuwyd Iarllaeth Caer ganddynt, un
o'r bwysicaf o arglwyddiaethau Normanaidd y Mers. Treuliodd Gruffudd ap Cynan,
brenin teyrnas Gwynedd, gyfnod o rai blynyddoedd mewn carchar yn y castell
Normanaidd. Ymwelodd Gerallt Gymro â Chaer ar ddiwedd ei daith trwy Gymru yn
1188.



https://cy.wikipedia.org/wiki/Birmingham

Dinas fawr a bwrdeisdref fetropolitan yng Ngorllewin Canolbarth Lloegr yw
Birmingham, a ddatblygodd yn y Chwyldro Diwydiannol, ond sydd â'i gwreiddiau yn
yr Oesoedd Canol. Rhoddwyd statws dinesig swyddogol iddi yn 1889. Gyda
phoblogaeth o dros un miliwn, Birmingham yw dinas ail fwyaf y Deyrnas Unedig ar
ôl Llundain, ac mae hi'n ffurfio rhan sylweddol o ardal ddinesig Gorllewin
Canolbarth Lloegr, sydd â chyfanswm o 2,284,093 o bobl yn byw yno ac chynhwysa
nifer o drefi a dinasoedd cyfagos megis Solihull, Wolverhampton a threfi'r Black
Country. Ceir nifer o barciau a chamlesi yn y ddinas. Yn ystod yr Ail Ryfel Byd,
hi oedd y ddinas Seisnig a effeithwyd yn fwyaf gan yr ymgyrch bomio Almeinig.

Yn ystod y Chwyldro Diwydiannol roedd y ddinas yn ganolbwynt y chwyldro yn
Lloegr, ac o ganlyniad gelwir Birmingham yn "weithdy'r byd" a "dinas o fil o
grefftau". Er i bwysigrwydd Birmingham fel dinas ddiwydiannol leihau, mae wedi
datblygu i fod yn ganolfan fasnachol genedlaethol, ac fe'i henwyd yr ail le
gorau yn yr Deyrnas Unedig i leoli busnes a'r 14eg yn Ewrop gan Cushman &
Wakefield yn 2009. Hyhi yw'r ddinas bedwaredd fwyaf o ran y nifer o ymwelwyr o
dramor sy'n mynd yno hefyd.

Yn 2007, rhoddwyd Birmingham yn ddinas 55ed hawsaf i fyw ynddi yn y byd a'r ail
ddinas hawsaf i fyw ynddi yn y Deyrnas Unedig, yn ôl Rhestr Mercer o safonau byw
rhyngwladol. Mae gan Birmingham yr economi dinesig ail fwyaf yn y Deyrnas
Unedig, a chyrhaeddodd rif 72nd yn y byd yn 2008.

Gelwir pobl o Birmingham yn 'Brummies', term sy'n tarddu o ffugenw'r ddinas -
'Brum'. Daw hyn o enw tafodieithol y ddinas, Brummagem, a allai fod wedi dod o
un o enwau blaenorol y ddinas, 'Bromwicham'. Mae yna dafodiaith ac acen Brummie
unigryw gan drigolion y ddinas, sy'n wahanol i'r hyn a geir yn y Black Country
cyfagos. Mae'n bosib fod yr enw'n cyfeirio at lwyth Celtaidd a drigai yma yn
amser y Rhufeiniaid gan iddyn nodi'r ystyr fel "cartref llwyth y Beorma"
("homestead/village of Beorma's people'")



https://cy.wikipedia.org/wiki/Bartholomew_Roberts

Yr oedd Bartholomew Roberts (17 Mai 1682 - 10 Chwefror, 1722), o Gasnewydd Bach,
Sir Benfro yn fôr-leidr llwyddiannus dros ben yn y Caribî a Gorllewin Affrica
rhwng 1719 a 1722. Ei enw genedigol oedd John Roberts ond mae'n fwy adnabyddus
dan yr enw Barti Ddu (Saesneg: "Black Bart") er na ddefnyddiwyd yr enw hwnnw yn
ystod ei fywyd . Ef oedd y môr-leidr mwyaf llwyddiannus yn ôl y nifer o longau a
gipiodd sef 470 yn ystod ei fywyd.

Ganwyd Bartholomew Roberts ym 1682 yng Nghasnewydd-Bach, rhwng Dinbych-y-pysgod
a Hwlffordd yn Sir Benfro. Ei enw genedigol oedd John Roberts, a chredir mai ei
dad oedd George Roberts mwy na thebyg. Nid yw'n wybyddus pam y newidiodd ei enw
o John i Bartholomew, ond roedd yn arfer ymhlith môr-ladron i gymryd ffugenwau,
ac mae'n bosib iddo gymryd yr enw hwnnw ar ôl y môr-leidr adnabyddus Bartholomew
Sharp. Credir iddo ddechrau ei fywyd ar y môr pan oedd yn 13 yn 1695 ond nid oes
unrhyw gofnod arall ohono tan 1718, pan oedd yn fêt ar slŵp ym Marbados.

Yn 1719, roedd Roberts yn ail fêt ar y llong gaethwasaeth Princess, dan
arweiniad y Capten Abraham Plumb. Ar ddechrau mis Mehefin, pan oedd y llong
wedi'i hangori yn Anomabu yng Ngorllewin Affrica, ymosododd y môr-leidr o Gymru
Hywel Davies arni. Roedd Plumb a'i griw ar ddwy long wahanol, y Royal Rover a'r
Royal James. Wedi cipio'r llong, gorfodwyd ef i ymuno â chriw y môr-ladron. Pan
laddwyd Hywel Davies, chwech wythnos yn ddiweddarach, dewisodd y môr-ladron
Roberts i fod yn gapten yn ei le.

Cyn hir yr oedd llawer o siarad am orchestion Barti Ddu a'i long Royal Fortune.
Hwyliodd i mewn i lynges o 42 o longau Portiwgal, daliodd garcharor i'w holi pa
un o'r llongau oedd y gyfoethocaf ac yna cipiodd y llong honno a'i hwylio
ymaith. Dro arall daeth i borthladd yn Newfoundland lle roedd 22 o longau, a
ffodd criw pob un ohonynt mewn ofn. Dywedir ei fod yn cadw disgyblaeth dda ar ei
griw, ac yn gwahardd diodydd meddwol ar fwrdd ei long.

Gyrrodd y Llynges Frenhinol long ryfel, HMS Swallow dan y Capten Chaloner Ogle,
i geisio ei ddal, ac yn 1722 bu brwydr rhwng y llong yma a'r Royal Fortune ger
Cape Lopez, Gabon. Ar ddechrau'r ymladd safai Roberts yn ei wisg wychaf yn annog
ei griw, ond tarawyd ef yn ei wddf gan fwled a'i ladd. Taflwyd ei gorff i'r môr
yn ôl ei ddymuniad. Heb eu capten, ildiodd y gweddill o'r criw, a chrogwyd nifer
ohonynt.

Dywedir mai ar un o longau Barti y chwifiwyd baner y Penglog a'r Esgyrn am y tro
cyntaf. Dywed eraill mai tarddiad y faner ydyw'r Seiri Rhyddion.

Y ffynhonnell bwysicaf ar gyfer hanes Roberts yw'r llyfr A General History of
the Pyrates, a gyhoeddwyd ychydig flynyddoedd wedi ei farwolaeth. Ar dudalen
deitl yn argraffiad cyntaf yn 1724, rhoir yr awdur fel Capten Charles Johnson;
mae rhai ysgolheigion yn credu mai Daniel Defoe, yn ysgrifennu dan ffugenw, oedd
yr awdur. Rhoddodd Johnson fwy o le yn ei lyfr i Roberts nag i unrhyw un o'r
môr-ladron eraill, gan ei ddisgrifio fel :



https://cy.wikipedia.org/wiki/Baner_Rwsia

Mae baner Rwsia yn faner drilliw: gwyn ar y top, glas yn y canol a choch ar y
gwaelod.

Mae'r faner yn dyddio o leiaf i 1667 fel baner lyngesol a milwrol, ac fe'i
mabwysiadwyd fel lluman llyngesol yn 1705. Dywedir i Bedr Fawr gymryd lliwiau
baner yr Iseldiroedd, glas, gwyn ac oren neu goch, fel sylfaen i ddyluniad y
faner, ond mae hyn yn anhebyg, gan i'r faner ymddangos ar longau Rwsiaidd cyn
ymweliad Pedr â'r Iseldiroedd yn 1699. Rhoddwyd caniatâd iddi gael ei ddefnyddio
ar dir yn 1883, ond dim ond â choroni Niclas II yn 1896 y daeth hi'n faner
wladwriaethol neu swyddogol. Ar ôl Chwyldro Hydref 1917, diddymwyd y faner
drilliw, a defnyddiwyd addasiadau o faner goch yr Undeb Sofietaidd ('Y Morthwyl
a Chryman') fel baner Gweriniaeth Rwsia (RSFSR). Yn 1954 cyflwynwyd dyluniad
newydd â stribedyn glas ar hyd ochr chwith y faner Sofietaidd. Ailgyflwynwyd y
faner drilliw ar 22 Awst 1991 ar ôl cwymp y gyfundrefn Gomiwnyddol.

Creodd Pedr Fawr faner arall dros Rwsia, sef baner Croes Sant Andreas, croes
letraws las ar gefndir gwyn, hynny yw, gwrthwyneb baner yr Alban. Defnyddiwyd y
faner hon fel amrywiaeth ar faner Rwsia, ac fe'i defnyddir o hyd fel baner
Llynges Rwsia.

Defnyddir tri lliw baner Rwsia fel y lliwiau pan-Slafaidd, ac fe'u defnyddir
felly ar faneri nifer o wledydd Slafaidd eraill megis Serbia, Slofenia, Croatia,
y Weriniaeth Tsiec a Slofacia. Mae lliwiau baner Rwsia hefyd wedi dylanwadu ar
ddyluniad baner Bwlgaria: yr un yw baner Bwlgaria â baner Rwsia ond i faner
Bwlgaria ddisodli'r stribedyn glas ag un gwyrdd.



https://cy.wikipedia.org/wiki/Bali

Mae Bali yn un o ynysoedd Indonesia, i'r dwyrain o ynys Jawa ac i'r gorllewin o
ynys Lombok, gyda chulfor rhyngddynt. Mae'n un o daleithiau'r wlad hefyd.

Mae'n ynys weddol fechan o'i chymharu a rhai o ynysoedd eraill Indonesia,
5,632.86 km², gyda poblogaeth o 3,151,000 yn 2005. Y brifddinas yw Denpasar, ac
ymysg dinasoedd pwysig eraill mae Singaraja ar yr arfordir gogleddol ac Ubud
sy'n gyrchfan boblogaidd i dwristiaid sydd a diddordeb yn niwylliant yr ynys. Yn
wahanol i'r rhan fwyaf o ynysoedd eraill Indonesia, lle mae dilynwyr Islam yn y
mwyafrif, mae'r rhan fwyaf (93%) o drigolion Bali yn ddilynwyr Hindwaeth, neu yn
hytrach gymysgedd o Hindwaeth a Bwdhaeth gyda elfennau lleol. Y mynydd uchaf yw
Mynydd Agung (Indoneseg: Gunung Agung), 3,142 m (10,308 troedfedd) o uchder;
llosgfynydd sy'n dal yn fyw ac yn ffrwydro o dro i dro.

Enillodd yr ynys enwogrwydd byd eang am ei diwylliant a'i chrefftau, yn cynnwys
arlunio, cerflunio, dawns a cherddoriaeth. Mae'n gyrchfan boblogaidd iawn i
dwristaid, er i'r diwydiant yma gael ei effeithio'n ddifrifol gan y bomiau a
ffrwydrodd ar 12 Hydref 2002 yn Kuta, un o'r trefi arfordirol sy'n dibynnu ar
dwristiaeth. Lladdwyd 202 o bobl. Bu ymosodiad arall ar raddfa lai yn 2005.



https://cy.wikipedia.org/wiki/Awstralasia

Term amrywiol a ddefnyddir i ddisgrifio rhanbarth yn Oceania yw Awstralasia –
mae fel arfer yn cyfeirio at Awstralia, Seland Newydd, ac ynysoedd cyfagos yn y
Cefnfor Tawel.

Bathwyd y term gan Charles de Brosses yn Histoire des navigations aux terres
australes (1756). Daw o'r gair Lladin am "i de Asia" a nododd Brosses y
gwahaniaeth rhwng y rhanbarth â Pholynesia (i'r dwyrain) a de ddwyrain y Cefnfor
Tawel (Magellanica); mae hefyd yn wahanol i Ficronesia (i'r gogledd ddwyrain).

Yn ddaearwleidyddol, defnyddir Awstralasia weithiau fel term am Awstralia a
Seland Newydd yn unig. Mae yna nifer o gyfundrefnau gydag enwau sydd wedi'u
rhagddodi â "Y Gymdeithas Awstralasiaidd ar gyfer" (Australasian Society for)
sydd wedi'u cyfyngu i Awstralia a Seland Newydd.

Yn y gorffennol, mae Awstralasia wedi cael ei ddefnyddio fel enw ar gyfer timau
chwaraeon cyfunol Awstralia/Seland Newydd. Mae enghreiffitau'n cynnwys tennis
rhwng 1905 ac 1913, pan cyfunodd Awstralia a Seland Newydd eu goreuon i gystadlu
yng Nghwpan Davis (ac ennillon nhw yn 1907, 1908, 1909 ac 1911), ac yng Ngemau
Olympaidd 1908 ac 1912.

Yn gyffredinol mae anthroploegwyr, er yn anghytuno ar fanylion, yn cefnogi
theorïau sy'n priodoli tarddiad de ddwyreiniol Asiaidd am frodorion ynysoedd
Awstralasia ac isranbarthau cyfagos.



https://cy.wikipedia.org/wiki/Awstin_o_Hippo

Roedd Aurelius Augustinus, Awstin o Hippo, neu Sant Awstin (13 Tachwedd, 354 -
28 Awst, 430) yn o'r ffigyrau pwysicaf yn natblygiad Cristionogaeth yn y
gorllewin. Ystyrir ef fel sant gan yr Eglwys Gatholig ac mae llawer o enwadau
Protestannaidd hefyd yn ei ystyried fel un o dadau'r ffydd. Mae barn yr eglwysi
Uniongred amdano yn fwy amrywiol.

Ganed Awstin yn 354 yn Tagaste (Souk Ahras, Algeria heddiw), o deulu Berber.
Addysgwyd ef ym Madaurus, ac yna yn Carthago. Roedd ei fam, Monica, yn Gristion
a'i dad Patricius yn bagan. Am gyfnod, gadawodd Awstin yr eglwys i ddilyn
Manicheaeth, er mawr ofid i'w fam. Ffurfiodd berthynas a merch a barhaodd am
bymtheng mlynedd, a ganwyd mab, Adeodatus, iddo. Yn 383 symudodd i Rufain ac yn
384 cafodd swydd athro rhethreg ym Milan.

Perswadiwyd ef gan esgob Milan, Ambrosius, i ail-ymuno a'r Eglwys Gatholig.
Bedyddiwyd ef a'i fab Adeodatus gan Ambrosius yn ystod Pasg 387, ac yn 388
dychwelodd i Affrica. Ar y ffordd bu farw ei fam, ac yn fuan wedyn ei fab.
Creodd fynachlog yn Tagaste, ac yn 391 ordeiniwyd ef yn offeiriad yn Hippo
Regius, (yn awr Annaba, yn Algeria). Daeth yn bregethwr enwog, ac yn 396 gwnaed
ef yn esgob Hippo. Bu farw yno yn 75 oed yn 430, pan oedd y ddinas dan warchae
gan y Fandaliaid.

Ysgrifennodd Awstin nifer fawr o weithiau yn Lladin, yn cynnwys gweithiau yn
dadlau yn erbyn Ariadaeth, Donatiaeth, Manicheaeth a Pelagiaeth. Y mwyaf enwog
o'i weithiau yw Confessiones (Cyffesiadau), a ystyrir weithiau fel yr
hunangofiant modern cyntaf, a De civitate Dei (am ddinas Dduw).



https://cy.wikipedia.org/wiki/Awr

Mae awr yn uned o amser sy'n hafal i 60 eiliad; ceir 24 awr mewn diwrnod.
Lluosog y gair ydy "oriau" a defnyddir y gair "orig" am awr sydd wedi mynd yn
gyflym. Weithiau, gall olygu "cyfnod o amser" e.e. 'Ni wyddoch yr awr y daw Mab
y Dyn' (Beibl).

Dydy awr ddim yn uned rhyngwladol safonol (yr SI) yn swyddogol, ond caiff ei
derbyn ar y cyd â'r rhestr hon fel Unedau ychwanegol at yr Unedau SI. Gall awr,
o fewn safon UTC (Universal Coordinated Time) gynnwys eiladau naid negyddol neu
bositif (Saesneg: negative or positive leap second), ac felly, gall ei hyd
gynnwys 3,599 neu 3,601 eiliad i bwrpas addasu.

Benthyciad o'r Lladin Hora ydyw, sydd, yn ei dro'n tarddu o'r gair Groeg ὥρα
("tymor, amser y dydd, awr").

Mae'r enghraifft ysgrifenedig gyntaf o'r gair, yn Gymraeg, yn mynd yn ôl i'r
10fed ganrif, sef oddi fewn y Computus Fragment.

Arferai trigolion yr hen Aifft ddefnyddio cloc haul a rannwyd yn ddiwrnod o haul
(sef 10 awr) ac awr bob pen (y cyfnos). Gyda hyn, ychwanegasant 10 awr o nos;
cyfanswm o 24 awr.

Cynlluniodd yr hen Roegwr Andronicws o Gyrrhws beiriant horologion o'r enw "Tŵr
y Gwynt" yn y Ganrif Gyntaf B.C. a oedd yn cynnwys clociau haul a rhannau
mecanyddol er mwyn dweud yr amser o fewn cyfnod o 24 awr.



https://cy.wikipedia.org/wiki/Austin

Austin yw prifddinas y dalaith Americanaidd, Texas, Unol Daleithiau. Dyma yw'r
bedwaredd ddinas fwyaf yn Texas a'r unfed ar ddeg ddinas fwyaf yn yr Unol
Daleithiau. Yn ogystal â hyn, Austin oedd y drydedd ddinas a ehangodd gyflymaf
yn y wlad rhwng 2000 a 2006. Mae gan Austin boblogaeth o 790,390. Y ddinas yw
canolbwynt diwylliannol ac economaidd yr ardal metropolitanaidd Austin–Round
Rock gyda phoblogaeth o tua 1.6 miliwn o bobl.

Sefydlwyd yr ardal yn ystod y 1830au ar lannau'r Afon Colorado gan ymgartrefwyr
gwyn, a alwodd y pentref yn Waterloo. Ym 1839, dewiswyd Waterloo fel prif ddinas
Gweriniaeth Texas a oedd newydd gael ei hannibyniaeth. Ail-enwyd y ddinas yn
Austin ar ôl Stephen F. Austin. Tyfodd y ddinas trwy gydol y bedwaredd ganrif ar
bymtheg a daeth yn ganolfan ar gyfer y llywodraeth ac addysg wrth i Gapitol
Talaith Texas a Phrifysgol Texas gael eu sefydlu yno. Wedi cyfnod o ddiffyg twf
ar ôl y Dirwasgiad Mawr parhaodd Austin ei datblygiad i fod yn ddinas a oedd yn
ganolbwynt technoleg a busnes.



https://cy.wikipedia.org/wiki/Atmosffer_y_Ddaear

Mantell o nwyon amddifynnol o amgylch y Ddaear yw atmosffer y ddaear (hefyd
"atmosffêr") sy'n ein hynysu oddi wrth newidiadau tymheredd eithafol a fyddai'n
digwydd hebddo.

Haen yr awyrgylch sy'n cynnwys 90% o'r osôn yw'r stratosffer. Mae'r haen denau o
osôn yn y stratosffer yn amsugno golau uwchfioled gan gynhyrchu gwres yn y
broses. Amrywia'r tymheredd o tua -75 °C yn y tropoffin yn y trofannau i tua
10 °C yn y stratoffin uwchben pegyn yr hemisffer haf. Y tropoffin sy'n gwanhanu
rhan yma'r atmosffer oddi wrth y Troposffer.

Mae'r thermosffer wedi ei leoli uwch y mesosffer ac is yr ecsosffer. Mae
ymbelydredd uwch fioled yn achosi ïoneiddiad yma. Mae'r thermosffer yn dechrau
tua 90 km uwch y ddaear ac yn ymestyn tua 600 km.

Mae'r ecsosffer yn ymdoddi i'r cyfrwng rhyngblanedol ac mae'n dechrau tua 600 km
uwch wyneb y ddaear. Prif gynnwys yr aer tenau yw swm bychan o ocsigen atomig i
fyny at 600 km a chyfran gyfartal o hydrogen ac heliwm. Mae yna fwy o hydrogen
nag o heliwm y tu hwnt i 2400 km.

Mae Carbon deuocsid (CO2) yn nwy hynod bwysig yn atmosffer y Ddaear. Mae'n 0.04%
(400 rhan allan o filiwn) o'r atmosffer. Er mai cymharol isel yw'r cryodiad
ohono yn yr atmosffer, fe all CO2 weithredu fel nwy tŷ gwydr ac mae iddo rôl
bwysig iawn yn y broses o reoli tymheredd wyneb y Ddaear.

Mae CO2 yn amsugno ac yn allyru ymbelydredd isgoch ar donfedd o 4.26 µm (modd
dirgrynol) a 14.99 µm (modd dirgrynol a phlygiadol). Casglwyd gwybodaeth am
grynodiadau a lefelau CO2 ers blynyddoedd, a gwelir nad yw'n sefydlog. Mae'r
data'n dangos ei fod wedi newid yn sylweddol gyda'r amrediad at ei uchaf tua 500
miliwn o flynyddoedd yn ôl (7,000 rha mewn miliwn) yn ystod y cyfnod Cambriaidd
ac ar ei isaf (180 rhan mewn miliwn) yn ystod y Rhewlifiad cwaternaidd, sef o
2.58 miliwn o flynyddoedd cyn y presennol (CP) hyd at y presennol.



https://cy.wikipedia.org/wiki/Arf_niwclear

Arf niwclear yw dyfais ffrwydrol sy'n defnyddio adwaith niwclar, un ai
ymholltiad niwclar neu gyfuniad o ymholltiad niwclar ac ymasiad niwclar. Mae'r
ddau fath o adwaith yn rhyddhau maint aruthrol o ynni o faint cymharol fychan o
fater. Gall arf niwclear fod yn daflegryn, bom, siel neu ffrwydryn tir. Ceir tri
math gwahanol o ddyfais niwclear: dyfais atomig, dyfais hydrogen a dyfais
niwtron.

Dim ond dau arf niwclar sydd wedi eu defnyddio mewn rhyfel erioed, gan yr Unol
Daleithiau - a hynny tua diwedd yr Ail Ryfel Byd. Ar 6 Awst 1945, gollyngwyd bom
atomig ar ddinas Hiroshima yn Japan, a thridiau'n ddiweddarch, gollyngwyd un
arall ar ddinas Nagasaki. Rhwng y ddau, lladdwyd tua 120,000 yn y tymor byr,
gyda mwy yn marw yn y tymor hir o effeithiau ymbelydredd, cansar gan fwyaf.

Ers hynny, mae dros dwy fil o arfau niwclar wedi eu ffrwydro mewn profion. Y
gwledydd y gwyddir i sicrwydd fod ganddynt arfau niwclar yw'r Unol Daleithiau,
Rwsia, China, y Deyrnas Unedig, Ffrainc, India, Pakistan a Gogledd Corea. Credir
fod gan Israel arfau niwclar, ond nid yw llywodraeth Israel wedi cadarnhau hyn.
Ar hyn o bryd,cyhuddir Iran gan yr Unol Daleithiau o fod yn y broses o ddatblygu
arfau niwclar, ond gwedir hyn gan lywodraeth Iran.

Mae arfau niwclear diweddar yn cynnwys y daflegryn Cruise. Arweiniodd cynlluniau
UDA i osod Cruise ar safleoedd ym Mhrydain a'r Almaen at argyfwng gwleidyddol ar
ddechrau'r 1980au. Cynhalid llu o brotestiadau mawr dros heddwch, er enghraifft
yn Greenham Common yn ne Lloegr a ger Mur Berlin yn yr Almaen.



https://cy.wikipedia.org/wiki/Arf

Arf yw unrhyw beth sydd wedi ei wneud i ladd neu niweidio person neu anifail.
Gellir defnyddio pethau nad ydynt wedi eu gwneud i'r pwrpas fel arf hefyd. Maent
yn cael eu defnyddio yn erbyn personau mewn rhyfel ac yn erbyn anifeiliaid wrth
hela.

Cofnodwyd defnydd o arfau syml gan tsimpansîaid, sydd wedi eu gweld yn eu
defnyddio ar gyfer hela. Yr arfau dynol cynharaf i'w darganfod hyd yma yw wyth
gwyawffon bren o'r Almaen, sy'n dyddio i tua 400,000 o flynyddoedd yn ôl. Roedd
yr arfau cynharaf o bren neu garreg, ond gyda chynnydd technolegol daethpwyd i'w
gwneud o efydd ac yna o haearn. Tua diwedd yr Oesau Canol, cyrhaeddodd powdwr
gwn i Ewrop o Tsieina, a datblygwyd arfau tân, yn enwedig y gwn. Nid oedd y
gynnau cynnar yn effeithiol iawn, ond gyda datblygiad y dechnoleg, cymerodd
gynnau o wahanol fathau le arfau megis y cleddyf a'r bwa.

Pan ddyfeisiwyd yr awyren yn gynnar yn yr 20g, datblygodd y defnydd o arfau
eraill, megis bomiau a ollyngir o'r awyr. Tua'r un cyfnod, datblygodd y defnydd
o nwy gwenwynig yn ystod y Rhyfel Byd Cyntaf, a welodd hefyd ddatblygiad y tanc.
Gwelodd yr Ail Ryfel Byd y defnydd cyntaf o arf niwclear.



https://cy.wikipedia.org/wiki/Apartheid

System yn Ne Affrica o gadw pobl o wahanol hil ar wahân oedd Apartheid
(Afrikaans, yn golygu "arwahanrwydd"). Gweithredwyd y system rhwng 1948 a 1994.
Dechreuwyd datblygu'r system pan gafodd De Affrica statws dominiwn
hunanlywodraethol o fewn yr Ymerodraeth Brydeinig, a daeth i'w llawn dŵf wedi
1948. Dechreuwyd cael gwared o'r system mewn cyfres o drafodaethau rhwng 1990 a
1993, gan ddiweddu gydag Etholiad Cyffredinol 1994, y cyntaf i'w chynnal yn Ne
Affrica gyda phawb yn pleidleisio.

Dosbarthwyd pob un o drigolion De Affrica i un o bedwar categori: Gwyn, Du, Lliw
neu Asiad. Bu llawer o wrthwynebiad i'r system gan y mwyafrif o'r boblogaeth yn
enwedig y bobl croenddu a oedd yn cael eu trin fel dinasyddion eilradd.
Dechreuwyd y system dan yr Ymerodraeth Brydeinig i gyfyngu ar symudiadau’r bobl
croenddu. Roedd yn rhaid iddynt gael caniatad ysgrifenedig wedi ei arwyddo i
gael symud o un ardal i'r llall. Effeithiwyd ar eraill hefyd megis yr Indiaid,
gan yr un deddfau, ac arweiniodd Mahatma Gandhi ymgyrch yn erbyn y deddfau yma
pan oedd yn gyfreithiwr ifanc yn Ne Affrica.

Datblygwyd y system yn fawr gan Dr Daniel Malan pan ddaeth yn Arlywydd y Blaid
Genedlaethol yn 1948. Pasiodd gyfres o ddeddfau oedd yn cyfyngu ar holl
hawliau'r bobl croenddu a lliw gan reoli eu symudiad yn llwyr.

Cyrhaeddodd y system ei hanterth yn ystod cyfnod Hendrik Frensch Verwoerd fel
Arlywydd. Penderfynodd ymestyn apartheid gan gyfyngu'r croenddu i famwledydd sef
y Bantwstanau, gan roi rhyw fath o hunanlywodraeth iddynt dan y Ddeddf Hyrwyddo
Hunan Reolaeth Bantw yn 1959. Roedd 7 Bantwstan i gyd gyda’r cyntaf ohonynt,
Transkei, wedi’i sefydlu yn 1962. Roedd 70% o boblogaeth croenddu De Affrica yn
byw ar 13% o’r tir. O ganlyniad i hyn roedd y tir yn y mamwledydd yn ddi-ffrwyth
ac felly aeth nifer o bobl croenddu i chwilio am waith yn y dinasoedd - o dan
gyflogwyr gwyn. Incwm blynyddol cyfartalog person du yn Ne Affrica oedd 100
Rand; degfed rhan o incwm cyfartalog person croenwyn.

I’r nifer o'r bobl croenddu nad oedd yn byw yn y mamwledydd gorfodwyd hwy i fyw
yn nhrefgorddau ar yrrion dinasoedd. Enghraifft o hyn yw’r trefgordd yn
Johannesburg, Soweto. Roedd 600,000 o bobl yn byw mewn 100,000 uned cartref.
Roedd 97% heb ddŵr tap ac roedd dros 85% heb drydan. Roedd diweithdra yn uchel
ac roedd y rhan fwyaf o blant yn dioddef o ddiffyg maeth.

Oherwydd y Ddeddf Addysg Bantw a basiwyd yn 1953 roedd y bobl croenddu a’r
croenwyn yn mynychu ysgolion ar wahân. Nid oedd rhaid i’r duon fynychu’r ysgol
ar ôl ysgol gynradd a gwariwyd deg gwaith llai o arian ar eu haddysg nag addysg
y gwynion. Pwrpas eu haddysg oedd i’w cadw i lawr yn economaidd a gwleidyddol.
Nid oeddynt yn dysgu Afrikaans na Saesneg sef prif ieithoedd masnach De Affrica
ac roedd eu haddysg yn sylfaenol iawn i’w paratoi ar gyfer y swyddi llai medrus.
Yn syml roedd y system addysg yn dysgu’r bobl croenddu i wybod eu lle israddol
yn y gymdeithas.

Roedd y Ddeddf Atal Comwinyddiaeth a basiwyd yn 1950 yn atal unrhyw wrthwynebiad
gwleidyddol, ac yn yn anghyfreithloni i'r croenddu brotestio a streicio. Yn y
1960au tynhawyd ar y rheolau hyn gan basio’r Ddeddf Ddifrodi a oedd yn
caniatáu’r gosb eithaf i wrthwynebwyr gwleidyddol a’r Ddeddf Di-dreial a oedd yn
rhoi’r hawl i heddwas arestio unrhyw un a’u carcharu am 90 diwrnod (ymestynwyd
hyn i 180 diwrnod yn hwyrach). Yn 1969 sefydlwyd BOSS, sef llu o heddlu cudd a
oedd yn rhoi cymorth i'r heddlu cyffredin i sicrhau bod deddfau Apartheid yn
cael eu gorfodi.

Roedd cwmni darlledu De Affrica’n gryf o blaid y bobl wynion ac felly nid
oeddynt yn darlledu unrhyw beth gwrth-apartheid. Nid oedd gan bapurau newydd yr
hawl i gyhoeddi unrhyw beth yn erbyn apartheid ac yn y 1960au carcharwyd
golygydd y ‘Rand Daily Mail’ am ysgrifennu am yr amodau gwael yn y carchar.
Ataliodd y llywodraeth hefyd cyhoeddi llyfrau gwrth-apartheid. Disgrifwyd De
Affrica fel "Gwladwriaeth yr Heddlu".

Roedd llenyddiaeth ddu De Affrica yn adlewyrchu tensiynau gwleidyddol a
chymdeithasol y wlad. Cyhoeddwyd nifer o lyfrau a oedd yn feirniadol iawn o
Apartheid. Roedd diwylliant pobl croenddu De Affrica yn amlwg gyda dawns egnïol
y ‘tsabe tsabe’ yn boblogaidd. Ond roedd deddfwriaeth y llywodraeth hefyd yn
mygu eu creadigrwydd gyda’r Ddeddf Ardaloedd Grwpiau a basiwyd yn 1950 a gaeodd
yr adeiladau dawnsio, celf a cherddoriaeth. O ganlyniad, roedd yn rhaid i nifer
o gerddorion ffoi dramor gyda’r diwylliant croenddu wedi’i gyfyngu i’r
trefgorddau. Ymestynwyd hyn gan Ddeddf Sefydliadau Sy’n Derbyn Cymorth Y
Wladwriaeth a basiwyd yn 1957 oedd yn arwahanu lleoedd cyhoeddus fel
llyfrgelloedd a mannau adloniant.

Prif lais dros newid economaidd a gwleidyddol yn Ne Affrica oedd Cyngres
Genedlaethol Affrica (ANC). Nod yr ANC oedd ymladd am ddiwed i Apartheid drwy
ddulliau heddychlon a di-drais. Ym Mehefin 1952, cerddodd miloedd o dduon drwy
ardaloedd gwaharddedig heb eu trwyddedau. Eu bwriad oedd i’w gwneud yn amhosib
i’r llywodraeth weithredu’r Ddeddf Ddiddymu Trwyddedau. Ymatebodd y llywodraeth
drwy arestio a aeth ymlaen am 6 mis ac erbyn Rhagfyr 1952 roedd 8,000 o dduon yn
y carchar. Ym Mehefin 1955 daeth aeloadu’r ANC at ei gilydd i drafod Siarter
Ryddid a fynnodd gydraddoldeb gwleidyddol i bawb. Eto ymatebodd y llywodraeth
drwy arestio gan gyhuddo’r arweinwyr o frad. Aeth y treialon brad ymlaen am ddwy
flynedd a chafodd y prif arweinwyr eu dedfrydu. Gyda’r methiant yn nulliau
heddychlon o anufudd-dod sifil yr ANC ffurfiwyd y PAC, sef Cyngres Pan Affrica
yn 1959 dan arweiniad Robert Sobukwe. Roeddynt yn credu taw’r unig ffordd o gael
gwelliant i’w sefyllfa oedd drwy ddulliau treisgar a chynfyd. Roeddynt yn
gwrthod cyd-weithredu â’r gwynion ac felly’n groes i ewyllys yr ANC. Yn syml
roedd yr ANC am gael De Affrica i bawb, ac roedd y PAC am gael De Affrica i’r
Affricanwyr yn unig.

Blwyddyn ar ôl i’r PAC gael ei ffurfio, aethont ati i drefnu protest dros y wlad
i gyd yn erbyn trwyddedau. Roedd yn ymgyrch di-drais er llawer yn fwy cynfyd na
gweithredoedd yr ANC ynghynt. Ar Fawrth 21, 1960 casglodd 20,000 o bobl yn
nhrefgordd Sharpeville. Dywedodd dystion yn ddiweddarach bod y dorf ddim yn gas
ond yn swnllyd. Cwympodd un swyddog gan arwain at yr heddlu yn saethu at y dorf
gan ladd 69 person ac anafu 186 arall. Diwrnod wedi’r digwydd galwodd y duon am
ddiwrnod o alaru ac felly arhosod yr affricanwyr gartref mewn protest. Ymatebodd
y llywodraeth gan wahardd y PAC a’r ANC. Arestiwyd 18,000 o bobl gan gynnwys
Sobukwe a gafodd ei ddedfrydu, a chyhoeddwyd stâd o argyfwng gan y llywodraeth.
Ychydig o ddiwrnodau yn ddiweddarach gorymdeithiodd miloedd o dduon i’r senedd
gan fynnu bod yr arweinwyr yn cael eu rhyddhau, ac eto ymatebodd y llywodraeth
drwy alw am stâd o argyfwng. Yn dilyn y digwyddiad cryfhaodd y farn ryngwladol
yn erbyn Apartheid a dechreuodd fusnesau amau eu dyfodol yn Ne Affrica.

Ar ôl Sharpeville gorfodwyd i’r ANC a’r PAC weithredu’n dan-ddaearol. Sefydlodd
yr ANC gangen dreisgar, Umkhonto we Sizwe, sef Gwaywffyn y Genedl (MK). Dan
arweiniad Nelson Mandela trefnodd yr MK nifer o ymgyrchoedd bomio yn erbyn
swyddfeyd post a rheilffyrdd nes i Mandela gael eu harestio yn 1962 am ddifrod.
Cafwyd achos llys mawr yn Rivonia lle rhoddodd y llywodraeth ddelwedd wael o’r
ANC. Cafwyd prif arweinwyr yr MK yn euog ac fe’u dedfrydwyd i oes yn y carchar.
Sefydlodd y PAC adran dreisgar hefyd sef POQO (Pur), oedd yn ymgyrchu’n dreisgar
yn erbyn y llywodraeth.

Cryfhaodd y gwrthwynebiad yn y 1970au gyda’r genhedlaeth iâu llawer yn fwy parod
i wrthwynebu’r llywodraeth na’u rhieni. Yn 1976 cyhoeddodd y llywodraeth dylid
cyflwyno hanner addysg y duon drwy gyfrwng yr iaith Afrikaans sef iaith roedd y
duon yn ei chasáu. Afrikaans oedd iaith y gormeswr ac yn symbol o’u dioddefaint.
Felly ym mis Mehefin 1976 gorymdeithiodd 20,000 o fyfyrwyr yn nhrefgordd Soweto.
Nid oedd yn brotest cynhyrfus ond trodd yn dreisgar ar ôl i’r heddlu ddechrau
taflu nwy dagrau arnynt gan saethu 2 berson ac anafu 12. Ffrwydrodd y trais gyda
phobl yn llosgu adeiladau dros Dde Affrica i gyd. Lladdwyd dros 700 o bobl ac
arestiwyd miloedd, y rhan fwyaf ohonynt oedd plant. Yn dilyn y digwyddiad
gwaharddwyd pob mudiad ymwybyddiaeth y duon gan gynnwys SASO.

Nid oedd y duon yn hollol unedig yn eu gwrthwynebiad i Apartheid. Roedd y Blaid
Inkatha ya KwaZulu, dan arweiniad arweinydd y famwlad KwaZulu, Buthelezi, am
gael annibyniaeth o Dde Affrica. Cefnogodd y llywodraeth y syniad hwn a achosodd
llawer o drais rhwng yr ANC ac Inkatha gan fod eu syniadau yn groes i syniadau’r
ANC o un De Affrica unedig.

Er taw’r duon oedd y prif wrthwynebiad i Apartheid roedd nifer o grwpiau
ymgyrchu gwyn hefyd. Roedd Plaid Unedig De Affrica yn gwrthod Apartheid ond yn
credu mewn arwahanu. Roedd y Blaid Flaengar o blaid gwarchod hawliau dynol ac
felly’n gwrthwynebu’r system yn gryf. Roedd y Blaid Ryddfrydol hefyd yn
gwrthwynebwyr i’r system er nid oeddynt yn gryf iawn ac felly ni chawsont lawer
o effaith. Roedd Plaid y Gyngres hefyd yn gwrthod hiliaeth ond oherwydd eu nifer
o aelodau comiwnyddol nid oedd yn gryf iawn ac fe'i gwaharddwyd yn y 1960au.
Roedd y mudiad hawliau dynol, Black Sash, sef grŵp o fenywod gwyn yn ymgyrchu yn
erbyn Apartheid gan roi cymorth i deuluoedd du tlawd. Roedd unigolion gwyn hefyd
yn gwrthwynebu Apartheid fel Tad Trevor Huddleston ac yr Esgob Ambrose Reeves a
oedd yn ymgyrchu'n ddi-drais. Yn 1983 sefydlwyd y Ffrynt Democrataidd Unedig
(UDF) sef grŵp o bobl o bob lliw a llun a oedd am weld diwedd i Apartheid. Gyda
2,000,000 o aelodau roedd yn fygythiad mawr i’r Blaid Genedlaethol. Roedd yr
awdur a dramodydd Athol Fugard (ganwyd 11 Mehefin 1932) yn un o nifer yn y
celfyddyddau yn ysgrifennu am Apartheid fel yn ei ddrama 'The Island' (1972) ar
y cyd â John Kani, a Winston Ntshona a seilwyd ar fersiwn o Antigone.

Roedd y Gymanwlad Brydeinig yn gwrthwynebu Apartheid ac roedd Verwoerd yn dadlau
ei bod yn cael ei dylanwadu gan wledydd Affricanaidd eraill oed newydd ennill eu
hannibyniaeth. Felly yn 1960 pleidleisiodd wynion De Affrica i adael y Gymanwlad
i ffurfio gweriniaeth ei hun.

Roedd y Cenhedloedd Unedig hefyd yn gwrthwynebu Apartheid ar ôl iddynt
gyhoeddi’r Datganiad Cyffredinol Hawliau Dynol yn 1948 a oedd yn datgan bod pob
hil yn gyfartal. Ar ôl 1948 bu’r Cenhedloedd Unedig yn gweithredu yn erbyn De
Affrica gan ei beirniadu'n hallt ar ôl digwyddiadau fel Sharpeville yn 1960.
Roedd y Cenhedloedd Unedig hefyd yn gwrthwynebu rheolaeth De Affrica o Namibia
gan ddatgelu bod ei pholisi yn arwain at raniadau gwleidyddol ac felly’n arwain
at beryglon diogelwch. Ar ôl y Rhyfel Byd Cyntaf cafodd Namibia (cyn-diriogaeth
Almaeing) ei gwneud yn fandad i Dde Affrica. Cymerodd Dde Affrica fantais o hyn
gan estyn Apartheid iddi erbyn 1945. Gorchmynodd y Cenhedloedd Unedig bod De
Affrica yn ildio Namibia ond gwrthododd gan ddechrau integreiddio’r mandad i Dde
Affrica ei hun. Yn 1960 sefydlwyd grŵp gerila SWAPO yn Namibia a fu’n ymladd
rhyfel cartref yn erbyn milwyr De Affrica. Parhaodd y trais am 40 mlynedd nes i
Namibia gael annibyniaeth yn 1990.

Ar ôl i’r ANC a’r PAC gael eu gwneud yn anghyfreithlon yn 1960 aethont ati i
sefydlu swyddfeydd dros y byd. Yn 1963 sefydlont yr OAU oedd yn cydweithredu â’r
Cenhedloedd Unedig i ynysu De Affrica drwy orfodi sancsiynau. Nid oedd yr OAU yn
llwyddianus oherwydd nid oedd yn bosib iddi sefydlu’n barhaol yng nghwledydd a
oedd newydd ennill annibyniaeth oherwydd eu heconomïau gwan a oedd yn ddibynnol
ar Dde Affrica.

Yn 1960, pleidleisiodd y Cenhedloedd Unedig i orfodi sancsiynau economaidd ar
Dde Affrica gan ddechrau annog i’w haelodau dorri cysylltiadau masnachol â hi.
Torrwyd y cyflenwad arfau i Dde Affrica ac yn y 1970au gwaharddodd OPEC olew
iddi. Yn y 1980au dwysaodd y sancisynau gyda’r Undeb Ewropeaidd yn gorfodi
sancisynau economaidd a'r Unol Daleithiau yn gwrthod benthyciadau a
buddsoddiadau o fewn De Affrica. Caeodd nifer o fusnesau yn Ne Affrica fel
CocaCola a General Motors a gwrthododd y Llychlyn nwyddau o Dde Affrica. Nid
oedd y sancsiynau econonaidd yn effeithiol iawn mewn gwlad gyfoethog fel De
Affrica. Ni osodwyd y sancsiynau yn ddigon cyson i gael effaith fawr ac nid oedd
gwledydd fel Prydain a'r Unol Daleithiau yn barod i wrthwynebu De Affrica
oherwydd roeddynt yn dibynnu ar ei mineralau a’i chymorth wrth wrthwynebu
comiwnyddiaeth. Serch hyn roedd yna ergyd mawr ar economi De Affrica pan
wrthododd fanciau’r gorllewin benthyciadau iddi gan achosi dirwasgiad economaidd
yn y 1980au.

Nid oedd Verwoerd yn caniatáu i dduon gynrychioli ei wlad ym myd chwaraeon ac
felly yn y 1970au fe ddechreuwyd boicotio De Affrica ym myd chwaraeon.
Gwaharddwyd De Affrica o’r Gemau Olympaidd a chyhoeddodd y Cenhedloedd Unedig
basai unrhyw wlad â chysylltiadau chwaraeon gyda De Affrica yn cael ei gwahardd
o’r Gemau Olympaidd. Cyhoeddodd y Cenhedloedd Unedig hefyd y Datganiad
Rhyngwladol Yn Erbyn Apartheid Ym Myd Chwaraeon a waharddodd Dde Affrica o
unrhyw ddigwyddiad chwaraeon mewn ymgais i ynysu’r wlad yn ddiwylliannol. Roedd
y boicotio chwaraeon llawer yn fwy llwyddiannus na’r sancsiynau economaidd
oherwydd roedd De Affricanwyr gwynion yn gefnogwyr brwd o chwaraeon ac felly
rhoddont lawer o bwysau ar y llywodraeth i wella sefyllfa’r duon. Yn y 1980au fe
waharddwyd cricedwr Seisnig am 3 blynedd am dorri’r boicot ac roedd nifer o bobl
enwog yn cefnogi’r boicot gan roi llawer o bwysau ar lywodraeth Dde Affrica.

Anfonodd ddigwyddiadau fel Sharpeville fraaw anferth ymysg cyhoedd y byd gan
ddechrau ymgyrch mawr rhyngwladol yn erbyn Apartheid. Fe sefydlwyd mudiad yr IDF
a oedd yn gweithredu’n ddi-drais gyda’r nod o weld De Affrica ddemocrataidd heb
hiliaeth. Fe gasglont arian i amddiffyn pobl oedd ar brawf am wrthwynebu
Apartheid. Gwnaethont hefyd dynnu sylw i propaganda llywodraeth yn Ne Affrica.
Roedd y Mudiad Gwrth Apartheid hefyd yn ymgyrchu dros y byd i gyd. Fe gynhaliont
brotestiadau dros y byd gan roi grantiau i’r ANC. Ym Mhrydain gwnaeth y mudiad
foicotio banciau a oedd â chysylltiadau â De Affrica a chynhaliwyd
gwrthdystiadau y tu fas i gwmnïau Prydeinig a oedd â chysylltiadau masnachol.

Yn 1978 daeth P.W. Botha yn Arlywydd De Affrica. Roedd yna ddirwasgiad
economaidd oherwydd y sancsiynau, roedd tŵf anferth yn y boblogaeth wedi bod, ac
roedd ymosodiadau gerila yn gyson. Roedd yn sylweddoli bod angen newid ond nid
oedd am roi’r gorau i Apartheid. Er mwyn ceisio datrys problemau’r wlad
cyflwynodd y Strategaeth Lwyr. Crëodd ddosbarth canol o Affricanwyr duon gyda
hawliau a sgiliau newydd a fyddai'n gwrthsefyll y gweithredwyr duon yn y
trefgorddau. Gwnaeth wledydd cyfagos yn ddibynol yn economaidd ar Dde Affrica ac
felly’n amddiffyn y wlad rhag ymosodiadau gerila. Fe adawodd hefyd i bobl dduon
rhannu eu barn am rai materion gwleidyddol a chafodd wared o lawer o ddedfau
‘petty apartheid’ gan wneud undebau’n gyfreithlon, diddymu'r deddfau priodas,
perthnasoedd a thrwyddedau. Yn 1984 aeth ati i newid y cyfansoddiad gan greu
senedd gyda 3 siambr gydag Asiaid, lliw, a’r gwynion ar wahân.

Roedd nifer yn dadlau ei fod yn ehangu Apartheid drwy wneud hyn gan fod hiliau
dal i fod ar wahân, roedd rhaid i benderfyniadau gwleidyddol gan yr Asiaid neu’r
bobl liw gael eu cymeradwyo gan y bobl wynion ac roedd duon wedi eu torri i
ffwrdd o wleidyddiaeth yn llwyr. Nid oedd eu syniadau yn ddigon pellgyrhaeddiol
oedd y farn ryngwladol.[angen ffynhonnell]

Yn y 1980au cynyddodd wrthwynebiad y duon. Galwodd yr ANC i’w aelodau ei gwneud
yn amhosib i’r llywodraeth weithredu. Bu llawer o aflonyddwch yn nhrefgorddau
Transvaal yn erbyn rhannau o’r Strategaeth Lwyr ac roedd protestiadau heddychlon
yn troi’n chwerw dros y wlad i gyd. Bu llawer o drais rhwng yr ANC ac Inkatha
gyda’r ANC yn eu cyhuddo o gyd-weithio gyda’r llywodraeth. Wrth agosáu at ryfel
cartref galwodd y llywodraeth am stâd o argyfwng. Erbyn 1986 roedd 800 o bobl
wedi eu lladd, 20,000 o bobl wedi eu hanafu, a 14,000 wedi eu harestio. Mewn
cais i atal y trais gwnaeth Botha ei ‘Araith Rubicon’ yn 1985. ‘Rubicon’ yw’r
gair Afrikaans am ‘ddim troi ‘nôl’ felly roedd y byd i gyd yn disgwyl newidiadau
mawr. Siomwyd y byd gan ei araith a oedd yn dangos nid oedd yn bwriadau newid
llawer o gwbl. Roedd yn amlwg nid oedd y llywodraeth yn barod i newid y sefyllfa
ac felly gadawodd fwy o fusnesau Dde Affrica ac fe sefydlodd yr Unol Daleithiau
Fudiad Gwrth Apartheid. Yn 1988 roedd y sancsiynau yn achosi dirwasgiad
economaidd, ac roedd holl drais wedi tynnu’r wlad at ryfel cartref bron.

Daeth yr ateb o’r Blaid Genedlaethol ei hun pan gafodd Botha strôc a daeth F. W.
de Klerk yn Arlywydd yn 1989. Roedd de Klerk yn sylweddoli bod Apartheid methu
parhau a bod rhaid rhannu’r pŵer rhwng yr hiliau. Yn 1990 cyfreithlonodd yr ANC
a’r PAC a rhyddhaodd y carcharorion gwleidyddol. Gyda Nelson Mandela yn ôl yn yn
ei rôl fel arweinydd yr ANC dechreuodd drafod gyda’r llywodraeth a chytunodd yr
ANC gael cadoediad. Yn 1991 diddymwyd y ddeddfau perchen tiroedd, ardaloedd byw
a dosbarthu hil. Cyhuddwyd Inkatha o fod yn fradwyr gan yr ANC pan ddaeth yn
amlwg eu bod wedi derbyn arian wrth y llywodraeth ac felly ffrwydrodd y trais
rhyngddynt unwaith eto.

Ym mis Medi 1991 llofnodwyd y Cytundeb Heddwch Cenedlaethol ac yn Rhagfyr 1991
daeth bleidiau at ei gilydd heblaw am Inkatha i drafod CODESA, sef Cytundeb Ar
Gyfer De Affrica Ddemocrataidd. Daethont at ei gilydd i drafod cyfansoddiad
newydd hefyd. Fe gytunont o'r diwedd ar ffurfio De Affrica rhydd lle byddai’r un
hawliau a dinasyddiaeth gan bawb. Er mwyn atal trais o’r dde cynhaliodd de Klerk
reffrendwm ar gyfer y gwynion yn unig a chytunodd Mandela yn awyddus i bethau
barhau. Rhoddodd 68% o’r gwynion eu cefnogaeth. Yn 1992 gwaethygodd y trais yn
Transvaal a Boipatong lle saethwyd a thrywanwyd 45 person i'w marwolaeth. Roedd
yna hefyd llofruddiaethau cyson rhwng yr ANC ac Inkatha ac ym mis Medi 1992
saethodd filwyr 200 person yn ngorymdaith yn Bisho. Gyda’r trais parhaol a’r
dirwasgiad economaidd sylweddolodd wleidyddion bod angen newid. Yn Ebrill 1993
bu trafodaethau rhwng y PAC a’r gwynion ar y dde.

Ar ddechrau 1994 dechreuwyd paratoi ar gyfer pleidlais i bawb yn Ne Affrica; deg
gwaith yn fwy nag unrhyw etholiad erioed o’r blaen. Cynhaliwyd yr etholiad dan
gyfansoddiad dros dro gyda chynrychiolaeth gyfrannol. Ar Ebrill 27, 1994
enillodd yr ANC fuddugoliaeth o 62% er nad oedd hyn yn fwyafrif ac felly nid
oeddynt yn gallu ffurfio cyfansoddiad eu hun. Enillodd y Blaid Genedlaethol 20%
o’r bleidlais a daeth Inkatha yn drydydd gyda 11%. Mewn seremoni lliwgar yn
Rivonia ym Mai 1994 daeth Nelson Mandela yn Arlywydd De Affrica gyda de Klerk yn
ddirprwy Arlywydd. Yn fuan cafodd y sancsiynau eu codi ac fe ail-grëwyd
cysylltiadau diwylliannol. Ailddechreuodd berthynas fasnachol gyda’r Undeb
Ewropeaidd ac ailddechreuodd y berthynas gyda’r Gymanwlad.



https://cy.wikipedia.org/wiki/Anialwch

Ardal heb llawer o law yw anialwch (diffeithwch). Ceir anialwch iâ a thwndra
mewn ardaloedd oer, ac anialwch sych mewn ardaloedd poeth. Ceir anialwch sych
mewn nifer o ardaloedd: mewn ardaloedd isdrofannol (e.e. Sahara, Gobi a
Kalahari), mewn ardaloedd arfordirol (e.e. Atacama a Namib), mewn basnau mawr yn
y mynyddoedd (e.e. y Great Basin), neu y tu hwnt i fynyddoedd. Mewn llawer
ohonynt does dim ond tywod, cerrig neu halen.

Ychydig iawn o drigfannau a geir yn yr anialwch. Yn draddodiadol mae nifer o'i
drigolion yn byw bywyd nomadaidd neu led-nomadaidd. Ond lle ceir dŵr ceir
gwerddonau ffrwythlon ac mae'r enghreifftiau mwyaf ohonynt yn cynnal trefi a
phentrefi pur sylweddol, yn arbennig yn y Sahara ac Anialwch Arabia.

Erbyn hyn mae analeiddio (desertification) yn broblem byd-eang. Oherwydd erydiad
ac amaethyddiaeth gor-ddyfal, mae anialwch yn ehangu pob blwyddyn, yn bennaf yng
ngogledd Affrica (y Sahel), ond hefyd yn ardaloedd eraill yn Affrica, canolbarth
a de Asia, Awstralia, gogledd a de America a de Ewrop.



https://cy.wikipedia.org/wiki/Angharad_Tomos

Awdures ac ymgyrchydd iaith Cymreig yw Angharad Tomos (ganed 19 Gorffennaf
1958).

Fe'i ganed ym Mangor, Gwynedd ym 1958, a chafodd ei magu gyda'i pum chwaer yn
Llanwnda ger Caernarfon. Mynychodd Ysgol Gynradd Bontnewydd ac Ysgol Dyffryn
Nantlle. Cychwynodd ei haddysg uwch ym Mhrifysgol Cymru, Aberystwyth, ond bu
iddi adael er mwyn gweithio i Gymdeithas yr Iaith. Cafodd radd ym Mhrifysgol
Cymru, Bangor yn ddiweddarach.

Mae'n ymgyrchydd iaith digyfaddawd, yn llenor disglair, ac wedi gwneud cyfraniad
enfawr gyda'i llyfrau i blant. Bu'n gadeirydd Cymdeithas yr Iaith. Enillodd
goron Eisteddfod yr Urdd â'i chyfrol Hen Fyd Hurt ym 1982.

Mae hi'n ysgrifennu a darlunio llyfrau i blant, gan gynnwys ei chyfres Rwdlan, a
leolir yng Ngwlad y Rwla. Rala Rwdins oedd y gyfrol gyntaf yn y gyfres hon,
cyhoeddwyd gan Y Lolfa ym 1983.

Ym 1985 derbyniodd wobr yr Academi Gymreig am ei nofel Yma o Hyd sydd am fywyd
carchar y cafodd hi ei hun brofiad ohnno fel ymgyrchydd iaith. Enillodd Fedal
Ryddiaith yr Eisteddfod Genedlaethol ddwywaith, ym 1991 ac ym 1997, a Gwobr Tir
na n-Og ddwywaith yn ogystal,

Enillodd Wobr Mary Vaughan Jones yn 2009 am ei chyfraniad tuag at llenyddiaeth
plant yng Nghymru.



https://cy.wikipedia.org/wiki/Alotrop

[[Image:Diamond and graphite.jpg|thumb|300px|Esiampl o alotropaeth: Diamwnt a
graffit sy'n ddau alotrop o garbob. Mae'r ddau'n ffurfiau pur o'r un elfen ond
fod ganddynt o ran eu strwythur crisialaidd.

Mae gan rai elfennau yn eu ffurf bur fwy nag un ffurf posibl i'w hadeiledd
cemegol. Gelwir y gwahanol ffurfiau hyn yn alotropau. Ffurf ar yr elfen bur yw
alotrop yn hytrach na ffurf ar foleciwlau o ragor nag un elfen (a elwir yn
isomer). Diffiniad elfen yw bod i bob atom o'r un elfen yr un nifer o brotonau.
Mae'r term alotrop yn cynnwys moleciwlau o atomau o un elfen yn unig megis nwyon
deuatomig. Ni ddylid cymysgu alotropau gyda ffurfiau ffisegol gwahanol megis
nwy, hylif, solid. Un ffurf benodol o'r elfen yw'r ffurf sefydlog o dan unrhyw
amodau (e.e. gwasgedd a thymheredd) penodol ond, os yw'r trawsnewidiad o un
ffurf i'r llall yn digwydd yn araf gan fod ynni actifadu uchel i'r broses, gall
sawl ffurf o elfen fodoli ar yr un pryd. Mae gan alotropau o'r un elfen
briodweddau gwahanol gan fod y bondio cemegol rhwng yr atomau ynddynt wedi eu
trefnu'n wahanol, e.e. cymharer priodweddau tra gwahanol diemwnt a graffit, dau
alotrop o garbon, isod.

Mae ocsigen yn bodoli ar ddwy ffurf gyffredin, hynny yw, dau alotrop. Mae rhan
helaeth yr ocsigen yn yr atmosffer yn bodoli ar ffurf nwy deuatomig di-liw, O2.
Bodola hefyd alotrop arall a elwir yn oson, sef ocsigen triatomig O3 sydd yn nwy
glas golau neu'n hylif glas cyfoethog. Mae oson yn ffurfio o'r ocsigen deuatomig
o dan amodau ynni uchel, naill ai ynni trydanol neu ynni electromagnetig
uwchfioled. Mae oson yn ymgasglu fel haen oson o amgylch y ddaear lle mae'n cael
ei ffurfio a'i ddadelfennu gan ymbelydredd uwchfioled o ynni uchel, a thrwy hyn
yn hidlo'r ymbelydredd hwn rhag iddo i gyd gyrraedd wyneb y ddaear.

Mae gan carbon ddwy ffurf arferol, sef diemwnt a graffit, ill dwy yn solidau.
Mae graffit yn ffurf sefydlog a diemwnt yn ffurfio o dan wasgedd uchel iawn
ynghyd â gwres. Mae ganddynt briodweddau a gwerthoedd gwahanol iawn i'w gilydd.
Mae gan ddiemwnt adeiledd cemegol ar ffurf dellten detrahedrol. Mae natur
crisial cryf iddo, mae trawsyriannedd uchel ganddo ac mae'n galed iawn ar raddfa
facrosgobig. Mae gan graffit adeiledd cemegol ar ffurf haenau gwastad llydan o
gylchoedd hecsagonal o garbon a'r adeiledd hwnnw'n gyfunedig (sef rhwymynnau
cyfalent sengl a dwbl am yn ail). Dim ond gafael llac sydd gan un haen ar haen
arall a gallant lithro'n rhwydd heibio i'w gilydd. Oherwydd hyn mae graffit yn
lled-ddargludydd, prin fod iddo drawsyriannedd o gwbl, ac mae'n feddal iawn.
Defnyddir graffit yn aml fel iraid.

Yn ddiweddar, canfuwyd alotropau eraill o garbon sydd ag adeiledd cemegol o
foleciwlau sfferig. Gelwir aelodau o'r teulu hwn yn ffwlerenau. Mae pob moleciwl
o'r ffwleren mwyaf cyfarwydd, sef ffwleren Buckminster, yn cynnwys 60 atom o
garbon.

Mae gan ffosfforws dri alotrop: gwyn (solid crisialog), coch (solid polymerig),
a du (lled-ddargludydd, cydweddol â graffit). Y ffurfiau coch a gwyn yw'r rhai
mwyaf cyfarwydd, a'r ddwy wedi eu hadeiladu o ddellt o detrahedra P4. Yn yr
alotrop gwyn mae pob tetrahedra yn cadw ar wahân. Yn yr alotrop coch ffurfia'r
tetrahedra gadwynau. Mae ffosfforws gwyn yn cynnau mewn aer, felly cedwir yr
elfen o dan ddŵr. Nid yw'r alotropau eraill mor adweithiol â'r un gwyn.



https://cy.wikipedia.org/wiki/Alger

Alger neu Algiers (Arabeg al-Jazā'ir) yw prifddinas Algeria. Wedi'i lleoli yng
nghanol arfordir Algeria ar y Môr Canoldir, Alger yw un o'r prif borthladdoedd
ar y môr hwnnw a dinas fwyaf y wlad. Mae'r casbah (yr hen ddinas) ar restr
UNESCO o Safleoedd Treftadaeth y Byd yn Affrica.

Cafodd Alger ei sefydlu gan y Ffeniciaid dros 2600 mlynedd yn ôl ond erbyn i'r
Arabiaid gyrraedd yn y 7g roedd yn bentref bach dibwys. Cafodd ei datblygu gan
yr Arabiaid o'r 10g ymlaen a thyfodd yn gyflym i fod yn ddinas fawr a
llewyrchus. Yn y 16g fe'i meddianwyd gan y Tyrciaid Otomanaidd ac fe'i defnyddid
fel gwersyll ar gyfer môr-ladron Barbari, e.e. Khair-ed-din Barbarossa, a
gipiodd y ddinas yn 1539.

Cipiodd Ffrainc y ddinas oddi ar Dwrci yn 1830 a'i gwneud yn brifddinas ei
thalaith newydd, Algeria. Sefydlwyd Prifysgol Alger yn 1879. Yn ystod yr Ail
Ryfel Byd Alger oedd pencadlys lluoedd y Cynghreiriaid yng Ngogledd Affrica ac,
am gyfnod, yn bencadlys llywodraeth alltud Ffrainc. Bu'r ddinas yn dyst i ymladd
ar sawl achlysur yn ystod y frwydr dros annibyniaeth i'r wlad ar Ffrainc
(1954-1962).



https://cy.wikipedia.org/wiki/Alban

Gwlad yng ngogledd orllewin Ewrop yw'r Alban (hefyd Sgotland) (Gaeleg yr Alban:
Alba; Sgoteg a Saesneg: Scotland). Perthynai trigolion ei deheudir i'r un grŵp
ethnig a phobl Cymru am gyfnod o fileniwm, gyda'r Frythoneg Orllewinol (ac yna'r
Gymraeg) yn cael ei siarad o lannau'r Fife i Fynwy. Mae felly'n un o'r gwledydd
Celtaidd ac yn un o wledydd Prydain, enwog am ei wisgi. Ar 18 Medi cynhaliwyd
Refferendwm annibyniaeth i'r Alban, 2014 a flwyddyn yn ddiweddarach cafwyd
Etholiad Cyffredinol lle gwelwyd newid syfrdanol yng nghenedlaetholdeb ei
thrigolion.

Sant Andreas, un o apostolion Iesu Grist, yw nawddsant yr Alban - y 30ain o
Dachwedd yw dyddiad dygwyl Sant Andreas. Roedd yr Alban yn deyrnas annibynnol
tan y 18g. Ar y 26ain o Fawrth 1707, unwyd senedd yr Alban â senedd Lloegr a
ffurfiwyd teyrnas unedig Prydain Fawr. Ail-sefydlwyd senedd yr Alban yn 1999 fel
senedd ddatganoledig o dan lywodraeth Llundain.

Siaredir dwy iaith frodorol yn yr Alban yn ogystal â'r Saesneg - Gaeleg a
Sgoteg. Mae Gaeleg yn iaith Geltaidd. Hi oedd iaith wreiddiol teyrnas yr Alban
ac mae'n dal yn iaith fyw yn y gogledd orllewin. Mae Sgoteg yn perthyn i'r
Saesneg, ac fe'i hystyrir yn dafodiaith Saesneg gan rai, er bod Llywodraeth yr
Alban a Siarter Ieithoedd Lleiafrifol Ewrop yn ei chyfrif yn iaith leiafrifol
draddodiadol. Mae'n dal i gael ei siarad yn nwyrain a de'r Alban.

O ran arwynebedd, mae'r tir mawr yn draean y gweddill o wledydd Prydain, sef
78,772 km2 (30,414 millt sg),. Mae felly tua'r un maint â'r Weriniaeth Tsiec. Yr
unig ffin wleidyddol ydy hwnnw yn ne'r wlad gyda Lloegr, sy'n 96 cilometres
(60 mi) - rhwng aber yr Afon Tweed yn y dwyrain hyd at Merin Rheged (Solway
Firth) Saif Iwerddon 30 km i'r gorllewin o benrhyn Kintyre; Mae Norwy 305 km i'r
gogledd ddwyrain, ac mae Ynysoedd Faroe 270 km i'r gogledd.

Mae'r Alban yn nodedig am ei mynyddoedd. Yn ystod y cyfnod Pleistosen, roedd y
wlad wedi'i gorchuddio o dan rew ac mae olion y rhewlifau i'w gweld yn amlwg ar
y tirwedd. Y prif nodwedd ddaearegol yw'r ffalt a red o Arran hyd at Stonehaven
ac mae'r creigiau sydd i'r gogledd o'r ffin hwn (sef Ucheldir yr Alban) yn hen
iawn ac yn perthyn i gyfnod Cambriaidd a Chyn-Gambriaidd.

Mae'r iseldir yn perthyn i ddau gyfnod gwahanol; mae gogledd yr iseldir yn
perthyn i'r Paleogen a'r de'n perthyn i'r cyfnod Silwraidd, sef 408.5 miliwn o
flynyddoedd yn ôl.

Dinistriodd y rhewlifoedd parhaus, a orchuddiai arwynebedd tir yr Alban yn
llwyr, unrhyw olion o fodolaeth dynol yn ystod y cyfnod Oes Ganol y Cerrig.
Credir i'r criwiau cyntaf o helwyr-gasglwyr gyrraedd yn yr Alban oddeutu 12,800
o flynyddoedd yn ôl, am fod yr iâ wedi diflannu wedi'r cyfnod rhewlifol olaf.

Dechreuodd y setlwyr cyntaf adeiladu eu tai parhaol cyntaf yn yr Albaen tua
9,500 o flynyddoedd yn ôl, a gwelwyd y pentrefi cyntaf tua 6,000 o flynyddoedd
yn ôl. Daw'r pentref Skara Brae ar prif dir Orkney o'r cyfnod hwn. Mae
cynefinoedd Neolithig, safleoedd claddu a defodau yn gyffredin iawn yn Ynysoedd
y Gogledd ac Ynysoedd y Gorllewin, lle roedd prinder o goed wedi arwain at y
rhan fwyaf o adeiladau'n cael eu codi o garreg.

Siaradwyd y Frythoneg Ddwyreiniol o lannau'r Fife i lannau'r Hafren a Chynfeirdd
o ddeheudir yr Alban oedd Taliesin ac Aneirin. Arweinydd o Fanaw Gododdin yn
Nyffryn y Forth oedd Cunedda yn ôl yr hanes, sef sefydlydd Teyrnas Gwynedd.
Roedd cryn gyfathrach a mynd-a-dod rhwng Cymru a'r Alban hefyd yn Oes y
Seintiau: mae Cyndeyrn (Saesneg: Mungo) yn dal i gael ei gofio yn Llanelwy ac yn
Glasgow.



https://cy.wikipedia.org/wiki/Afon_Ganga

Mae Afon Ganga (hefyd Ganges) yn afon fawr yng ngogledd India. Mae'n tarddu, dan
yr enw Afon Bhagirathi, o rewlif Gangotri ym mynyddoedd yr Himalaya, ac yn uno
ag Afon Alaknanda gerllaw Deoprayag i ffurfio'r Ganga.

Mae'r Ganga yn llifo tua'r dwyrain ar draws gogledd India cyn cyrraedd y môr ym
Mae Bengal. Cyn cyrraedd y môr mae'n ymhahanu i nifer o afonydd llai, yn cynnwys
Afon Hoogli ger Calcutta. ac Afon Padma, sy'n llifo trwy Bangladesh. Mae'r gair
Ganga yn golygu "afon" yn yr iaith Hindi.

O gwmpas glannau'r afon, sy'n 2,507 km o hyd, ceir tir ffrwythlon sy'n gallu
cynnal poblogaeth fawr. Yn 2005), amcangyfrifid fod 8% o boblogaeth y byd yn byw
yn nalgylch y Ganga. Yn yr afon ceir dau rywogaeth o ddolffin sy'n unigryw iddi.

Ystyrir y Ganga yn afon sanctaidd mewn Hindwaeth, a chaiff ei chynyrchioli gan y
dduwies Maa Ganga (mam Ganga). Ceir nifer o leoedd sanctaidd ar lannau'r afon,
yn cynnwys Varanasi a Haridwar. Dywedir fod ymdrochi unwaith yn yr afon yn dileu
un pechod. Wedi llosgi corff marw, mae rhoi'r lludw yn y Ganga yn fodd i osgoi
cylch ad-eni.

Yn y blynyddoedd diwethaf mae llygredd yn yr afon wedi datblygu'b broblem fawr,
yn rhannol oherwydd fod cymaint o lwch dynol, a chyrff heb eu llosgi, yn cael eu
rhoi yn yr afon.



https://cy.wikipedia.org/wiki/Aenid

Cerdd Ladin gan y bardd Rhufeinig Fyrsil yw'r Aeneid (Lladin: Aeneis, daw y
ffurf "Aenid" o'r Groeg). Ysgrifennwyd y gerdd rheng 29 CC ac 19 CC. Mae'n
adrodd hanes Aeneas, mab i'r tywysog Anchises a'r dduwies Aphrodite (Gwener);
mae Anchises yn gefnder i Priam, brenin Caerdroea. Yn yr Iliad, ef yw arweinydd
y Dardaniaid sy'n ymladd ar ochr Caerdroea yn erbyn y Groegiaid, ac mae'n un o
gynghreiriaid agosaf Hector. Pan syrth dinas Caerdroes ar ddiwedd Rhyfel
Caerdroea, llwydda Aeneas i ddianc o'r ddinas.

Dechreua'r Aenid gydag Aeneas yn hwylio tua'r Eidal i chwilio am gartref newydd.
Gyrr y dduwies Juno stormydd, a gyrrir ef i Ogledd Affrica a dinas Carthago, lle
mae'r frenhines Dido yn syrthio mewn cariad ag Aeneas. Er hynny, mae Aeneas yn
mynnu gadael, ac yn teithio i'r Eidal. Yn ail hanner y gerdd, ceir hanes ei
frwydro yn erbyn y Lladiniaid. Mae'n ymsefydlu yn Latium, lle mae'n priodi
Lavinia, merch y brenin Latinus, ac yn sefydlu dinas Lavinium.

Yn ddiweddarach, dywedir i'w fab, Ascanius, yn sefydlu dinas Alba Longa, a
gyfrannodd at sefydlu dinas Rhufain, felly mae'r Aenid yn epig genedlaethol
Rhufain. Ystyriai brenhinoedd Teyrnas Rhufain eu hunain fel disgynyddion Aeneas,
ac roedd teulu yr Iulii, yn eu plith Iŵl Cesar, yn ystyried eu hunain yn
ddisgynyddion Aeneas, a felly'n ddisgynyddion y dduwies Gwener. Ysgrifennwyd y
gerdd dan yr ymerawdwr Augustus, nai a mab mabwysiedig Iŵl Cesar.

Dechreua'r gerdd gyda'r geiriau enwog Arma virumque cano..., ("Canaf am arfau ac
am ddyn ...").

Daeth yr Aenid yn garreg glo mewn gwersi Lladin, erbyn diwedd yr ail ganrif OC,
ac roedd dygu'r gwaith ar y co, yn hanfodol.



https://cy.wikipedia.org/wiki/Ysgol_Gyfun_Ystalyfera

Ysgol uwchradd gyfun cyfrwng Cymraeg yw Ysgol Gyfun Ystalyfera. Fe'i lleolir
wrth ymyl afon Twrch yn Ystalyfera, tua 18 milltir i'r gogledd o Abertawe. Mae'r
ysgol yn adnabyddus am ei llwyddiannau ym meysydd y celfyddydau, chwaraeon, yn
ogystal â'r academaidd. Mr Matthew Evans yw Pennaeth yr Ysgol.

Sefydlwyd yr ysgol ym 1969, tra'n rhannu safle a staff ag Ysgol Sir Ystalyfera,
a sefydlwyd yn 1896, yn ystod ei blynyddoedd cynnar. Roedd dalgylch yr ysgol yn
ymestyn o Faesteg yn y de-ddwyrain i Benrhyn Gŵyr yn y de cyn i ysgolion
Llanhari ac Ysgol Gyfun Gŵyr agor. Tan ddiwedd y 1990au, bu Ysgolion Ystalyfera
a Gŵyr yn rhannu chweched dosbarth ar safle Ystalyfera. Enw'r chweched dosbarth
yw 'Canolfan Gwenallt', er clod i'r prifardd D. Gwenallt Jones (1899-1968), a
fynychodd yr Ysgol Sir yno.

Mae dalgylch presennol yr ysgol yn rhannu ffiniau ag awdurdod unedol
Castell-Nedd Port Talbot, gyda nifer o ddisbylion o Aber-crâf ac Ystradgynlais
yn ne-orllewin sir Powys hefyd yn mynychu'r ysgol.

Fel ysgol benodedig Gymraeg, drwy gyfrwng y Gymraeg y mae'r mwyafrif o'r
gwersi'n cael eu cynnal, er bod modd dilyn rhai pynciau drwy gyfrwng y Saesneg.



https://cy.wikipedia.org/wiki/Ynys_Afallon

Ynys hud yn y gorllewin a gysylltir â chwedlau ynghylch y brenin Arthur yw Ynys
Afallon neu Ynys Afallach. Ymddengys fod yr enw yn dod o Historia Regum
Britanniae o waith Sieffre o Fynwy. Ceir disgrifiad llawnach o'r ynys yn Vita
Merlini Sieffre, lle disgrifir hi fel insula pomorum que fortunata vocatur. Fe'i
disgrifir fel gwlad ieuenctid bythol, gwledda a ffrwythlondeb. Dywedir fod naw
chwaer yn rheoli'r ynys, gyda Morgen yn ben arnynt. Gellir cymharu'r syniad a
Tír na n-Óg y traddodiad Gwyddelig.

Dywedir i Arthur gael ei gludo i Ynys Afallon wedi iddo gael ei glwyfo hyd angau
ym Mrwydr Camlan, yn ymladd yn erbyn Medrawd. Yn Brut y Brenhinedd, fersiwn
Gymraeg o waith Sieffre, fe'i gelwir yn "Ynys Afallach", gan awgrymu cysylltiad
ag Afallach. Efallai mai T. Gwynn Jones a boblogeiddiodd y ffurf "Ynys Afallon"
yn ei awdl Ymadawiad Arthur, lle disgrifia'r ynys:

Cysylltir Ynys Afallon a Glastonbury yng Ngwlad yr Haf gan William o Malmesbury
a chan Gerallt Gymro. Yn 1191, cyhoeddwyd fod mynachod Abaty Glastonbury, wrth
ail-adeiladu rhan o'r abaty yn dilyn tân yn 1184, wedi cael hyd i fedd gyda
thair arch ynddo. Ar un arch roedd croes o blwm gyda'r arysgrif:



https://cy.wikipedia.org/wiki/Y_T%C5%B7_Gwyn

Cartref swyddogol a phrif weithle Arlywydd yr Unol Daleithiau yw'r Tŷ Gwyn
(Saesneg: The White House). Lleolir y Tŷ Gwyn yn 1600 Pennsylvania Avenue NW,
Washington, DC, ac fe'i cynlluniwyd gan y pensaer Gwyddelig James Hoban. Mae e
wedi bod yn gartref i bob Arlywydd yr Unol Daleithiau heblaw arlywyddiaeth John
Adams.

Ym 1814, yn ystod Rhyfel 1812, cyneuwyd y plas gan y Fyddin Brydeinig, yn
dinistrio'r tu mewn i'r Tŷ ac yn golosgi llawer o'r tu allan. Dechreuwyd
ailadeiladu bron yn syth, a symudodd yr Arlywydd James Monroe i mewn i'r tŷ,
roedd yn rhannol wedi'i ailadeiladu ar y pryd, ym mis Hydref 1817. Aeth adeiladu
yn bellach gydag ychwanegu Portico'r De ym 1824, a Phortico'r Gogledd ym 1829.
Oherwydd nid oedd dim llawer o le ar gael o fewn y plas ei hun, symudodd yr
Arlywydd Theodore Roosevelt bron yr holl swyddfeydd gweithio i Adain Chwith yr
adeilad ym 1901. Wyth mlynedd yn ddiweddarach, ehangodd yr Arlywydd William
Howard Taft yr Adain Chwith, a chreodd y Swyddfa Hirgrwn cyntaf.

Heddiw, mae Cyfadeilad y Tŷ Gwyn yn cynnwys Preswylfa'r Adran Weithredol, yr
Adain Chwith, Ystafell y Cabinet, Ystafell Roosevelt, Adain y Dwyrain, ac
Adeilad yr Hen Swyddfa'r Gweithredwr, sydd yn gartref i swyddfeydd gweithredol
yr Arlywydd ac Is-Lywydd.



https://cy.wikipedia.org/wiki/Y_Gwyll

Rhaglen deledu dditectif wedi'i lleoli yng Ngheredigion, ac yn Aberystwyth yn
bennaf, yw Y Gwyll. Darlledwyd y gyfres am y tro cyntaf ar S4C yn Hydref 2013.

Yr actor Cymreig Richard Harrington sydd yn chwarae rôl y prif gymeriad, DCI Tom
Mathias.

Crëwyd y gyfres gan y dramodydd Ed Thomas, cyfarwyddwr creadigol y cwmni ffilm
Fiction Factory a leolir yng Nghaerdydd, ac Ed Talfan. Mathias oedd enw
gwreiddiol y gyfres Gymraeg a Hinterland yr enw Saesneg, ond newidwyd yr enw
Cymraeg i Y Gwyll ym mis Ebrill 2013. Datganwyd yn Rhagfyr 2012 y bydd rhai o
actorion mwyaf adnabyddus Cymru yn ymddangos yn ystod y gyfres, gan gynnwys Siân
Phillips, Matthew Rhys, Ioan Gruffudd a Rhys Ifans.

Cynhyrchiad yw Y Gwyll gan Fiction Factory mewn cydweithrediad â S4C, Tinopolis,
BBC Cymru Wales, Cronfa Gyd-gynhyrchu S4C ac All3Media International Ltd.
Costiodd £4.2 miliwn i gynhyrchu'r gyfres, a chymerodd ddwy flynedd a hanner i
godi'r swm hwnnw. Derbyniodd y cynhyrchwyr £215,000 gan Lywodraeth Cymru fel
cyllid busnes y bydd rhaid ei ad-dalu. Cafodd y gyfres ei ffilmio'n gyfan gwbl
yng Ngheredigion, ac yn ddwywaith: yn Gymraeg ac yn Saesneg. Bu rhai o fyfyrwyr
Adran Astudiaethau Theatr, Ffilm a Theledu Prifysgol Aberystwyth yn cael profiad
gwaith yn ystod cynhyrchu'r gyfres. Tra'n ffilmio bu'r actorion yn treulio amser
gyda ditectifs lleol, gan gynnwys rhai a weithiodd ar achos April Jones. Cafodd
ei ffilmio tan fis Mai 2013, a bu'r gwaith ôl-gynhyrchu yn digwydd yng
Nghaerdydd. Penderfynwyd i ddefnyddio'r enw Cymraeg a'r enw Saesneg (Y
Gwyll/Hinterland) wrth frandio'r gyfres. Yn ôl Ed Thomas y prif reswm dros y
penderfyniad i greu rhaglen "gefn-wrth-gefn" Cymraeg a Saesneg oedd er mwyn denu
buddsoddiad ychwanegol at y gyllideb gan S4C, ond ym mis Medi 2013 dywedodd mi
fyddai'n "fwy ffyddiog [...] yn fwy optimistig y gallen ni ddosbarthu stwff nawr
yn Gymraeg ar ôl bod trwy’r profiad hyn, achos mae gymaint o bobl wedi dangos
cyn gymaint o ddiddordeb ynddo fe".

Ar ddiwedd darllediad y gyfres gyntaf ar S4C fe gyhoeddwyd bod gwaith wedi
dechrau ar ail gyfres i'w darlledu mewn blwyddyn.. Cyhoeddodd S4C a BBC Cymru
fod ail gyfres wedi ei chomisiynu yn Ebrill 2014. Darlledwyd un pennod arbennig
ar Ddydd Calan 2015 a fe gychwynodd yr ail gyfres ym mis Medi 2015. Dechreuwyd
ffilmio trydydd cyfres yn Ionawr 2016 a fe'i ddangoswyd ar S4C ar ddiwedd Hydref
2016.

Dangoswyd clipiau o'r rhaglen yn gyhoeddus am y tro cyntaf ym mhabell S4C yn
Eisteddfod Genedlaethol Cymru Sir Ddinbych a'r Cyffiniau 2013, mewn sesiwn
gyda'r prif actorion Richard Harrington a Mali Harries, â'r uwch gynhyrchydd Ed
Thomas. Cafodd ei dangos hefyd yng nghynhadledd MIPCOM yn Cannes ar 8 Hydref
2013. Dangoswyd première y bennod gyntaf ar 17 Hydref 2013 yn yr Hen Goleg,
Prifysgol Aberystwyth. Darlledwyd y bennod gyntaf ar S4C nos Fawrth 29 Hydref
2013.

Darlledwyd y gyfres yn Saesneg ar BBC Cymru Wales a BBC Four yn 2014, yn ogystal
â'r darlledwr DR yn Nenmarc, drwy gytundeb gydag All3Media International. Cred
DR y bydd tirlun Cymru yn apelio at wylwyr Danaidd . Y fersiwn Saesneg fydd yn
cael ei ddarlledu yn Nenmarc.

Gwyliodd 116,000 o bobl y penodau cyntaf ar S4C, gan gynnwys 32,000 o wylwyr
teledu y tu allan i Gymru a dros 10,000 a wyliodd ar y gwasanaeth ar-lein Clic.
Nid yw'r niferoedd hyn yn cynnwys y rhai a wyliodd yn fyw ar wefan S4C na'r rhai
a ddefnyddiodd y gwasanaeth TVCatchup. Bu nifer o wylwyr yn trafod y rhaglen ar
y wefan Twitter gyda'r tag stwnsh "#ygwyll", ac hwn oedd ail bwnc trafod mwyaf
poblogaidd Twitter ar draws y Deyrnas Unedig ar noson ddarlledu'r bennod gyntaf.

Roedd ymateb y beirniaid i'r gyfres yn ffafriol. Derbynodd Harrington yn
arbennig clod am ei berfformiad. Cymeradwyodd nifer o feirniaid y defnydd o'r
tirlun i ffurfio naws noir y rhaglen. Yn ôl Nico Dafydd ym mhlog celfyddydau
Golwg360, "nid darlunio’r gorffennol sydd yma ond deall esthetig y Gymru fodern
fel y mae, gan ychwanegu ysgrifennu crefftus i greu stori. Wedi ei leoli yn
Aberystwyth, mae’n falch o’r adeiladau, o’r bryniau, y golygfeydd, ac yn eu
clymu’n rhan o’r stori." Yn y Wales Arts Review ysgrifennodd Gary Raymond bod Y
Gwyll yn llawn ystrydebau'r rhaglen dditectif nodweddiadol, ond ei bod yn
llwyddiannus ar y cyfan wrth ymdrin â'r ystrydebau hyn mewn ffordd effeithiol.
Cafwyd nifer o gymharu Y Gwyll â chyfresi "noir Nordig", gan gynnwys y rhaglen
Ddanaidd Forbrydelsen (a ddarlledwyd ym Mhrydain dan yr enw The Killing), a'r
gyfres Swedaidd Wallander. Cafodd y gyfres Gymraeg hefyd adolygiadau ffafriol
gan argrafflenni Llundain.

Cynigwyd early day motion yn Nhŷ'r Cyffredin i groesawu'r gyfres, gyda 14 o
Aelodau Seneddol yn cefnogi'r cynnig.

Mae gwasanaeth fideo ar alw Netflix yn cynnwys fersiwn Saesneg y gyfres
Hinterland sydd ar gael ar draws Japan, Gogledd America a De America. Mae'r
fersiwn sydd ar Netflix yn wahanol i'r rhai a ddarlledwyd ar y BBC a bron yn yr
iaith Saesneg.



https://cy.wikipedia.org/wiki/Y_Coleg_Cymraeg_Cenedlaethol

Mewn partneriaeth â phrifysgolion Cymru, mae’r Coleg Cymraeg Cenedlaethol yn
darparu addysg uwch ar gyfer myfyrwyr drwy gyfrwng y Gymraeg. Nod y coleg
ffederal hwn yw cynyddu nifer y myfyrwyr sy'n astudio cyrsiau cyfrwng Cymraeg a
sicrhau bod y gefnogaeth ar gyfer y myfyrwyr hynny, ansawdd yr addysg, a
phrofiadau astudio’r myfyrwyr, o’r safon uchaf. Erbyn Tachwedd 2015 roedd y
Coleg yn cyflogi 115 o ddarlithwyr. Cofrestrydd y Coleg yw Dafydd Trystan
Davies.

Sefydlwyd y Coleg Cymraeg Cenedlaethol yn 2011 i weithio gyda phrifysgolion
Cymru, er mwyn datblygu cyrsiau ac adnoddau cyfrwng Cymraeg i fyfyrwyr. Er nad
oes gan y Coleg ei gampws ei hun, mae’n gweithio trwy nifer o ganghennau ar
draws y prifysgolion yng Nghymru.

Ceisia'r Coleg roi mwy o gyfleoedd astudio i fyfyrwyr cyfrwng Cymraeg, hyfforddi
darlithwyr cyfrwng Cymraeg newydd, datblygu modiwlau ac adnoddau o’r radd
flaenaf i fyfyrwyr cyfrwng Cymraeg ac ariannu ysgoloriaethau israddedig ac
ôl-raddedigion.

Dros y blynyddoedd diwethaf mae modiwlau sy'n cael eu cynnig ar yr un pryd mewn
mwy nag un brifysgol, wedi dod yn fwy amlwg gyda nifer o enghreifftiau
llwyddiannus ym meysydd y Gwyddorau Amgylcheddol, y Diwydiannau Creadigol, y
Gyfraith, Cerddoriaeth, Hanes ac Ieithoedd Modern Ewropeaidd.

Mae llwyfan e-ddysgu’r Porth yn galluogi prifysgolion i rannu adnoddau cyfrwng
Cymraeg ar draws Cymru. Felly, mae modd manteisio ar y technolegau e-ddysgu
diweddaraf. Mae hefyd yn cynnig adnoddau astudio sy’n ehangach na’r hyn sydd ar
gael i fyfyrwyr yn eu prifysgol leol. Mae'r adnoddau'n cynnwys:

Yn wahanol i’r Prif Ysgoloriaethau mae’r Ysgoloriaethau Cymhelliant ar gael i
fyfyrwyr sy’n bwriadu astudio cyrsiau gradd penodol yn un o’r deg maes
academaidd canlynol: Daearyddiaeth, Bioleg a Gwyddorau’r Amgylchedd, Busnes a
Rheolaeth, Gwaith Cymdeithasol, Gwyddorau ac Astudiaethau Chwaraeon, Y Gyfraith,
Gwyddorau Iechyd, Ieithoedd Modern, Mathemateg a Ffiseg, Seicoleg a Cemeg.

Cyfnodolyn academaidd Cymraeg yw Gwerddon, sy'n cyhoeddi ymchwil ysgolheigaidd
o'r Celfyddydau, y Dyniaethau a’r Gwyddorau ddwywaith y flwyddyn yn gydnaws â
gofynion ‘Fframwaith Rhagoriaeth Ymchwil’. Dau brif amcan sydd i Gwerddon, sef
symbylu a chynnal trafodaeth academaidd ar draws ystod mor eang â phosibl o
feysydd, a chreu cronfa o waith ysgolheigaidd at ddefnydd myfyrwyr ymchwil ac
academyddion cyfrwng Cymraeg. Y ffisegydd Dr Eleri Pryse yw Cadeirydd newydd
Bwrdd Golygyddol Gwerddon.

Yn ystod y 2010au gwelwyd cynnydd sylweddol ym maes ymchwil cyfrwng Cymraeg ar
draws y gymuned academaidd. Fel rhan o'r ymdrech i hyrwyddo statws yr iaith o
fewn addysg uwch, ystyriwyd ei bod yn hanfodol i hybu’r defnydd o’r Gymraeg fel
cyfrwng ymchwil. I’r perwyl hwnnw, penderfynwyd sefydlu cyfnodolyn academaidd
gyda chyfundrefn arfarnu annibynnol a fyddai'n fforwm ar gyfer cyhoeddi gwaith
ysgolheigaidd cyfrwng Cymraeg ar draws y Celfyddydau, y Dyniaethau a’r
Gwyddorau. Cyhoeddwyd y rhifyn cyntaf o Gwerddon ym mis Ebrill 2007.



https://cy.wikipedia.org/wiki/Wrth_Fynd_Efo_Deio_i_Dywyn

Cân werin Gymraeg am daith dau ffrind i dref Tywyn, Meirionnydd, Gwynedd, yw
Wrth Fynd Efo Deio i Dywyn. Fe'i canwyd gan Ar Lôg ac hefyd gan Cerys Matthews
a'i disgrifiodd fel "Pub-crawl o gwmpas Cymru".

1. Mi dderbyniais bwt o lythyr, Tra la la la la la la la, tra la la Oddi wrth
Mistar Jones o'r Brithdir, Tra la la la la la la la, tra la la la Ac yn hwnnw 'r
oedd o'n gofyn. Tra la la la la, tra la la la Awn i hefo Deio i Dywyn. Tra la la
la la la, tra la la la la Tra la la la la la la la, tra la la

2. Bûm yr hir yn sad gysidro Prun oedd orau mynd ai peidio, Ond wedi'r oll bu i
mi gychwyn Hefo Deio i ffwrdd i Dywyn.

3. Fe gychwynnwyd ar nos Wener Dod i Fawddwy erbyn swper; Fe gaed yno uwd a
menyn Wrth fynd hefo Deio i Dywyn.

4. Dod ymlaen ac heibio i'r Dinas Bara a chaws a gaed yng Ngwanas, Trwy Dalyllyn
yr aem yn llinyn Wrth fynd hefo Deio i Dywyn.

5. Dod drwy Abergynolwyn Wedyn heibio Craig y Deryn: Pan gyrhaedd'som Ynys
Maengwyn. Gwaeddai Deio, "Dacw Dywyn!"

6. Os bydda'i byw un flwyddyn eto Mynna'n helaeth iawn gynilo; Mi gaf bleser
anghyffredin Wrth fynd hefo Deio i Dywyn.



https://cy.wikipedia.org/wiki/William_Williams_(Pantycelyn)

Bardd, emynydd ac awdur rhyddiaith grefyddol oedd William Williams (tua 11
Chwefror 1717 – 11 Ionawr 1791), neu (Williams) Pantycelyn. Roedd yn frodor o
blwyf Llanfair-ar-y-bryn, Sir Gaerfyrddin. Mae'n cael ei adnabod fel
"Pantycelyn" ar ôl enw y ffermdy y bu'n byw ynddo, yn y bryniau ger Pentre
Tŷ-gwyn.

Cafodd droedigaeth wrth wrando ar Howel Harris yn pregethu yn Nhalgarth yn 1737.
Er iddo fod yn gurad i Theophilus Evans am gyfnod, gwrthodwyd ei urddo yn
offeiriad yn Eglwys Loegr yn 1743 oherwydd ei gysylltiadau â'r Methodistiaid. Ar
ôl hynny canolbwyntiodd ar weithio dros y mudiad Methodistaidd. Roedd yn
bregethwr teithiol a daeth yn enwog am ei allu arbennig i arwain seiadau. Ef
ynghyd â Daniel Rowland a Howel Harris oedd prif arweinwyr y Methodistiaid yng
Nghymru yn y ddeunawfed ganrif. Trwy ei emynau, yn enwedig, ef yw un o'r
dylanwadau pwysicaf ar y diwylliant Cymraeg yn y bedwaredd ganrif ar bymtheg a'r
ugeinfed ganrif. Saif Capel Coffa William Williams Pantycelyn yn Llanymddyfri.
Claddwyd ef yn Eglwys Llanfair-ar-y-bryn ar gyrion tref Llanymddyfri.

Roedd yn awdur toreithiog yn y Gymraeg. Ei enw barddol oedd "Pantycelyn" ond
fe'i adnabyddir hefyd fel "Y Pêr Ganiedydd" oherwydd dwysder a melysder ei ganu.
Ysgrifennodd rai emynau Saesneg. Mae ei emyn, Guide me, O thou great Jehovah
(sy'n cynnwys y geiriau Bread of Heaven, feed me now and evermore, ac a genir
fel arfer ar yr emyn-dôn Cwm Rhondda) yn parhau yn hynod boblogaidd yn fyd-eang.

Ceir llyfryddiaeth lawn o weithiau gan Bantycelyn ac amdano yn Derec Llwyd
Morgan (gol.), Meddwl a Dychymyg Williams Pantycelyn (Llandysul: Gwasg Gomer,
1991)



https://cy.wikipedia.org/wiki/William_Ewart_Gladstone

Gwleidydd Rhyddfrydol a Phrif Weinidog Teyrnas Unedig Prydain Fawr ac Iwerddon
bedair gwaith (1868-1874, 1880-1885, 1886, a 1892-1894) oedd William Ewart
Gladstone (29 Rhagfyr, 1809 - 19 Mai, 1898). Roedd ef a'r Frenhines Victoria'n
anghytun a'i gilydd drwy gydol ei oes; unwaith fe ddywedodd hi amdano, "He
always addresses me as if I were a public meeting". Roedd yn cael ei alw'n
"Grand Old Man", fodd bynnag. Dadleuodd yn ddewr dro ar ôl tro dros Iwerddon
Rydd, ac ymddiswyddodd fel Prif Weinidog yn 1886 pan daflwyd ei gynnig dros
hunan lywodraeth i Iwerddon.

William Gladstone oedd pedwerydd mab Syr John Gladstone, masnachwr o Lerpwl, a
siaradodd ef gydag acen Lerpwl trwy gydol ei oes. Aeth William i Goleg Eton ac
wedyn i Goleg Eglwys Grist, Rhydychen i astudio'r Clasuron a Mathemateg. Roedd e
am fod yn offeiriad, ond yng Nghymdeithas Trafod Undeb Rhydychen (Oxford Union
debating society) gwnaeth ei enw fel areithiwr arbennig.

Cafodd Gladstone ei ethol i San Steffan am y tro cyntaf yn 1832, fel Aelod
Seneddol Ceidwadol Newark, Swydd Nottingham. Roedd yn erbyn y ddeddf i ddileu
caethwasanaeth yn 1833, a'r deddfau ffatrioedd i wellhau bywyd y gweithwyr. Yn
1839 fe briododd Catherine Glynne, aelod o'r teulu Glynne o Gastell Penarlâg yn
Sir y Fflint.

Yn 1839 priododd Catherine Glynne (6 Ionawr 1812 – 14 Mehefin 1900) merch
Stephen Glynne (8ed Barwn Castell Penarlâg) yn y castell yn Sir y Fflint. Drwy
ei brawd Syr Stephen Glynne (a oedd yn Aelod Seneddol Ceidwadol) y gwnaeth hi
gyfarfod â William Gladstone. Cawsant wyth o blant: William, Agnes, Helen,
Henry, Herbert, Mary, Catherine Jessie a John.

Roedd teulu'r Glynne-iaid o Benarlâg yn olrhain eu llinach yn ôl at deulu'r
Glyniaid o Lynllifon (i Syr William Glynne o a chynt).

Gladstone oedd sefydlydd Llyfrgell Gladstone (a alwyd yn 'Llyfrgell Deiniol Sant
tan y 2010au), ym Mhenarlâg sy'n dal i fod ar agor i'r cyhoedd.



https://cy.wikipedia.org/wiki/Wicipedia_Eidaleg

Fersiwn Eidaleg o Wicipedia yw'r Wicipedia Eidaleg (Eidaleg: Wikipedia in
italiano). Fe'i crewyd ar 11 Mai 2001 ac fe'i golygwyd yn gyntaf ar 11 Mehefin
2001. Hi yw'r bedwaredd Wicipedia fwyaf o ran erthyglau, ar ôl y fersiynau
Saesneg, Almaeneg, a Ffrangeg.

Ar 4 Hydref 2011, o ganlyniad i benderfyniad gan y gymuned, cuddiwyd holl
erthyglau'r prosiect a chafodd y wici ei flocio gan weinyddwyr (er bod y fersiwn
ffôn symudol dal yn hygyrch). Mabwysiadwyd hyn fel protest yn erbyn paragraff 29
o'r DDL intercettazioni (Mesur Rhyng-gipio) oedd ar y pryd dan drafodaeth yn
Siambr Dirprwyon Senedd yr Eidal. Byddai'r mesur arfaethedig wedi awdurdodi
unrhyw un sy'n credu ei fod wedi ei dramgwyddo gan gynnwys gwefan i'w orfodi i
ymateb ar yr un wefan o fewn 48 awr, ac heb unrhyw werthusiad o'r cais gan
farnwr. Pe bai'r mesur wedi cael ei basio yna credir y byddai yn rhoi
cyfyngiadau llym ar ryddid "llorweddol" o gyrchu a golygu sy'n gyffredin ym
mhrosiectau Wicifryngau. Hwn oedd y tro cyntaf i un o brosiectau Wicipedia i
flancio'i holl gynnwys er mwyn protestio.

Cefnogodd Sefydliad Wicifryngau penderfyniad y Wicipedia Eidaleg mewn datganiad
swyddogol a ryddhawyd ar yr un diwrnod. Erbyn 5 Hydref 2011, cafodd y maniffesto
sy'n cymryd lle'r Wicipedia Eidaleg ei weld tua 8 miliwn o weithiau. Ar 6
Hydref, ailagorodd y wefan.



https://cy.wikipedia.org/wiki/Wassily_Kandinsky

Bu Wassily Wassilyevich Kandinsky - Васи́лий Васи́льевич Канди́нский, Vasiliy
Vasil’yevich Kandinskiy, (16 Rhagfyr 1866 - 13 Rhagfyr 1944) yn arlunydd
arloesol, cydnabuwyd am greu rhai o'r peintiadau haniaethol (Abstract) pur
cyntaf.

Yn fab i deulu busnes gweddol gyfoethog, treiodd ei blentyndod yn Odessa. Rhwng
1886 a 1889 astudiodd y gyfraith ac economeg ym Moscow. Dechreuodd arlunio'n 30
oed ac ym 1896 gan wrthododd gynnig proffesoriaeth yn y gyfraith ym Mhrifysgol
Dorpat er mwyn fynd i Munich i astudio mewn ysgol gelf breifat ac wedyn Academi
Celf Gain y ddinas.

Dychwelodd i Foscow ym 1914 wedi dechrau'r Rhyfel Byd Cyntaf. Yn anfodlon gyda
theorïau swyddogol y llywodraeth Bolsiefic newydd yn dilyn Chwyldro Rwsia ym
1917 dychwelodd i'r Almaen yn 1921. Bu'n athro yn yr ysgol gelf arloesol y
Bauhaus nes iddo gael ei gau gan y Natsïaid ym 1933 a oedd yn gweld celf fodern
yn groes i'w syniadaeth eithafol. Symudodd i Ffrainc gan ddod yn ddinesydd
Ffrengig ym 1939.

Yn dilyn ei astudiaethau llwyddiannus o'r gyfraith ac economeg, fe lwyddodd
hefyd yn ei astudiaethau yng ngholeg Gelf Munich. Ymwelodd â'r Eidal, Yr
Iseldiroedd ac Affrica gan arddangos ei waith ym Berlin ym 1902 a Paris ym 1904.

Roedd ei ddarluniau o ddechrau'r ganrif yn dirweddau a beintiwyd gyda spatiwla
gan wneud darnau mawr fflat o'r llun yn un lliw llachar, yn debyg i arddull
dwys, y grŵp Fauve.

Fu'n gymorth i ffurfio'r Neue Künstlervereinigung München (NKVM) – Grŵp Arlunwyr
Newydd Munich gan ddod yn llywydd ym 1909. Ond fethodd y grŵp cyfuno â syniadau
radicalaidd Kandinsky ac eraill gydag agweddau mwy traddodiadol ac fe roddwyd y
gorau i'r grŵp ym 1911.

Ffurfiodd Kandinsky grŵp newydd Der Blaue Reiter (Y Marchog Glas) gydag Franz
Marc, August Macke ac eraill a fu'n dylanwad mawr ar Mynegiadaeth
(Expressionism) Almaeneg yn ddiweddarach.

Fe laddwyd Marc a Macke yn y Rhyfel Byd Cyntaf a bu rhaid i Kandinsky ddychwelyd
i Rwsia.

Yn ei ddatblygiad tuag at waith cwbl haniaethol, cafodd Kandinsky ei ddylanwadu
gan yr hanesydd celf Wilhelm Worringer a'i waith Abstraktion und Einfühlung
(Haniaeth ac Empathi), 1908 yn dadlau nad oedd yr hierarchaeth arferol o
werthoedd, yn seiliedig ar y deddfau'r Dadeni bellach yn ddilys wrth ystyried y
gelf o ddiwylliannau eraill.

Fel yr arlunydd haniaethol Piet Mondrian roedd Kandinsky hefyd yn ymddiddori yn
Theosoffi, athroniaeth a oedd yn boblogaidd ar y pryd ymhlith rhai arlunwyr a
deallusion. Sefydlwyd gan Helena Petrovna Blavatsky ar ddiwedd y 19eg canrif
roedd y mudiad Theosoffi yn credu bod gwirionedd wedi'i guddio y tu ôl i'r wyneb
ac felly'n darparu rhesymeg amlwg i gelfyddyd haniaethol.

Ym 1913 arddangosodd Kandinsky y darlun Byrfyfyr (Improvisation) 27 (Gardd
Gariad II) yn yr Armory Show yn Efrog Newydd ac fe welir yn glir ei symudiad i
greu darlun haniaethol gydag elfennau'r darlun wedi'u symleiddio i'w siapiau
craidd.

Wedi iddo orfod gadael yr Almaen i ddychwelyd i Rwsia bu Kandinsky'n gweithio
fel addysgwr celf ar ran y llywodraeth newydd Bolsieficaidd gan helpu ail drefnu
ysgolion celf y wlad. Ym 1920 bu'n un o sylfaenwyr INKhUK (Sefydliad Diwylliant
Celf) ond yn fuan bu'n dadlau gyda'r arlunwyr lluniadaeth (constructivist)
Kazimir Malevich, Vladimir Tatlin, Varvara Stepanova ac Alexander Rodchenko a
oedd yn gomiwnyddion brwdfrydig yn credu mewn defnyddio celfyddyd fel ffordd i
adeiladu dyfodol gwell i bobl gyffredin.

Yn dilyn tensiynau gydag arlunwyr Rwsia a diwedd y Rhyfel Byd Cyntaf derbyniodd
Kandinsky gwahoddiad Walter Gropius i fod yn athro yng ngholeg celf a
phensaernïaeth newydd y Bauhaus (Gweithdy) yn Weimar.

Dysgodd Kandinsky y dosbarthiadau cynllunio a chwrs ar theori uwch, hefyd bu'n
arwain y dosbarthiadau peintio a dadleuodd dros ei theori lliw newydd.
Datblygodd ei waith i fod yn haniaethol pur a chywyddwyd ei ail lyfr Punkt und
Linie zu Fläche (Pwynau a Llinell i Blên) ym 1926.

Datblygodd y Bauhaus i fod yn hynod o allweddol, yn dylanwadu cynllunio,
teipograffi a pansaerniaeth modern ac addysg gweledol trwy ail hanner yr 20fed
ganrif. Caewyd y Bauhaus ym 1933 gan y Natsïaid ym 1933 a oedd yn gweld celf
fodern yn groes i'w syniadaeth eithafol. Fel llawer o ddarlithwyr ac arlunwyr a
oedd yn gysylltiedig â'r Bauhaus bu rhiad iddo ffoi o'r Almaen.

Condemwyd 57 o waithiau Kandinsky'n Entartete Kunst ('celf ddirywiedig') gan y
Natsïad a'u hatal rhag eu harddangos yn gyhoeddus.

O 1933 bu Kandinsky yn byw ym Paris, yn dal i ddilyn ei yrfa fel arlunydd hyd
ddiwedd ei oes ym 1944.



https://cy.wikipedia.org/wiki/Undodiaeth

Athrawiaeth Gristnogol Brotestannaidd yw Undodiaeth neu Sosiniaeth: gelwir y
rhai sy'n ei harddel yn Undodiaid. Ceir sawl enwad neu eglwys Undodaidd, yn
bennaf yng ngwledydd Prydain a'r Unol Daleithiau, ond roedd llawer o'r Undodiaid
cynnar heb berthyn i enwad Undodaidd ond yn hytrach yn arddel y ddysgeidiaeth,
neu rannau ohoni. Gelwir Undodiaeth yn Sosiniaeth weithiau am fod y diwinydd
Sosin (Socinus, 1525-1562) wedi gosod sylfeini Undodiaeth.

Nid yw'r Undodiaid yn credu yn y Drindod sanctaidd sef y Tad, Y Mab a'r Ysbryd
Glân (athrawiaeth a geir yn Ariaeth hefyd). Yn hytrach credant mai dyn da oedd
Iesu Grist, gan wrthod credu yn ei dduwdod. Credant yn ogystal nad oes pechod
gwreiddiol ac mae rheswm dyn yn unig sydd i esbonio'r Beibl.

Yng Nghymru, roedd yr Undodiaid yn gryf yn ardal Llanbedr Pont Steffan a
Llandysul yn ardal Dyffryn Teifi yng Ngheredigion ac o ganlyniad fe alwyd yr
ardal yn 'Sbotyn Du'. Er bychaned eu nifer, cawsant ddylanwad sylweddol ar
wleidyddiaeth a diwylliant y wlad ar ddiwedd y 18fed a dechrau'r 19eg ganrif.



https://cy.wikipedia.org/wiki/Uncorn

Anifail mytholegol a bortreadir gan amlaf fel ceffyl gwyn ac iddo gorn hir sy'n
tyfu o'i dalcen yw'r uncorn (hefyd ungorn ac unicorn, o'r gair Ffrangeg
unicorne, o'r geiriau Lladin unus "un" + cornus "corn"). Mae'n symbol o
ffrwythlonedd wrywaidd, fel y mae ei gorn hir yn awgrymu.

Ceir sawl cyfeiriad at y creadur yn llenyddiaeth yr Oesoedd Canol. Mae'n un o
greaduriad amlycaf y bwystorïau canoloesol. Deillia'r cyfeiriadau ato yn y
Gymraeg o gyfieithiadau o lyfr y Ffrancwr Richart de Fornival (1201 - c.1260),
sef y Bestiaire d'Amour ("Bwystori Serch"). Dyma'r disgrifiad o'r uncorn a geir
yng nghyfieithiad Llywelyn Siôn o waith Fornival:

Mae rhai haneswyr yn meddwl bod chwedl yr uncorn yn deillio o ddisgrifiadau
teithwyr cynnar o'r rhinoseros. Yn y bwystorïau fe'i darlunir fel gelyn yr
eliffant, sy'n ofni ei gorn hir. Fel yr adroddir uchod, gall helwyr ei ddal drwy
dwyll, gan ddefnyddio morwyn i'w ddal.

Ymgorfforwyd yr uncorn yn chwedloniaeth yr Eglwys Gristnogol yn symbol
alegorïaidd o Grist gan fod yr apostol Luc yn sôn am Grist fel "corn
iachawdwriaeth" (Luc 1:69). Mae'r forwyn yn cael ei huniaethu â Mair Forwyn,
sydd hefyd yn symbol o'r Eglwys ei hun. Aeth rhai diwinyddion i uniaethu corn yr
uncorn â'r Groes ei hun. Roedd powdr o ddarnau tybiedig o'r gorn yn gwrthweithio
gwenwyn. Yn groes i'w darddiad paganaidd, daeth yr uncorn yn symbol o ddiweirdeb
hefyd ac mae'n cael ei gysylltu â ddwy santes cynnar o'r enw Justina.



https://cy.wikipedia.org/wiki/Twrceg

Iaith a siaredir yn Nhwrci a chan leiafrifoedd yng ngwledydd eraill a fu'n rhan
o Ymerodraeth yr Otomaniaid yw Tyrceg (hefyd: Twrceg). Mae'r iaith yn perthyn i
gangen ddeheuol (Orghuz) o deulu'r ieithoedd Tyrcaidd, sydd yn ei dro yn gangen
o'r ieithoedd Altaidd (sylwer bod anghytundeb ymhlith ieithyddion am berthynas
Tyrceg â theuluoedd ieithyddol eraill).

Daeth yr iaith i'w diriogaeth bresennol yn Asia Leiaf, y Balcanau a'r Dwyrain
Canol yn y 13g a'r 14g gyda goresgyniad y llwythau Tyrcaidd a fudodd o
Ganolbarth Asia. Hyd at ddechrau'r 20g ysgrifennid Tyrceg yn yr ysgrifen Arabeg,
ond yn 1929 fe'i newidiwyd ar orchymyn Mustafa Kemal Atatürk ac heddiw mae'n
defnyddio gwyddor Rufeinig ac mae gramadeg yr iaith safonol wedi'i symleiddio
a'i rheoleiddio'n sylweddol.

Yn ôl cyfrifiad Bwlgaria 2001, mae 762,516 o bobl yn siarad Tyrceg fel mamiaith
ym Mwlgaria (9.6% o'r boblogaeth). Mae mwyafrif y siaradwyr Tyrceg yn byw yn
ardaloedd Kardzhali (yn ne Bwlgaria) a Razgrad (yn y gogledd-ddwyrain). Tyrceg
yw iaith y mwyafrif yn nwyrain Cyprus yn ogystal.



https://cy.wikipedia.org/wiki/Turku

Dinas ar arfordir de-orllewin y Ffindir ar aber Afon Aura yw Turku (Ffinneg:
[ˈturku], Swedeg: Åbo [ˈoːbu]). Gwladychwyd y dref yn ystod y 13fed ganrif a
sefydlwyd hi ar ddiwedd y ganrif honno, sy'n golygu mai dinas hynaf y Ffindir yw
hi. Daeth yn ddinas bwysicaf y wlad, a bu felly am ganrifoedd. Ar ôl i'r Ffindir
ddod yn rhan o Ymedrodraeth Rwsia ym 1809, symudwyd prifddinas Archddugiaeth y
Ffindir i Helsinki ym 1812, ond Turku oedd y ddinas fwyaf poblog yn y Ffindir
tan ddiwedd y 1840au. Mae'n dal yn brifddinas ranbarthol ac yn ganolbwynt busnes
a diwylliant.

Mae'r enw Ffinneg Turku yn deillio o air Hen Slafeg Dwyreiniol tǔrgǔ, sy'n
golygu "marchnad". Mae'r gair turku yn dal i olygu "marchnad" mewn rhai idiomau
yn y Ffinneg. Torg yw'r gair Swedeg am farchnad ac mae'n debyg iddo gael ei
fenthyg o Hen Slafeg Dwyreiniol, ond roedd eisoes yn cael ei ddefnyddio yn Hen
Swedeg.

Mae'r enw Swedeg Åbo i'w weld yn hawdd ei esbonio, oherwydd iddo gynnwys y
geiriau å ("afon") a bo ("nyth, annedd") a allai olygu rhyweth tebyg i "dŷ'r
afon". Er hynny, mae geirdarddwyr yn credu bod yr esboniad hwn yn anghywir gan
mai hen enw yw ef ac nad oes dim enwau tebyg eraill. Ceir hen derm cyfreithiol
o'r enw åborätt (sy'n golygu "hawl i fyw yn"), a oedd yn rhoi'r hawl etifeddadwy
i ddinasyddion ("åbo") i fyw ar dir a oedd yn perthyn i'r goron.

Awgrymwyd hefyd fod yr enw Ffinneg Turku yn cyfeirio at y farchnad yn wreiddiol
ond bod yr enw Swedeg Åbo yn cyfeirio at y castell.

Yn Ffinneg, Turun yw cyflwr genidol Turku, felly mae llawer of enwau Ffineg ar
sefydliadau Turku yn dechrau gyda'r gair hwn, er enghraifft, Turun yliopisto am
Brifysgol Turku.



https://cy.wikipedia.org/wiki/Tredegar

Cyfesurynnau: 51°46′39″N 3°14′26″W﻿ / ﻿51.77761°N 3.24069°W﻿ / 51.77761;
-3.24069

Tref yn Nyffryn Sirhywi, Blaenau Gwent, yw Tredegar. Mae Caerdydd 33.2 km i
ffwrdd o Tredegar ac mae Llundain yn 218.7 km. Y ddinas agosaf ydy Casnewydd
sy'n 27 km i ffwrdd.

Wedi'i leoli o fewn ffiniau hanesyddol yr hen Sir Fynwy, fe ddaeth yn ganolfan
gynnar y Chwyldro Diwydiannol yn Ne Cymru. Ym 1778, adeiladwyd ffwrnais haearn
yn Sirhywi gan Thomas Atkinson a William Barrow a ddaeth i'r ardal o Lundain.
Roedd angen tanwydd ar gyfer y ffwrnais, felly cyflogwyd dynion i gloddio glo ym
Mryn Bach a Nant-y-bwch. Dyma'r mwyngloddio cyntaf, ar raddfa fach, yn yr ardal.

Methodd y ffwrnais yn 1794. Yn 1797, adeiladodd Samuel Homfray, gyda'i
bartneriaid Richard Fothergill a Monkhouse Matthew, ffwrnais newydd, gan
brydlesu'r tir o Stâd Tredegar yng Nghasnewydd. Creodd hyn Waith Haearn Sirhywi
a oedd yn y pendraw i ddod yn Waith Haearn Tredegar, a enwyd er anrhydedd Ystâd
Tŷ Tredegar yn Nhredegar a Pharc Tredegar yng Nghasnewydd yn ne'r sir. Mae
Adrian Vaughn, yn ei lyfr Grub, Dŵr a Relief (1985) yn crybwyll mai yn 1832 y
cymerodd John Gooch swydd reolwr yng ngweithfeydd haearn Tredegar.

Bu sawl o epidemig colera yn y dref yn ystod y 19eg ganrif a chrëwyd mynwent
benodedig ar gyfer y rhai a fu farw o golera yng Nghefn Golau.

Yn ôl Cyfrifiad y Deyrnas Unedig 2011, mae 8% o'r boblogaeth yn medru'r Gymraeg.
Mae 468 o bobl yn gallu siarad Cymraeg, mae 441 yn gallu darllen Cymraeg, ac mae
392 yn gallu ysgrifennu Cymraeg. Yn 2001, roedd 8.8% o'r boblogaeth yn medru'r
Gymraeg.



https://cy.wikipedia.org/wiki/Trajan

Trajan (Marcus Ulpius Traianus) (18 Medi 53 - 9 Awst 117), oedd ymerawdwr
Rhufain rhwng (98 a 117).

Ganed Trajan yn y ddinas Rufeinig Italica (Santiponce heddiw), heb fod ymhell o
ddinas Hispalis (Sevilla heddiw), rhan o dalaith Baetica. Yr oedd ei dad, oedd
a'r un enw, yn un o ddilynwyr pwysicaf Vespasian. Dilynodd Trajan yr yrfa
gyhoeddus draddodiadol, gan ddod yn gonswl yn 91. Priododd Ulpia Plotina, ond ni
fu ganddynt blant.

Yn ystod teyrnasiad Nerva daeth Trajan yn rhaglaw talaith Germania Superior.
Mabwysiadodd Nerva ef fel mab ac fel olynydd iddo. Yr oedd Trajan yn filwr
galluog, ac ar ôl dod yn ymerawdwr parhaodd i ymladd ar Afon Rhein ac Afon
Donaw. Ni ddaeth i Rufain am y tro cyntaf fel ymerawdwr hyd y flwyddyn 99. Bu'n
ymladd llawer yn erbyn y Daciaid, oedd yn byw yn yr ardal sy'n awr yn Rwmania.
Bu dau ryfel yn erbyn Decebalus, brenin Dacia, a gorchfygwyd ef gan Trajan, gan
greu talaith Rufeinig newydd Dacia. Adeiladwyd Colofn Trajan yn Rhufain i
goffhau ei fuddugoliaeth. Tua'r un pryd crewyd talaith Arabia Petraea.

Yn 113 dechreuodd rhyfel yn erbyn y Parthiaid. Cipiodd Ctesiphon, prifddinas
Parthia, yn 115, ac ymgorfforwyd Armenia, Asyria a Mesopotamia yn yr
ymerodraeth. Bu farw Trajan ar ei ffordd yn ôl o'r brwydro yma, yn Selinus,
gerllaw y Môr Du, ar yr 8 Awst 117. Yn ystod teyrnasiad Trajan y cyrhaeddodd yr
ymerodraeth Rufeinig ei maint eithaf. Dewisodd Trajan Hadrian fel ei olynydd.



https://cy.wikipedia.org/wiki/Torfoli

Y broses o gael gwasanaethau, syniadau neu gynnwys drwy annog nifer fawr o
gyfranwyr ar-lein yw torfoli. Mae hyn i'w gyferbynnu â'r dull traddodiadol o
anfon llythyrau'n gofyn am gymorth er mwyn gwireddu prosiect. Gellir defnyddio
torfoli hefyd i rannu baich prosiect arbennig (a llafurus) rhwng nifer o bobl,
neu 'dorf'.

Bathwyd y term Saesneg "crowdsourcing" yn 2005 gan Jeff Howe, golygydd Wired,
mewn erthygl o'r enw "The Rise of Crowdsourcing" The Rise Of Crowdsourcing"
Gellir olrhain y bathiad Cymraeg ychydig flynyddoedd yn ddiweddarach ar wefan
Hacio'r Iaith.[angen ffynhonnell]

Gall y torfoli fod ar gyfer ystod eang o weithgareddau. Enghreifftiau o dorfoli
yw: torf-ariannu, torfoli cystadleuaeth eang ei natur, ymchwil ar-lein am ateb i
broblem neu berson ar goll. Gellir defnyddio torf o bobl i sawl pwrpas gan
gynnwys torf-brofi, sef profi meddalwedd gan nifer o bobl er mwyn ei wella;
erbyn 2014 defnyddiwyd y dull hwn o brofi meddalwedd gan 55% o gwmnïau. Gellir
defnyddio lliaws o bobl yn yr un modd i ateb problem algebra, ac ystyrir hyn yn
fath o 'gyfrifiaduraeth ddynol'.

Defnyddiwyd torfoli yn Gymraeg er mwyn creu'r llinell amser: Hanes y We yn
Gymraeg gan Dr Rhodri Llŷr ap Dyfrig.



https://cy.wikipedia.org/wiki/Titus

Titus Flavius Vespasianus (30 Rhagfyr 39 – 13 Medi 81) oedd ymerawdwr Rhufain
rhwng 79 a 81 OC.

Titus oedd mab hynaf yr ymerawdwr Vespasian, a bu'n rhannu grym gydag ef am
gyfnod. Ar farwolaeth ei dad daeth Titus yn ymerawdwr. Cyn i'w dad ddod yn
ymerawdwr bu'n ymladd yn erbyn gwrthryfel yr Iddewon yn nhalaith Judea, a phan
ddaeth Vespasian yn ymerawdwr a dychwelyd i Rufain gadawyd Titus i ddelio a'r
gwrthryfel. Llwyddodd i gymeryd dinas Jerusalem ar ôl ei gwarachae am bum mis.
Mae Bwa Titus yn Rhufain yn coffau ei fuddugoliaeth.

Yn ystod yr ymladd yn Judea syrthiodd Titus mewn cariad a Berenice, merch y
brenin Herod Agripa I. Aeth a hi gydag ef i Rufain, ond oherwydd nad oedd
poblogaeth Rhufain yn hapus ynglyn a'r berthynas bu rhaid iddi roi'r gorau i'r
syniad o'i phriodi. Eu perthynas yw thema'r ddrama "Titus a Berenice" gan Pierre
Corneille a "Berenice" gan Jean Racine.

Daeth Titus yn boblogaidd iawn yn ystod ei deyrnasiad oherwydd ei haelioni. Ef
oedd yn gyfrifol am orffen y gwaith ar y Colisewm, a gychwynwyd gan ei dad.
Dilynwyd ef gan ei frawd Domitian.



https://cy.wikipedia.org/wiki/Titanic_(ffilm_1997)

Ffilm ramantaidd Americanaidd gan y cyfarwyddwr James Cameron yw Titanic (1997).
Mae'n serennu Leonardo DiCaprio fel Jack Dawson a Kate Winslet fel Rose DeWitt
Bukater, dau berson o ddosbarthiadau cymdeithasol gwahanol iawn sy'n cwympo mewn
cariad ar fordaith anffortunus y llong. Mae'r prif gymeriadau a'r llinnyn stori
ramantaidd sy'n ganolog i'r ffilm yn ffuglennol, ond mae rhai cymeriadau (fel
aelodau o griw'r llong) yn seiliedig ar gymeriadau hanesyddol. Adroddir y stori
gan Gloria Stuart, sy'n chwarae rhan Rose pan yn hen wraig.

Dechreuodd y broses gynhyrchu ym 1995, pan ffilmiodd Cameron ffilm go iawn o'r
hyn sydd ar ôl o'r Titanic gwreiddiol. Dychmygodd stori gariad fel modd o
ddenu'r gynulleidfa at y drychineb go iawn. Dechreuodd y ffilmio yn yr Akademik
Mstislav Keldysh - a gynorthwyodd Cameron i ffilmio'r drylliad gwreiddiol - ar
gyfer y golygfeydd cyfoes, ac adeiladwyd ail-grëad o'r llong yn Playas de
Rosarito, Baja Califfornia. Defnyddiodd Cameron fodelau i raddfa a delweddaeth
gyfrifiadurol i ail-greu'r llong-ddrylliad. Ar y pryd, Titanic oedd y ffilm
ddrutaf i gael ei chreu erioed, yn costio tua $200 miliwn UDA gyda chyllid wrth
Paramount Pictures a 20th Century Fox. Aeth y ddau gwmni bron yn fethdal yn
ystod y broses cynhyrchu.

Bwriadwyd rhyddhau'r ffilm yn wreiddiol ar yr 2il o Orffennaf, 1997, ond roedd
yr oedi ôl-gynhyrchu wedi golygu na chafodd y ffilm ei rhyddhau tan y 19eg o
Ragfyr, 1997. Daeth y ffilm yn lwyddiant beirniadaol a masnachol enfawr, gan
ennill unarddeg o Wobrau'r Academi, gan gynnwys y Ffilm Orau. Y ffilm hon yw'r
ffilm a wnaeth fwyaf o arian erioed, gan wneud cyfanswm o $1.8 biliwn.



https://cy.wikipedia.org/wiki/Theorem_Pythagoras

Ym Mathemateg, Theorem Pythagoras yw'r berthynas rhwng tair ochr triongl ongl
sgwâr. Enwir y theorem ar ôl y mathemategwr Pythagoras o wlad Groeg. Tadogir
darganfod a phrofi'r theorem ar Pythagoras, ond mewn gwirionedd yr oedd y
theorem yn hysbys cyn cyfnod Pythagoras.

Os taw c yw hyd yr hypotenws, ac a a b yw hydoedd y ddwy ochr arall, gellir
mynegi'r hafaliad fel y ganlyn:

Ar gyfer triongl sydd yn driongl ongl sgwâr, rhydd yr hafaliad hwn berthynas
syml rhwng y tair ochr, fel y gellid darganfod hyd unrhyw ochr o wybod hyd y
ddwy ochr arall.

Er nad oes hydoedd cyfanrifol gan ochrau'r mwyafrif o drionglau ongl sgwâr, mae
gan nifer o drionglau hydoedd hollol gyfanrifol, gan gynnwys yr enghreifftiau
enwog a = 3 ; {\displaystyle a=3;} b = 4 ; {\displaystyle b=4;} c = 5
{\displaystyle c=5} ac a = 5 ; {\displaystyle a=5;} b = 12 ; {\displaystyle
b=12;} c = 13 {\displaystyle c=13} . Yn gyffredinol, ar gyfer unrhyw rif n
{\displaystyle n} , mae triongl ongl sgwâr yn bodoli gyda hydoedd a = 2 n + 1 ;
{\displaystyle a=2n+1;} b = 2 n ( n + 1 ) ; {\displaystyle b=2n(n+1);} c = b + 1
{\displaystyle c=b+1} . Trwy ddewis bod n {\displaystyle n} yn gyfanrif, mae'n
hawdd dod o hyd i drionglau â hydoedd cyfanrifol (cynhyrcha n = 1 {\displaystyle
n=1} ac n = 2 {\displaystyle n=2} yr enghreifftiau uchod). Fel soniwyd mae'r
ffwythiant hwn yn cynhyrchu trionglau ongl sgwâr gyda c = b + 1 {\displaystyle
c=b+1} yn unig, ond mae trionglau ongl sgwâr a hydoedd cyfanrifol eraill i gael;
e.e. a = 6 ; {\displaystyle a=6;} b = 8 ; {\displaystyle b=8;} c = 10
{\displaystyle c=10} .



https://cy.wikipedia.org/wiki/The_Man_in_the_High_Castle_(cyfres_deledu_2015)

Mae The Man in the High Castle yn gyfres deledu hanes amgen Americanaidd a
gynhyrchwyd gan Amazon Studios, Scott Free, Headline Pictures, Electric Shepherd
Productions a Big Light Productions. Seilir y gyfres ar y nofel 1962 o'r un enw
gan yr awdur ffuglen wyddonol Philip K. Dick. Hanes amgen y byd yw'r stori sy'n
dangos buddugoliaeth Axis yn yr Ail Ryfel Byd. Mae Unol Daleithiau America wedi
cael eu rhannu'n dair rhan: Taleithiau Tawel America, gwladwriaeth byped
Siapanaidd sy'n cynnwys y cyn-Unol Daleithiau i'r gorllewin o'r Mynyddoedd
Creigiog; y Reich Natsiaidd Fwyaf, gwladwriaeth byped Natsiaidd yn hanner
dwyreiniol y cyn-Unol Daleithiau; a pharth niwtral sy'n gyfryngwr rhwng y ddwy
ardal, o'r enw Taleithiau'r Mynyddoedd Creigiog.

Ymddangosodd y peilot gyntaf ar 15 Ionawr, 2015 gyda'r nifer mwyaf o wylwyr ar
gyfer unrhyw gyfres wreiddiol Amazon. Ar 18 Chwefror, 2015 comisiynwyd cyfres
llawn ddeg-pennod. Rhyddhawyd y naw pennodd arall ar 20 Tachwedd, 2015.
Rhyddheir ail gyfres gyda deg pennod yn 2016.

Mae Juliana Crain yn byw yn San Franciso ac yn dod i ymhel gyda gwrth-ryfelwyr
pan caiff ei hanner chwaer, Trudy, ei lladd gan heddlu cudd Siapaneaidd, y
Kempeitai, yn fuan wedi iddi roi casyn o ffilm sy'n dangos clip ffilm newyddion
sy'n dangos hanes amgen lle mae'r Cynghreiriaid wedi ennill yr Ail Ryfel Byd a
Siapan a'r Almaen wedi colli. Teitl y ffilm yw, The Grasshopper Lies Heavy, ac
mae'n rhan o gyfres o glipiau ffilm 'newsreel' eraill a gesglir gan berson a
adnabir fel, "The Man in the High Castle". Cred Juliana bod y ffilm newyddion yn
adlewyrchu rhyw fath o realiti amgen sydd yn rhan o wirionedd fwy am y ffordd
dyliau'r byd fod. Cred ei chariad, Frank Frink, (Iddew sy'n cadw ei hunaniaeth
yn dawel er mwyn osgoi cael ei estraddodi a'i ladd gan y Naziaid) nad oes gan y
ffilm unrhyw gyswllt gyda digwyddiadau go iawn. Dysga Juliana bod Trudy yn
cludo'r ffilm i Canon City, Colorado, yn y Tir Niwtral, lle roedd hi wedi trefnu
i gwrdd gyda rhywun. Penderfyna Juliana deithio yno yn lle Trudy er mwyn
darganfod beth oedd gorchwyl ei hanner chwaer. Pan ddaw hi i Canon City, mae'n
dod ar draws Joe Blake.

Mae Blake yn ddyn 27-year-old o Efrog Newydd sy'n asiant ddwbwl yn gweithio ar
ran y Natsiaid o dan Obergruppenführer John Smith. Mae'n esgus bod yn aelod o'r
gwrth-ryfelwyr er mwyn dod o hyd i gyswllt y gwrth-ryfelwyr yn Canon City, sef,
yn yr achos hwn, Juliana, sydd yno yn lle Trudy.

Mae Nobusuke Tagomi yn uwch-swyddog yn Ymerodraeth Siapan yn San Francisco.
Mae'n cwrdd gyda'r swyddog Naziaidd Rudolph Wegener, yn y dirgel. Mae Wegener yn
teithio o dan ffug-enw dyn busnes o Sweden, o'r enw Victore Baynes. Mae Tagomi a
Wegener, ill dau, yn bryderus am y gwagle pŵer bydd yn cael ei chreu unwaith
bydd Adolf Hitler, y Führer ac arweinydd y Reich, yn marw neu'n cael ei orfodi i
ymddeol oherwydd bod ei glefyd Parkinson's yn gwaethygu. Mae Siapan a'r Reich ar
hyn o'r bryd mewn rhyw fath o Ryfel Oer sy'n llawn tensiwn ond heb ymladd agored
ond gyda'r Reich yn arwain Siapan yn dechnolegol. Esbonia Wegener bydd olynydd
Hitler am ddefnyddio bomiau atomig y Reich yn erbyn Siapan er mwyn cael gafael
ar weddill y cyn Unol Dalaethiau.



https://cy.wikipedia.org/wiki/The_Lord_of_the_Rings

Nofel ffantasi arwrol a ysgrifennwyd gan yr academydd Seisnig J.R.R. Tolkien yw
The Lord of the Rings (Cymraeg: Arglwydd y Modrwyau). Dechreuodd y stori fel
dilyniant i lyfr ffantasi blaenorol Tolkien, The Hobbit (Yr Hobit yn Gymraeg),
ond datblygodd i fod yn stori llawer mwy. Ysgrifennwyd y nofel fesul cam rhwng
1937 a 1949, a llawer ohoni yn cael ei greu yn ystod yr Ail Ryfel Byd. Er i
Tolkien fwriadu cynhyrchu gwaith un gyfrol, cyhoeddwyd y llyfr yn wreiddiol mewn
tair cyfrol ym 1954 a 1955, ac yn y ffurf tair cyfrol hon yr adwaenir yn
boblogaidd. Ers hynny, cafodd y nofel ei hailargraffu nifer o weithiau, a'i
chyfieithu i o leiaf 38 o ieithoedd, gan ddod yn un o weithiau llenyddiaeth
fwyaf poblogaidd yr 20g. Hyd yn hyn, er hynny, ni chyhoeddwyd cyfieithiad
Cymraeg.

Mae stori Lord of the Rings yn digwydd mewn amser a lle dychmygol, sef Trydedd
Oes y Canol Fyd (h.y. "the Third Age of Middle-earth"). Mae'r tirwedd naturiol
yn debyg i'n daear ni, yn hytrach na phlaned arallfydol. Dywedodd Tolkien ei hun
mai ein daear ni tua 6000 o flynyddoedd yn ôl yw'r lleoliad, er bod y
gyfatebiaeth ddaearyddol a hanesyddol â daearyddiaeth a hanes y byd go iawn yn
denau. Poblogir tiroedd y Canol Fyd gan Ddynion a hilion dynol eraill o'r enw
Hobitiaid, Ellyllon, Corachod ac Orchod (Orcs). Mae'r stori yn canoli ar y
Fodrwy Grym a wnaed gan yr Arglwydd Tywyll Sauron. Yn cychwyn o ddechreuadau
tawel yn y Sir (Shire), mae'r stori yn crwydro dros Ganol-ddaear ac yn dilyn
Rhyfel y Fodrwy trwy lygaid ei gymeriadau, yn arbennig y cymeriad canolog Frodo
Baggins. Dilynir y brif stori gan chwe atodiad sy'n darparu toreth o ddeunydd
cefndirol, hanesyddol ac ieithyddol.

Ynghyd ag ysgrifeniadau eraill Tolkien, dadansoddwyd Lord of the Rings yn
helaeth yn nhermau ei wreiddiau a themâu llenyddol. Er bod y gwaith ei hun yn un
pwysig, y symudiad olaf yn unig o chwedloniaeth yr oedd Tolkien wedi gweithio
arni ers 1917 yw'r stori. Mae dylanwadau ar y gwaith blaenorol hwn, ac ar stori
Lord of the Rings, yn cynnwys ieitheg, mytholeg, diwydiannaeth a chrefydd, yn
ogystal â gweithiau ffantasi blaenorol a phrofiadau Tolkien yn ystod y Rhyfel
Byd Cyntaf. Ystyrir hefyd bod Lord of the Rings, yn ei dro, wedi cael effaith o
bwys ar ffantasi modern.

Mae poblogrwydd aruthrol a pharhaol Lord of the Rings wedi arwain at nifer o
gyfeiriadau mewn diwylliant poblogaidd, sefydliad llawer o gymdeithasau gan
gefnogwyr gweithiau Tolkien, a chyhoeddiad llawer o lyfrau am Tolkien a'i
weithiau. Mae Lord of the Rings wedi ysbrydoli (ac yn dal i ysbrydoli) gweithiau
celfyddyd, cerddoriaeth, ffilmiau a theledu, gemau fideo a llenyddiaeth
ddilynol. Gwnaethpwyd addasiadau o Lord of the Rings ar gyfer radio, theatr a
ffilm. Achosodd rhyddhad y gyfres lwyddiannus dros ben o dair ffilm Lord of the
Rings rhwng 2001 a 2003 ymchwydd newydd o ddiddordeb yn Lord of the Rings a
gweithiau eraill Tolkien.

Nododd Tolkien fod llawer o'r enwau yn y llyfr wedi eu seilio ar yr iaith
Gymraeg.



https://cy.wikipedia.org/wiki/Tebygolrwydd

Tebygolrwydd yw'r dull o fesur y posiblirwydd o rywbeth i ddigwydd; er
enghraift, mae'r posiblirwydd fod yr haul am godi fory'r bore'n eithaf uchel a
byddai mathemategwr yn mesur hyn drwy ganran fel 99.99%. Ar y llaw arall, mae'r
posibilrwydd o daflu ceiniog a'r 'gynffon' (neu'r 'pen') yn glanio ar ei hwyneb
yn 50% neu'n 50-50.

Defnyddir tebygolrwydd yn aml i fesur neu i ateb gosodiad sy'n cael ei wneud ble
mae'r ateb yn ansicr. Fel arfer, mae'r gosodiad yn cael ei roi yn y dull hwn:
"Pa bryd ma'n debyg o ddigwydd?" neu "Pa mor bendant ydym ei fod am ddigwydd?"
Ac mae'r ateb yn cael ei roi mewn rhif, rhwng 0 ac 1 - gyda 0 yn golygu "dim o
gwbwl", .5 yn golygu un allan o ddau (neu 50-50) ac 1 yn golygu "yn bendant".

Ffurfiolwyd y cysyniadau hyn o fewn gwirebau mathemategol yn yr hyn a elwir yn
'ddamcaniaeth tebygolrwydd' a 'gwirebau tebygolrwydd (probability axioms) a
chânt eu defnyddio'n helaeth o fewn y meysydd astudio: mathemateg, ystadegau,
cyllid, arian, gamblo, gwyddoniaeth (yn enwedig Ffiseg), gwyddoniaeth
gyfrifiadurol, roboteg ac athroniaeth. Fe'u defnyddir er mwyn cyfrifo amlder y
digwyddiad neu i ddisgrifio mecaneg gwaelodol system cymhleth, arbennig.

Tebygolrwydd amodol (neu conditional probability) yw lle y bydd ymddygiad targed
yn digwydd o dan amgylchiadau penodol. Mae'n cael ei gyfrifo drwy fesur:
cyfrannedd achlysuron ymddygiad a oedd wedi eu rhagflaenu gan ragflaenydd
newidiol, a chyfrannedd achlysuron ymddygiad problemus a oedd wedi eu dilyn gan
ganlyniad penodol. Mae tebygolrwydd amodol yn amredeg rhwng 0 a 1; po agosed at
1.0 yw'r tebygolrwydd amodol, y cryfaf yw'r berthynas rhwng yr ymddygiad targed
a'r canlyniad.

O fewn damcaniaeth tebygolrwydd, a'i chymhwysiad, mae 'rheolau Bayes' yn nodi pa
mor berthnasol yw'r tebygolrwydd (neu'r 'odds') A 1 {\displaystyle A_{1}} i'r
digwyddiad ei hun A 2 {\displaystyle A_{2}} cyn ac wedi digwyddiad A 2
{\displaystyle A_{2}} .

Mae'r berthynas rhwng A 1 {\displaystyle A_{1}} i ddigwyddiad A 2 {\displaystyle
A_{2}} yn syml - sef y gyfranedd o debygolrwydd y ddau ddigwyddiad.



https://cy.wikipedia.org/wiki/Tat%C5%B5

Ffurf o addurno'r corff yw tatŵ (lluosog: tatŵau, tatŵs) trwy roi inc annileadwy
i mewn i'r croen i newid ei liw.

Defnyddir tatŵio mewn nifer o ddiwylliannau ar draws y byd, gan gynnwys yr Ainu,
y Berberiaid, y Celtiaid, y Ffichtiaid, y Maorïaid, y Polynesiaid, a grwpiau
cymdeithasol megis morwyr, moto-beicwyr, isddiwylliannau cerddorol, a
charcharorion. Gan amlaf mae gan datŵau bwrpas esthetig neu ddiwylliannol, ond
weithiau fe'i ddefnyddir am resymau meddygol neu er enghraifft i farcio
carcharorion, megis yng ngwersylloedd difa'r Natsïaid.

Gellir cael tatŵ damweiniol, er enghraifft os yw pensil yn treiddio ac yn gadael
graffit dan y croen.

Daw'r gair Cymraeg trwy'r Saesneg tattoo, a ddaw o'r gair Polyneseg tatau, sy'n
golygu "ysgrifennu".

Ym Mhapua Guinea Newydd mae'r plant yn derbyn eu tatŵ cyntaf wedi iddyn nhw
gyrraedd eu pen-blwydd yn 5 oed, ac un marc pob blwyddyn wedi hynny; cânt datŵ
siap 'V' ym mlwyddyn eu glasoed, sy'n cyfleu eu bod yn ddigon hen i gael cymar.
Mae'r tatŵ iddynt, felly, yn un o gerrig milltir (rites of passage) mawr bywyd
ac yn symbol o statws a safle o fewn cymdeithas. Gall hefyd fod yn symbol o
ddefosiwn crefyddol, rhywiol, ffrwythlondeb neu dewrder mewn rhai diwylliannau.
Mae'n medru hysbysu pobl fod y peson yn caru rhywun, neu'n perthyn i un grwp
arbennig a.y.b. Mae'r Maorïaid yn Seland Newydd yn dal i datŵio'r 'moko' cywrain
ar ei wynebau. Yn Cambodia, Laos, a Thailand, mae'r tatŵ 'yantra' yn cael ei
wigo i amddiffyn y person oddi wrth drygioni ac ysbrydion drwg neu i gael lwc
dda. Weithiau, mae'r tatŵ'n ddyfyniad allan o gerdd neu lenyddiaeth, o'r Beibl
neu ddyfyniad o ffilm - yn enwedig yn y Gorllewin. Y mwyaf poblogaidd gan
Gristnogion ydy Ioan 3:16, Philippians 4:13, a Salm 23.

Yn y Philipinau mae rhai llwythi'n credu fod priodweddau lledrithiol yn perthyn
i rai tatŵs, sy'n amddiffyn y person sy'n ei wisgo ac mae'r rhan fwyaf o'r rhain
yn ddatganiad i'r byd o gyrhaeddiadau'r person, sef yr hyn y mae wedi'i
gyflawni.



https://cy.wikipedia.org/wiki/T._Llew_Jones

Nofelydd a bardd oedd Thomas Llewelyn Jones (11 Hydref 1915 – 9 Ionawr 2009), a
ysgrifennai fel T. Llew Jones. Bu'n ysgrifennu am dros hanner canrif, ac mae'n
un o awduron llyfrau plant mwyaf poblogaidd a chynhyrchiol Cymru.

Ganed ef ym Mhentre-cwrt, Sir Gaerfyrddin. Mynychodd Ysgol Gynradd Capel Graig
ac Ysgol Ramadeg Llandysul. Bu'n athro ac yna'n brifathro am 35 mlynedd yn Ysgol
Gynradd Tre-groes ac yna yn Ysgol Gynradd Coed-y-Bryn ger Llandysul. Daeth i
amlygrwydd fel bardd pan enillodd Gadair yn Eisteddfod Glyn Ebwy (1958) ac eto y
flwyddyn ganlynol yn Eisteddfod Genedlaethol Cymru Caernarfon 1959.

Er iddo barhau i farddoni, daeth yn fwyaf adnabyddus fel awdur nofelau plant.
Mae ambell lyfr yn seiliedig ar gymeriadau hanesyddol fel Barti Ddu a Twm Siôn
Cati. Cyhoeddodd dros 50 o lyfrau i gyd, y rhan fwyaf yn nofelau ond ambell un
ffeithiol hefyd, megis Ofnadwy Nos, sef hanes llongddrylliad y Royal Charter.
Addaswyd nifer o'i lyfrau ar gyfer teledu a chyfieithwyd nifer i'r Saesneg ac
ambell un i ieithoedd eraill, megis Llydaweg.

Rhoddwyd gradd MA er anrhydedd iddo gan Brifysgol Cymru ym 1977, ac enillodd
Wobr Mary Vaughan Jones am ei gyfraniad at lenyddiaeth blant. Ym mis Mawrth
2005, bron yn 90 oed, enillodd y gadair yn Eisteddfod Cymdeithas Ceredigion.

Roedd T. Llew Jones hefyd yn ymwneud â Gwyddbwyll. Roedd yn un o'r rhai wnaeth
arwain ymgyrch lwyddiannus i weld Undeb Gwyddbwyll Cymru yn torri'n rhydd o
Ffederasiwn Gwyddbwyll Prydain (fel yr oedd bryd hynny) ac yn ymuno â FIDE fel
aelod annibynnol ym 1970. Roedd hyn yn galluogi i Gymru gystadlu fel gwlad ar ei
phen ei hun yn yr Olympiad Gwyddbwyll, a bu T. Llew yn rheolwr tîm Cymru yn
Olympiad Nice, 1974.

Sefydlodd a rhedodd Gymdeithas Gwyddbwyll Dyfed, ei chynghrair, Clwb Gwyddbwyll
Aberteifi, a Chyngres Agored Dyfed. Pan fu farw, yr oedd yn Is-lywydd Undeb
Gwyddbwyll Cymru, ac yn Llywydd am Oes Cynghrair Gwyddbwyll Dyfed. Sefydlodd T.
Llew hefyd gylchgrawn Y Ddraig, a bu'n olygydd ar y cylchgrawn wrth iddo dyfu o
fod yn gylchlythyr Cymdeithas Gwyddbwyll Dyfed i fod yn gylchgrawn gwyddbwyll
Cymru yn ystod y 1970au. Mae hefyd wedi ysgrifennu llyfr yn y Gymraeg ar
Wyddbwyll gyda'i fab, Iolo.

Roedd yn dad i'r gwleidydd Emyr Llewelyn, y chwaraewr Gwyddbwyll rhyngwladol
Iolo Ceredig Jones ac Eira Prosser.

Yn 2012, enwyd ysgol gynradd newydd, Ysgol T Llew Jones, ym Mrynhoffnant ger
Llandysul, ar ei ôl. Roedd yr ysgol yn cymryd lle pedair ysgol Blaenporth,
Glynarthen, Rhydlewis a Phontgarreg.



https://cy.wikipedia.org/wiki/Swleiman_I

Swltan Ymerodraeth yr Otomaniaid o 1520 hyd ei farwolaeth oedd Kanuni Sultan
Swleiman I, hefyd Swleiman y Godidog (6 Tachwedd 1494 – 6 Medi 1566).

Ganed ef yn Trabzon, yn fab i'r Swltan Selim I. Wedi iddo ddilyn ei dad ar yr
orsedd, ymgymerodd a chyfres o ymgyrchoedd milwrol, gan ymestyn ei ffiniau i
gynnwys y Balcanau a rhan o'r Ymerodraeth Lân Rufeinig. Yn 1522, cipiodd ynys
Rhodos oddi ar Farchogion yr Ysbyty. Yn 1526, gorchfygodd frenin Hwngari a'i
ladd ym Mrwydr Mohács, gyda'r canlyniad fod Hwngari'n ymrannu'n dair rhan. Bu'n
gwarchae ar ddinas Fienna yn 1529 a 1532, ond heb lwyddiant, ac yn 1533 gwnaeth
gytundeb heddwch a'r Archddug Ferdinand.

Yn y dwyrain, bu'n ymladd yn erbyn rheolwyr Saffafid Persia. Cipiodd ddinas
Baghdad oddi wrthynt yn 1534. Cipiodd lawer o diriogaeth yng Ngogledd Affrica
hefyd, gan eu defnyddio ar gyfer ymosodiadau ar fyddinoedd yr ymerawdwr Siarl V.
Un o gadfridogion Swleiman yn yr ymgyrchoedd hyn oedd Khair-ed-din Barbarossa.

Dan ei deyrnasiad ef, blodeuodd dysg a phensaerniaeth yn yr ymerodraeth, ac ef
oedd yn gyfrifol am ail-adeiladu Istanbul, Mecca a Baghdad. Bu farw yn
Szigetvár, a dilynwyd ef gan ei fab Selim II.



https://cy.wikipedia.org/wiki/Super_Furry_Animals

Band roc arbrofol o Gymru yn canu yn y Gymraeg a'r Saesneg yw Super Furry
Animals, adnabyddir hwy hefyd odan y byrenwau Super Furries neu SFA. Mae'r band
wedi ei ffurfio o weddillion Ffa Coffi Pawb a oedd yn cynnwys Gruff Rhys a
Dafydd Ieuan fel aelodau gwreiddiol. Maent yn enwog yng Nghymru am yr albwm Mwng
[1] sef y cryno ddisg mwyaf llwyddianus o ran gwerthiant erioed yng yr iaith
Gymraeg.

Yng nghanol tŵf y grwpiau 'Cŵl Cymru' yng nghanol y 90au, aeth Dafydd Ieuan
(drymiwr gyda Catatonia) ati i berswadio Gruff Rhys i ddychwelyd o fod yn artist
yn Sbaen er mwyn ffurfio band newydd. Y nod oedd manteisio ar y sylw roedd y
diwydiant recordiau yn Llundain yn dangos tuag at gerddoriaeth o Gymru.

Yn syth, sicrhaodd record cynta'r grwp,
Llanfairpwllgwyngyllgogerychwyrndrobwllllantysiliogogogoch (In Space) ar label
Ankst yn 1995, gytundeb recordio efo label pwysica'r cyfnod - Creation Records.

Ar ddechrau ei gyrfa, recordiodd y grŵp cyfres o albymau gwych - Fuzzy Logic
(1996), Radiator (1998), a Guerilla (1999) - yn arddangos gallu arallfydol Gruff
Rhys i sgrifennu clasuron pop.

Mae'r gêm yn cynnwys cludo tanc ffyri i wyliau roc, uniaethu efo Howard Marks -
gwerthwr cyffuriau mwya'r byd, creu cymeriadau awyr anferth, chwarae gigs roc
sy'n troi'n naturiol mewn i rêfs ecstatig, saethu fideos pop yng Ngholombia,
noddi clwb pêl-droed, chwarae trwy systemau sain quadraphonic, recordio sengl
sy'n cynnwys mwy o regfeydd nag unrhyw record erioed o'r blaen, a rhyddhau albym
yn y Gymraeg sy'n cyrraedd y siartiau Prydeinig.

Rhyddhawyd yr albwm diweddaraf, Dark Days, Light Years yn 2009 (Rough Trade
Records) ac ers hynny mae'r band wedi canolbwyntio ar waith unigol gyda Gruff
Rhys yn arbennig o weithgar yn rhyddhau nifer o albymau fel CandyLion a Hotel
Shampoo a'i brosiect llwyddiannus Neon Neon. Bu sibrydion fod y band wedi chwalu
ond mae yna obaith y bydd SFA yn dychwelyd unwaith eto gydag albwm newydd yn y
dyfodol agos.



https://cy.wikipedia.org/wiki/Sulgwyn

Gŵyl Gristnogol symudol yw'r Sulgwyn a gynhelir ar yr wythfed Sul ar ôl y Pasg.
Mae'n dathlu disgyn yr Ysbryd Glân ar yr Apostolion ac yn seiliedig ar yr 'Ŵyl
yr Wythnosau' Iddewig. Gellir olrhain ei dathlu i'r 3ed ganrif OC.

Yr enw Lladin ar yr ŵyl yw Pentecost, sy'n deillio o'r gair Groeg pentikosti,
sef 'y 50fed ddiwrnod' (ar ôl y Pasg). Enwir sawl enwad a mudiad Cristnogol yn
'Bentecostaidd'.

Er ei bod yn ŵyl fawr yn y calendr eglwysig, cymharol ychydig o ddefodau ac
arferion poblogaidd sy'n gysylltiedig â hi, efallai am nad oes cysylltiad amlwg
â gŵyl baganaidd. Un ddefod hynod a gynhelid ar y Sulgwyn yng Nghymru oedd defod
'Y Pren Dedwydd'. Coeden anghyffredin gyda hollt fawr wrth ei gwaelod oherwydd
ymrannu'r pren yn ddwy gangen sy'n cyffwrdd eto wedyn i dyfu'n rheolaidd oedd
hon, a safai ar ystâd y Plas Hen yn Llŷn, Gwynedd. Byddai'r werin bobl yn
ymgynnull yno ar y Sulgwyn i geisio basio trwy'r hollt: dedwyddwch a gai'r rhai
a fedrai hynny. Credir fod hyn yn deillio o ddefod yn ymwneud â ffrwythlondeb,
rhyw a genedigaeth. Arfer arall yn Llŷn ar y Sulgwyn oedd i ferched sefyll
gyda'u dwylo tu ôl i'w cefnau a cheisio dal oen yn eu dannedd wrth ei wlân.
Rhoddid yr enw 'Brenhines yr Oen' ar bwy bynnag a lwyddai i wneud hynny ac yfid
'Cwrw Oen'.



https://cy.wikipedia.org/wiki/Sofiet

Gwladwriaeth Sosialaidd un-blaid yng ngogledd Ewrasia o 1922 i 1991 oedd yr
Undeb Sofietaidd (Rwsieg: Союз Советских Социалистических Республик (CCCP) Soyuz
Sovetskikh Sotsialisticheskikh Respublik (SSSR)). Llywodraethwyd y wlad gan y
Blaid Gomiwnyddol (КПСС) a hynny o Fosgo, prifddinas yr Undeb Sofietaidd. Er mai
undeb o nifer o weriniaethau llai oedd yr Undeb Sofietaidd roedd ei lywodraeth
wedi'i ganoli'n llwyr ym Mosgo. Y mwyaf o'r gweriniaethau hyn oedd "Rwsia", o
ran maint, poblogaeth, economeg a dylanwad gwleidyddol. Yn achlysurol, newidiai
ei ffiniau ac roedd o ran maint ei harwynebedd bron mor fawr ag Ymerodraeth
Rwsia heb Wlad Pwyl a'r Ffindir.

Mae tarddiad yr Undeb Sofietaidd i'w ganfod yn y diffyg bwyd wedi'r Rhyfel Byd
Cyntaf a arweiniodd i Chwyldro Rwsia yn 1917 a phan ymunodd mwyafrif milwyr
Petrograd â'r chwyldro gorfodwyd y Tsar Nicholas II i ymddiswyddo o'i
frenhiniaeth.

Arweiniwyd y Bolshevikiaid gan Vladimir Lenin a gorchfygwyd y Llywodraeth
Dros-dro. Sefydlwyd "Gwladwriaeth Sofiet Sosialaidd, Ffederal Rwsia" a
chychwynodd Rhyfel Cartref Rwsia. Cefnogwyd y Comiwnyddion gan y fyddin a
chymerwyd drosod peth tir yn yr hen Ymerodraeth. Erbyn 1922 roedd hi'n amlwg
mai'r Bolshevikiaid oedd wedi trechu a ffurfiwyd Undeb allan o'r is-weriniaethau
llai megis Rwsia, Armenia, Wcrain a Bielorwsia. Yn dilyn marwolaeth Lenin yn
1924, a mân-frwydrau am rym, daeth Joseph Stalin i'r brig yng nghanol y 1920au.
Fe sodrodd ideoleg y wlad yn sownd mewn Marxiaeth–Lenini a dilynodd hynny drwy
ganoli pwer ac economi'r Undeb. O ganlyniad gwelwyd twf aruthrol yn niwydiant a
chyfunoliad y wlad. Cyflwynodd Stalin y Cynlluniau Pum Mlynedd a ffermau
cyfunol. Datblygodd yr Undeb Sofietaidd ac erbyn 1922 roedd yn wlad ddiwydiannol
pwysig iawn. Roedd hyn yn ei pharatoi'n solad ar gyfer yr Ail Ryfel Byd. Pan
welodd Stalin fod Ffasgaeth yn chwalu drwy'r wlad fel tân gwyllt, cychwynodd
greu panig politicaidd a system garchardai'r Gwlag a barhaodd hyd at y 1950au.

Cydnabyddwyd nerth yr Undeb Sofietaidd ers yr Ail Ryfel Byd oherwydd ei nerth
milwrol, cymorth i wledydd datblygol ac ymchwil gwyddonol, yn bennaf ar gyfer
technoleg gofod ac arfau. Fodd bynnag, roedd perthynas yr Undeb Sofietaidd a'r
Unol Daleithiau wedi dirywio'n enbyd ac o ganlyniad dechreuodd y Rhyfel Oer.
Adeiladwyd Sputnik I, y lloeren gyntaf i gylchdroi'r ddaear yn yr Undeb
Sofietaidd.

Yn ail hanner y 1980au cyhoeddodd Mikhail Gorbachev, Ysgrifennydd Cyffredin y
Blaid Gomiwnyddol, bolisi o glasnost (didwylledd) a perestroika (newid y
strwythur economaidd). O ganlyniad cafwyd cyfarfod rhwng yr Unol Daleithiau a'r
Undeb Sofietaidd ym 1986 a 1987 a chyfarfu Ronald Reagan, Arlywydd yr Unol
Daleithiau gyda Gorbachev ym 1988 a chafodd nifer o arfau yn Ewrop eu lleihau.

Cyn yr Undeb Sofietaidd roedd gwledydd comiwnyddol dwyrain Ewrop yn datgyfannu.
Ond o dan reolaeth Boris Yeltsin diddymodd yr Undeb Sofietaidd yn heddychol ym
mis Rhagfyr 1991. Ymunodd y mwyafrif o aelod-gweriniaethau yr Undeb Sofietaidd
â'r Gymanwlad Gwladwriaethau Annibynnol.



https://cy.wikipedia.org/wiki/Sofia

Prifddinas a dinas fwyaf Bwlgaria yw Sofia (Bwlgareg София / Sofia, Lladin
Serdica). Lleolir yng ngorllwein Bwlgaria ger troed Mynydd Vitosha. Hi yw
canolfan wleidyddol, ddiwylliannol a diwydiannol y wlad. Ei boblogaeth yw
1,377,531 (2006) (Cyfrifiad 2001: dinas: 1 170 842, dinas a rhanbarth:
1,444,082).

Mae tystiolaeth archaeolegol yn dangos bod pobl yn byw ar safle dinas Sofia ers
y seithfed ganrif CC, sy'n golygu mai un o ddinasoedd hynaf Ewrop yw hi. Ei henw
wreiddiol oedd Serdica, ar ôl y Serdi, y llwyth Thracaidd oedd wedi sefydlu'r
ddinas. Goresgynnod y Rhufeiniaid yr ardal yn OC 29. Blodeuodd o dan eu
rheolaeth, gan ddod yn prifddinas i dalaith Rufeinig Dacia Mediterranea. Mae
olion y magwyr Rhufeinig i'w gweld mewn gwahanol fannau ar draws y ddinas hyd
heddiw.

Yn yr oesoedd canol, daeth Sofia yn rhan o Deyrnas Gynta'r Bwlgariaid o dan Khan
Krum yn 811. Ei henw erbyn hyn oedd Sredets, ffurf Slafoneg ar ei henw Lladin.
Daeth yn gaer pwysig ac yn ganolfan wleidyddol a masnachol. Ailenwyd y ddinas yn
Sofia ym 1376 ar ôl Eglwys Santes Sofia.

Cipiwyd y ddinas gan yr Otomaniaid ym 1386. Er iddi ddod yn gartref i beylerbey
(llywodraethwr rhanbarthol) Rwmelia, roedd yn dirywio'n raddol. Erbyn 1878,
dyddiad ei rhyddháu gan y Cadfridog Rwsieg Iosip Gurko, doedd ganddi ond ugain
mil o drigolion. Yng nhyfarfod cynta'r Cynulliad Cyfansoddol yn Veliko Tarnovo
ym 1879, datganwyd Sofia yn brifddinas y dywysogaeth. Adeiladwyd Egwlys Sant
Aleksandr Nevskii, un o adeiladau mwyaf nodedig y ddinas, er anrhydedd i'r
mliwyr Rwsieg a'i rhyddhaodd. Yn y cyfnod ar ôl annibyniaeth, dechreuodd y
ddinas ddiwygio a daeth mwy o bobl yno i fyw. Erbyn 1939, roedd poblogaeth y
ddinas wedi tyfu hyd at 300,000.

Yn ystod yr Ail Ryfel Byd, cafodd Sofia ei bomio'n drwm gan awyrennau'r
Cynghreiriaid. Ar ôl cyhoeddiad rhyfel yn erbyn Bwlgaria gan yr Undeb
Sofietaidd, meddiannwyd y ddinas gan y Fyddin Goch ym 1944, a daeth yn
brifddinas i Weriniaeth Pobl Bwlgaria tan chwyldro 1989.



https://cy.wikipedia.org/wiki/Sioe_gerdd

Ffurf o adloniant yw sioe gerdd sy'n cyfuno cerddoriaeth, dawns ac weithiau'r
iaith lafar. Perthyna'n agos i opera, ond yn gyffredinol bydd sioe gerdd yn
defnyddio cerddoriaeth boblogaidd, tra na cheir defnydd o sgwrs mewn opera. Ceir
eithriadau er hynny.

Datblygodd sioeau cerdd cynnar allan o'r operetta. Bu Jacques Offenbach yn
Ffrainc, Joseph Parry yng Nghymru a Gilbert a Sullivan yn Lloegr yn llwyddiannus
iawn yn creu Opperettas, gyda cherddoriaeth ysgafnach na opera, a chyda sgwrsio.
Yn sgil poblogrwydd yr operettas cynnar, datblygodd y sioeau cerdd cynnar, gan
roi pwyslais ar actorion enwog oedd yn perfformio ac ar eitemau dawns mawr.
Daeth 'Broadway' yn Efrog Newydd, a'r 'West End' yn Llundain yn ganolfannau
pwysig i'r diwydiant.

Mae Cymru hefyd wedi cyfrannu i fyd sioeau cerdd. Ymhlith yr actorion o Gymru
sydd wedi perfformio yn y 'West End' mae Sian Cothi a Michael Ball. Ceir
traddodiad diweddar o gyfansoddi sioe gerdd ar gyfer yr Eisteddfod Genedlaethol.
Ymysg y sioeau yma ceir 'Pum Diwrnod o Ryddid' a gynhyrchwyd gan Gwmni Theatr
Maldwyn.



https://cy.wikipedia.org/wiki/Simbabwe

Gwlad yn Affrica Ddeheuol yw Gweriniaeth Simbabwe neu Simbabwe (hefyd Zimbabwe).
Lleolir y wlad rhwng afonydd Zambezi a Limpopo. Mae'n ffinio â De Affrica i'r
de, â Botswana i'r gorllewin, â Zambia i'r gogledd ac â Moçambique i'r dwyrain
ac nid oes ganddi fynediad i'r môr. Harare yw prifddinas y wlad. Cyn
annibyniaeth roedd Simbabwe (Rhodesia) yn wladfa Brydeinig.

Roedd Simbabwe yn ganolfan i ymerodraeth frodorol yn ne Affrica a'i phrifddinas
yn Simbabwe Fawr. Mashona oedd y trigolion. Cawsant eu gorchfygu gan y Matabele.
Cipiwyd tir y Matabele a'r Mashona gan yr anturiaethwr imperialaidd o Sais Cecil
Rhodes a'r Cwmni Prydeinig De Affrica yn 1895 a chafodd ei henwi'n Rhodesia ar
ei ôl.

Datganodd Ian Smith, prif weinidog gwyn y wlad, annibyniaeth unochrog (UDI) oddi
ar Brydain yn 1965 a datganwyd gweriniaeth yno yn 1970.

Ar ôl rhyfel herwfilwrol hir daeth Robert Mugabe, arweinydd ZANU (PF), yn
arlywydd y wlad (gweler isod), yn 1980.

Mae'r rhan fwyaf o'r wlad yn gorwedd ar wastatir uchel, dros 3,300' (1000m) i
fyny ar gyfartaledd. Mae llawer o'r tir yn safana.

Rhennir Simbabwe yn wyth talaith a dwy ddinas â statws taleithiol. Is-rennir y
taleithiau hynny yn 59 ardal a 1,200 ardal ddinesig.

Mae mwyafrif helaeth y bologaeth yn bobl Bantŵ. Ceir yn ogystal lleiafrif o bobl
o dras Ewropeaidd ac Asiaidd, ond mae eu nifer wedi gostwng yn sylweddol mewn
canlyniad i'r sefyllfa gwleidyddol diweddar.

Yn ôl cyfansoddiad 2013, mae gan Simbabwe 16 iaith swyddogol: Saesneg, iaith
arwyddion a 14 iaith Affricanaidd; y pwysicaf ohonynt yw Ndebele a Shona.



https://cy.wikipedia.org/wiki/Sikkim

Talaith yng ngogledd-ddwyrain India, rhwng Nepal a Bhwtan, sy'n rhannu ffin â
Tibet yn y gogledd a Rhanbarth Darjeeling yn y de, yw Sikkim neu Sicim.
Arwynebedd tir 7214 km². Ystyr yr enw Sikkim yw "Y Tŷ Newydd"; yr enw Tibeteg
arni yw Denjong, sef "Cwm Reis". Gangtok (poblogaeth 82,00) yw'r brifddinas.

Allan o'r boblogaeth o tua 500,000 mae 70% yn Nepalwyr, tua 15% yn Lepchiaid a
10% yn Bhutiaid. Nepaleg yw prif iaith y dalaith; mae Saesneg yn cael ei
defnyddio fel iaith swyddogol ar gyfer gweinyddiaeth ac fe siaredir hefyd
Tibeteg, yr iaith Bhutia a Lepcha, yn ogystal a Bengaleg a Hindi. Hindŵaeth
(60%) a Bwdhiaeth (28%) yw'r prif grefyddau. Mae gan y dalaith senedd un siambr
gyda rheolaeth ar faterion mewnol a llywodraeth daleithiol a arweinir gan brif
weinidog. Mae'r wlad yn cael ei rheoli ers degawdau gan y Sikkim National
Democratic Front; mae'r ychydig wrthbleidiau'n fychan a dibwys. Mae economi y
dalaith yn seiliedig ar amaethyddiaeth, coedwigaeth, twristiaeth a diwydiant
ysgafn.

Mae Sikkim yn gorwedd rhwng Nepal yn y gorllewin, Tibet yn y gogledd a'r
gogledd-ddwyrain, Ardal Darjeeling (Gorllewin Bengal) yn y de a Bhwtan yn y
de-ddwyrain. Yng ngogledd Sikkim mae mynyddoedd yr Himalaya gyda'u eira
tragwyddol yn dominyddu'r tirwedd, yn cynnwys Kangchendzonga (neu Kangchenjunga;
8598m), y mynydd trydydd uchaf yn y byd. Mae'r ardal o gwmpas Kangchendzonga yn
barc cenedlaethol sy'n cynnwys hefyd Rhewlif Zemu, un o'r fwyaf yn yr Himalaya.
O'r ardal fynyddig hon rhed afonydd Lachen a Lachung, a fwydir gan eira'r
copaon, i lawr i'r de i gwrdd ag Afon Teesta ac Afon Rangeet, prif afonydd
Sikkim. Mae Afon Rangeet yn ffurfio'r ffin rhwng Sikkim a Rhanbarth Darjeeling.
Mae dwy fraich anferth yn ymwthio o'r mynyddoedd mawr i'r de; mae'r fraich
orllewinol yn ffurfio Cadwyn Singalila ac yn gwahanu Sikkim a Nepal; yn y
dwyrain mae Cadwyn Chola yn ffurfio'r ffin rhwng y dalaith a Thibet gyda blwch y
Nathu La yn ei chroesi. Yn bellach i'r de o'r gadwyn honno mae Cadwyn Pango-la
yn nodi'r ffin rhwng Sikkim a Bhwtan. Rhwng y ddwy fraich hyn mae trydedd yn
gwahanu cymoedd Afon Teesta ac Afon Rangeet, sy'n cwrdd ar flaen deheuol y
gadwyn, ac yn trywanu ucheldiroedd Tibet dros y ffin yn y gogledd. Mae'r
mynyddoedd yn droi'n fryniau gwyrdd coediog yng nghanolbarth y dalaith ac yn y
de eithaf mae'r cymoedd yn isel gyda thyfiant a hinsawdd is-drofaol.

Ni wyddys llawer am hanes cynnar Sikkim. Mae’n bosibl fod y Lepchiaid wedi symud
o fryniau Assam neu Myanmar (Myanmar) i fyw yn Sikkim rywbryd yn y 13g gan
raddol ddisodlu’r brodorion cynhanesyddol, y Naong, y Chang a’r Mon. Pobl
heddychlon a arferai gasglu eu bwyd o’r fforestydd oedd y Lepchiaid ac nid oedd
ganddynt y gallu i wrthsefyll y tonnau o fewnfudwyr o Dibet a ddaeth dros
fylchau uchel gogledd Sikkim yn y 15g i osgoi’r gwrthdaro gwleidyddol yn y wlad
honno. Daeth y Tibetwyr, a elwid yn Bhotiaid gan eu cymdogion, â dysgeidiaeth y
Bwdha i’r wlad. Roedd y mwyafrif ohonynt yn perthyn i enwad y Nyingma-pa ("Yr
Hetiau Cochion") a’i is-enwadau, ac wrth iddynt gymysgu â’r Lepchiaid datblygodd
ffurf arbennig o Fwdhiaeth Dibetaidd yn Sikkim, yn gymysgfa o ddefodau ac
ofergoelion hynafol y Nyingma-pa ac elfennau o natur-addoliaeth shamanaidd y
Lepchiaid. Ffrwyth gwleidyddol y croesffrwythloni hyn oedd y frawdoliaeth waed a
wnaed rhwng Thekong Tek, arweinydd y Lepchiaid, a Khye-Bumsa, arweinydd y
Bhotiaid, yn Kabi Longtsok. O ganlyniad i hynny sefydlwyd brenhiniaeth yn Sikkim
a gynhwysai yn ei diriogaeth rannau o ddwyrain Nepal, Dyffryn Chumbi yn Tibet a
bryniau Darjeeling a Kalimpong, yn ogystal â’r dalaith bresennol. Yn anffodus ni
pharhaodd yr oes aur hwn dan reolaeth y chogyals (rajas neu frenhinoedd Sikkim)
am hir. Yn ystod y 18g collwyd tir i’r Bhwtaniaid yn y de ac i’r Gorkhiaid yn y
dwyrain. Yna, yn y 19g, daeth yr Ymerodraeth Brydeinig yn rhan o’r darlun pan
yrrwyd y Gorkhiaid allan gan y British East India Company a throwyd Sikkim yn
glustog-wlad rhwng Nepal, Tibet (a hawliai ei bod yn ddeiliad iddi), Bhwtan a
thiriogaeth y Cwmni yng ngogledd Bengal. Dirywiodd rheolaeth y chogyal dros ei
wlad a bu’n rhaid iddo ildio Darjeeling a’r cylch i’r Prydeinwyr. Roedd y
Tibetiaid yn amheus iawn o amcanion y Prydeinwyr ac ar ôl i Brydain gyhoeddi fod
Sikkim yn dalaith warcheidiol yn 1861 bu gwrthdaro rhwng y ddwy blaid a
arweiniodd i ymgais gan Dibet i oresgyn Sikkim. Gorchfygwyd y Tibetiaid a daeth
Sikkim, a’r chogyal, dan reolaeth Swyddog Gwleidyddol Prydeinig yn Gangtok.

Nid oedd y chogyal olaf, Palden Thondup Namgyal, yn boblogaidd oherwydd iddo
wrthsefyll y galwadau cynyddol am ddiwygiadau cyfansoddiadol. Roedd Tsieina, a
hawliai Sikkim yn enw Tibet, yn cadw llygad barcud ar y sefyllfa hefyd ac ofnai
nifer o Sikkimiaid ddeffro ryw fore i weld milwyr Tsieineaidd ar ei strydoedd.
Daeth yr argyfwng i’w ben ar ddechrau’r 1970au pan ofynnodd y chogyal i India
gymryd yr awennau yn Sikkim. Yn refferendwm 1975 pleidliosiodd 97% o’r
boblogaeth am undeb ag India ac ers hynny mae Sikkim wedi bod yn dalaith
Indiaidd. Un o ganlyniadau polisïau’r Swyddogion Gwleidyddol Prydeinig oedd
mewnfudiad sylweddol o Nepalwyr i Sikkim i ddatblygu amaeth ac i weithio yn y
gerddi te, ac erbyn hyn mae dros 7O% o’r hanner miliwn o bobl sy’n byw yn Sikkim
yn Nepaliaid a’r Nepaleg yw prif iaith y dalaith. Mae’r rhan fwyaf o’r Lepchiaid
a’r Bhotiaid yn byw yn y gogledd ac yn ogystal ceir nifer cynyddol o fewnfudwyr
o rannau eraill o India sy’n tueddu i redeg siopau a busnesau yn y trefi. Er bod
tensiynau rhwng y cymunedau hyn erys Sikkim yn wlad werdd gymharol dawel ac
mae’r safon byw yn uwch na’r cyfartaledd Indiaidd.



https://cy.wikipedia.org/wiki/Sardinia

Sardinia (Sardeg: Sardigna [sarˈdinja], Eidaleg: Sardegna [sarˈdeɲɲa]) yw'r ail
fwyaf o'r ynysoedd yn y Môr Canoldir, gydag arwynebedd o 24,090 km²; mewn
cymhariaeth mae arwynebedd Ynys Môn yn 714 km². Saif ger arfordir gorllewinol yr
Eidal, i'r de o Ynys Cors. Yn wleidyddol, mae'n rhan o'r Eidal gyda mesur o
hunanlywodraeth.

Tua 1500 CC, galwyd yr ynys yn Hyknusa (Lladin: "Ichnusa") gan y Mycenaeaid,
efallai yn golygu ynys (nusa) yr Hyksos, oedd newydd gael eu gyrru o'r Aifft.
Cafodd ei henw presennol o enw'r Shardana, un arall o'r bobloedd a ymosododd ar
yr Aifft, ond a orchfygwyd gan Ramesses III tua 1180 CC).

Cydnabyddir pobl Sardinia gan lywodraeth yr Eidal fel "popolo", sef pobl ar
wahân. Mae'n un o ddau ranbarth o'r Eidal sydd a'r statws yma; y llall yw
Veneto. Roedd y boblogaeth yn 2006 yn 1,655,677. Y brifddinas yw Cagliari. Mae
'Parth Glas' yn ardal ddemograffig a/neu ddaearyddol yn y byd lle mae llawer o
bobl yn byw bywydau hir. Cofnodir Sardinia ymhlith yr uchaf (yn enwedig talaith
Nuoro ac Ogliastra). Gwelwyd yma ardal o hirhoedledd uchel iawn mewn pentrefi
mynyddig lle y mae'r dynion yn cyrraedd eu 100 ar gyfradd uchel iawn.

Mae gan yr ynys draddodiad cerddorol cryf, a cheir yno iaith gynhenid, Sardineg.



https://cy.wikipedia.org/wiki/Samsara

Term mewn Hindŵaeth, Bwdhaeth, Jainiaeth, Siciaeth a chrefyddau tebyg, am y byd
cyfnewidiol, sef cylch geni, marw a dadeni yw samsara (Sansgrit: संसार saṃsāra).
Mae samsara a'r llwybr i ymryddhau o'i afael yn un o gysyniadau gwaelodol y
crefyddau hyn.

Yn ôl dysgeidiaeth y crefyddau hyn, mae bod dynol yn cael ei eni yn y byd hwn
gyda'r gwaddol o karma sy'n perthyn iddo o'i fodolaethau blaenorol. Cyfanswm
canlyniad gweithredoedd bod byw, er da neu er drwg, yw'r karma hwn, ac mae'n
penderfynu ei dynged yn y dyfodol yn y broses barhaus o fod a pheidio bod, o
symud i fyny neu i lawer yn y cosmos. Mae'n gysyniad sy'n tarddu o athroniaeth
yr India hynafol. Cafodd ei fenthyg o Hindŵaeth gan Fwdhaeth lle mae'n chwarae
rhan bwysig yn nysgeidiaeth y Mahayana, yn enwedig ym Mwdhaeth Tibet. Yn ôl
Bwdhaeth, pan fo person yn marw mae'r ewyllysiau gwaelodol a fu'n rhan o'i fywyd
(samskaras) yn cael eu trosglwyddo gyda'i ymwybod - yr hyn a elwir yn enaid neu
ysbryd yn y crefyddau Abrahamig - sydd, ar ôl cyfnod rhwng marwolaeth a geni
(Tibeteg: y bardo), yn penderfynu ffurf y strwythur biolegol newydd y caiff y
bod hwnnw ar ei ddadeni yn y byd. Credir fod y broses yma o eni a dadeni yn
samsara yn mynd ymlaen am amser maith nes bod y person yn cyrraedd moksha
(ymryddhau llwyr o'r byd cyfnewidiol).



https://cy.wikipedia.org/wiki/Rhestr_beirdd_Cymraeg_c.550%E2%80%931600

Mae hyn yn rhestr o'r beirdd Cymraeg hysbys a ganai ar y mesurau caeth yn bennaf
rhwng canol y 5fed ganrif a diwedd yr 16eg ganrif. Sylwer nad yw'n cynnwys
beirdd mesurau rhydd y cyfnod diweddar, sef o tua 1550 ymlaen, ond mae'n cynnwys
ychydig o feirdd a flodeuai ar ddechrau'r 17g ond sy'n perthyn yn uniongyrchol
i'r hen draddodiad barddol. Sylwer yn ogystal fod llawer o ganu'r cyfnodau
cynnar yn waith beirdd anhysbys, e.e. yn achos canu crefyddol cynnar a cherddi
gnomig a chwedlonol. Anwybyddir hefyd y rhan fwyaf o'r Canu Darogan, cerddi a
dadogir yn aml ar y Taliesin chwedlonol, Myrddin a ffigurau eraill.

Mae gwaith rhai o'r beirdd Cymraeg cynharaf wedi goroesi. Cysylltir canran uchel
o'r canu gyda'r Hen Ogledd. Mae'r beirdd hyn yn perthyn i gyfnod yr Hengerdd, a
adwaenir hefyd fel cyfnod y Cynfeirdd:

Mae'r rhan fwyaf o'r cerddi o'r cyfnod a elwir "Canu'r Bwlch" yn gynnyrch beirdd
anhysbys. Cydnabyddir erbyn heddiw nad yw Llywarch Hen yn ffigwr hanesyddol.
Cred rhai ysgolheigion fod Heledd, yng nghylch Canu Llywarch Hen, yn brydyddes
ond mae eraill yn dadlau mai ei chymeriad sy'n llefaru a bod y cerddi yn waith
bardd anhysbys.

Arferid cyfeirio at y beirdd llys hyn fel y 'Gogynfeirdd', ond erbyn heddiw
aferir yr enw Beirdd y Tywysogion am y beirdd a ganai i frenhinoedd a
thywysogion Cymru yn y 12fed ganrif a'r 13eg. Mae'r rhestr bron iawn yn
gronolegol.

Dyma Feirdd yr Uchelwyr. Mae'r rhestr yn ceisio dilyn trefn amser ond nid yw'n
gynhwysfawr gan fod gwaith rhai o feirdd llai y cyfnod, yn enwedig beirdd y 15g
a dechrau'r ganrif olynol, yn aros yn y llawysgrifau. Anwybyddir hefyd enwau
traddodiadol/chwedlonol beirdd y Canu Darogan, ac eithrio rhai enwau beirdd
cyfnabyddedig diweddarach.



https://cy.wikipedia.org/wiki/Rhaeadr_Niagara

Rhaeadr enwog sy'n gorwedd ar y ffin rhwng Canada a'r Unol Daleithiau yw Rhaeadr
Niagara (Saesneg:Niagara Falls; Ffrangeg: Chutes du Niagara). Mae'r enw
'Niagara' yn tarddu o'r gair Iroquois 'Onguiaahra' sydd yn golygu 'culfor'.

Mae'r rhaeadr, sydd mewn gwirionedd yn gyfres o 3 rhaeadrau cysylltiedig, ar
Afon Niagara rhwng Llyn Erie a Llyn Ontario. Ar ei mwyaf mae'n 43m o uchder.
Darganfuwyd y rheadr ym 1678 gan Ffrancwr, Tad Louis Hennepin.. Llifa tua
150,000 o alwyni o ddŵr dros y rhaeadrau Americanaidd, a 600,000 o galwyni dros
y rhaeadr Ganadiaidd er ailgyfeiriwyd rhwng 50 a 75 y cant o'r dŵr i orsafoedd
pŵer yn hytrach na dros y rhaeadrau. Parc Genedlaethol Rhaeadr Niagara yw'r
hynaf yn yr Unol Daleithiau

Ceir dwy ddinas o'r enw Niagara Falls, yn wynebu'i gilydd dros yr afon, un
ohonynt yn nhalaith Efrog Newydd a'r llall yn nhalaith Ontario, yng Nghanada.
Cynhelir teithiau yn y cwch 'Maid of the Mist' islaw'r rhaeadr, ar ochr yr Unol
Daleithiau.

Dyma rigwm T.H. Parry-Williams a gyfansoddodd ar ymweliad â'r llecyn ar
ddechrau'r 1930au:



https://cy.wikipedia.org/wiki/Reese_Witherspoon

Actores Americanaidd a chynhyrchydd ffilm yw Laura Jeanne Reese Witherspoon
(ganwyd 22 Mawrth 1976), sy'n cael ei hadnabod yn well fel Reese Witherspoon.
Ymddangosodd Witherspoon yn gyntaf fel prif actores yn y ffilm The Man in the
Moon ym 1991; yn ddiweddarach yn yr un flwyddyn, actiodd yn y ffilm Wildflower.
Yn 1996, ymddangosodd Witherspoon yn Freeway a dilynodd y ffilm honno gyda thair
ffilm 1998 mawr arall: Overnight Delivery, Pleasantville, a Twilight. Ym 1999,
ymddangosodd Witherspoon yn Election, a chafodd enwebiad Glôb Aur o'r herwydd.

Yn 2001, cafodd lwyddiant mawr yn ei gyrfa wrth chwarae "Elle Woods" yn Legally
Blonde, ac yn 2002, serennodd yn Sweet Home Alabama, ei llwyddiant masnachol
mwyaf hyd yma. Yn 2003, daeth yn ôl i'r sgrîn fel prif actores a chynhyrchydd
gweithredol Legally Blonde 2: Red, White & Blonde. Yn 2005, cafodd Witherspoon
sylw byd-eang a chanmoliaeth uchel am ei phortread o June Carter Cash yn Walk
the Line. O'r herwydd, cafodd Wobrau'r Academi, y Glôb Aur, BAFTA, a'r Screen
Actors Guild Awards ar gyfer Actores Orau a Phrif Rôl.

Priododd Witherspoon actor Cruel Intentions a chyd-seren Ryan Phillippe ym 1999;
mae dau o blant ganddynt, Ava a Deacon. Gwahanodd y ddau ar ddiwedd 2006 ac
ysgaront ym mis Hydref 2007. Mae Witherspoon yn berchen cwmni cynhyrchu o'r enw
Type A Films, ac mae hi'n weithredol mewn sefydliadau eiriolaeth plant a
benywod.



https://cy.wikipedia.org/wiki/Qinghai

Talaith yn rhan orllewinol Gweriniaeth Pobl Tsieina yw Qinghai (青海省 Qīnghǎi
Shěng). Daw'r enw o ene Llyn Qinghai. Mae'r dalaith yn ffinio ar Ranbarthau
Ymreolaethol Sinkiang, (Xinjiang) a Tibet a thalaeithiau Gansu a Sichuan. Gyda
phoblogaeth o 5.3 miliwn, mae'n un o daleithiau lleiaf poblog Tsieina. Y
brifddinas yw Xining.

Hen enw y dalaith oedd Amdo, ac roedd yn rhan o Tibet hanesyddol. Crewyd talaith
Qinghai yn 1950, wedi i Tsieina feddiannu Tibet. Cyn hynny, roedd rhan o'r hyn
sy'n awr yn rhan ogledd-ddwyreiniol y dalaith yn rhan o dalaith Gansu. Ffurfia'r
Tibetiaid 23% o'r boblogaeth, gyda Tsineaid Han yn y mwyafrif gyda 54%. Grwpiau
ethnig eraill yw'r Hui (16%), Mongoliaid, Tu a'r Salar.

Yn ddaearyddol, mae'r rhan fwyaf o Qinghai yn rhan o Ucheldir Tibet, gyda rhan o
Anialwch Gobi yn y gogledd-orllewin. Ceir y mynyddoedd uchaf yng nghadwyni y
Kunlun, Tanggula a'r Nan Shan. Mae nifer o afonydd pwysicaf Asia yn tarddu yma,
yn cynnwys y Huang He, yr Yangtze ac afon Mekong.



https://cy.wikipedia.org/wiki/Pregeth

Araith ar bwnc diwinyddol neu foesol gan broffwyd, clerigwr neu berson crefyddol
arall yw pregeth. Yn y Gorllewin tueddir i gysylltu'r gair â'r Gristnogaeth, ond
gellir ei gymhwyso i ddisgrifio areithiau cyffelyb mewn crefyddau eraill yn
ogystal, yn enwedig yn achos Iddewiaeth, Islam a Bwdiaeth.

Ceir sawl enghraifft o'r bregeth yn yr Hen Destament ac enwir un o'i lyfrau yn
Llyfr y Pregethwr (Ecclesiastes). Y bregeth enwocaf yn y traddodiad Cristnogol
yw'r Bregeth ar y Mynydd, a draddodwyd gan Iesu o Nasareth.

Yng Nghymru daeth y bregeth i fod yn un o brif ffurfiau llenyddol y Cyfnod
Modern Cynnar a pharhaodd yn ffurf lenyddol bwysig ar ôl hynny. Ymhlith
pregethwyr mwyaf dylanwadol Cymru gellid crybwyll Howel Harris, John Elias,
Thomas Charles a Tanymarian. Cyhoeddodd y llenor gwladgarol Emrys ap Iwan sawl
pregeth ar bynciau crefyddol, moesol a gwladol.

Y Proffwyd Mohamed yw pregethwr enwocaf Islam, ond mae'r grefydd yn parchu'r
rhan fwyaf o bregethwyr yr Hen Destament yn ogystal. Yr enw Arabeg am bregeth yw
khutba (Arabeg: (خطبة khutbah). Traddodir khutba o flaen gweddïau dydd Gwener
mewn mosgiau ac yn ystod Eid ul-Fitr. Ceir khutba fawr yn rhan o'r Hajj ar
wastadeddau Arafat, tu allan i Fecca.

Ceir nifer o bregethau yn y llyfrau sanctaidd Iddewig, e.e. y Midrash. Mae
Iddewiaeth yn rhannu â'r Gristnogaeth llyfrau'r Hen Destament yn ogystal.

Y bregeth enwocaf yn hanes Bwdiaeth yw pregeth gyntaf Siddhartha Gotama, y
Bwdha, sef y Dhammacakkappavattana Sutta, a draddodwyd ym Mharc Ceirw Sarnath,
gogledd India.



https://cy.wikipedia.org/wiki/Plwton_(planed_gorrach)

Planed gorrach, yn ôl penderfyniad yr Undeb Seryddol Rhyngwladol (IAU) ar 24
Awst 2006 yw Plwton (neu Plwto). Cyn hynny roedd Plwton yn cael ei chyfrif fel y
lleiaf o'r planedau. Fe'i enwir ar ôl y duw clasurol. Mae'n rhyw dri chwarter
maint lleuad y ddaear. Darganfuwyd Plwton gan y seryddwr Americanaidd Clyde
Tombaugh yn 1930. Mae gan Blwton bum lloeren: Charon (darganfuwyd yn 1978), Nix
a Hydra (darganfuwyd yn 2005), Kerberos (darganfuwyd yn 2011) a Styx
(darganfuwyd yn 2012). Mae Plwton yn llai na saith o loerau Cysawd yr Haul: Y
Lleuad, Io, Ewropa, Ganymede, Calisto, Titan a Thriton.

Mae ganddo gylchdro o 5,913,520,000 km (39.5 Unedau Seryddol) o'r Haul (fel
rheol), yn mesur 2370 km yn nhryfesur, ac yn pwyso 1.27x1022 kg.

Mae cylchdro Plwton yn dra-echreiddig. Weithiau mae'n nes i'r Haul na Neifion
(fel oedd e o Ionawr 1979 hyd Chwefror 1999). Mae Plwton yn chwyldroi yn y
cyfeiriad cyferbyniol i'r rhan fwyaf o'r planedau eraill. Mae tymheredd arwyneb
Plwton yn amrywio rhwng -235 a -210 C. Mae ei chyfansoddiad yn ddirgel, ond mae
ei chynhwysedd (rhyw 2g/cm3) yn awgrymu ei bod yn gymysgedd o 70% craig a 30% iâ
dŵr, yn debyg i Driton.

Mae'r chwiliedydd gofod New Horizons yn amcangyfrifir i gyrraedd Plwton ar 14
Gorffennaf, 2015.



https://cy.wikipedia.org/wiki/Pennal

Cyfesurynnau: 52°35′10″N 3°55′15″W﻿ / ﻿52.586047°N 3.920954°W﻿ / 52.586047;
-3.920954

Pentref a chymuned yn ne Gwynedd yw Pennal. Saif ar y briffordd A493 rhwng Tywyn
a Machynlleth, ac ar lan ogleddol Afon Dyfi. Mae gan Pennal nifer o gysylltiadau
hanesyddol gan gynnwys eglwys gron, sy'n deillio nôl i eglwys gynharach,
Geltaidd.

Yr oedd ffordd Rufeinig Sarn Helen yn mynd heibio'r fan, ac yr oedd caer
Rufeinig fechan yma, efallai yn gwarchod man croesi Afon Dyfi. Ni ellir gweld
lawer o weddillion y gaer, mae rhan ohoni wedi ei gorchuddio gan dŷ Cefn Caer
i'r de-ddwyrain o'r pentref, yn nes i'r afon. Roedd y gaer yn cynnwys 12 acer o
dir, sef tua 670 troedfedd wrth 505 troedfedd, wedi ei chodi ar ben caer
gynharach o 4.38 acer. Cafwyd arian bath o gyfnod Titus a Domitian ar y safle. Y
darganfyddiad mwyaf diddorol oedd teil lleng Rufeinig sy'n darllen LEG II AVG
ANTO(ninia), sy'n perthyn i'r cyfnod 212-222 efallai.

Saif Castell Tomen-las, sef hen domen amddiffynol o'r Oesoedd Canol yng nghanol
y pentref.

Yn ôl traddodiad, merch o Bennal oedd Lleucu Llwyd, cariad y bardd Llywelyn Goch
ap Meurig Hen a thestun un o'r marwnadau mwyaf grymus a chofiadwy yn yr iaith
Gymraeg.

Ym Mhennal y galwodd Owain Glyndŵr gyfarfod yn Mawrth 1406 ac ysgrifennu llythyr
i frenin Ffrainc a adwaenir fel "Llythyr Pennal" ac sy'n ffurfio rhan o Bolisi
Pennal. Roedd y llythyr yn amlinellu cynlluniau Glyndŵr ar gyfer Cymru
annibynnol. Dychwelwyd y llythyr i Gymru o Ffrainc am gyfnod yn 2000, ar gyfer
arddangosfa yn Llyfrgell Genedlaethol Cymru, ac mae ymgyrch i geisio ei gael yn
ôl i Gymru yn barhaol. Mae gardd goffa i dywysogion Cymru yn y pentref.

Yn nechrau'r 19g yr oedd Pennal o bwysigrwydd fel porthladd ar gyfer chwareli
llechi Corris, Aberllefenni ac Abergynolwyn. Roedd y llechi'n cael eu cludo o'r
chwareli ar gefn ceffylau i'w llwytho i gychod ar yr afon. Daeth hyn i ben pan
adeiladwyd Rheilffordd Corris i Fachynlleth a Rheilffordd Talyllyn i Dywyn. Bu
Richard Rees (1926 - 2003) y canwr byd-enwog yn ffermio ar Fferm Penmaenbach ger
y pentref, a chladdwyd ef ym mynwent gron yr eglwys.



https://cy.wikipedia.org/wiki/Patmos

Patmos (Groeg: Πάτμος; Eidaleg: Patmo) yw'r fwyaf gogleddol o ynysoedd y
Dodecanese, Gwlad Groeg. Mae'n gorwedd ym Môr Aegea oddi ar arfordir de-orllewin
Twrci. Ynys fechan ydyw (15 milltir sgwâr) ond mae'r baeau niferus a'i siâp
afreolaidd yn ffurfio arfordir hir. Mae'r pridd yn folcanig. Fe'i rhennir yn
dair rhan gyda dau isthmws o dir yn eu cysylltu yn y canol. Ar un o'r gyddfau o
dir hyn saif y brif ddinas a phorthladd Skala, safle dinas hynafol. I'r de mae
tref Patmos a gysylltir â Sant Ioan, awdur traddodiadol Llyfr y Datguddiad yn y
Beibl.

Cyfeirir at Batmos yng ngwaith Thucydides, Strabo a Pliny. Doriaid oedd y
trigolion cynharaf ac yna daeth Ioniaid i ymsefydlu yno. Arferai'r Rhufeiniaid
alltudio carcharorion gwleidyddol iddi. Un o'r rhain oedd Sant Ioan, a
alltudiwyd i'r ynys yn 95 yn ystod teyrnasiad Domitian. Am ganrifoedd bu'n
ganolfan i forladron. Yn 1088 sefydlwyd mynachlog er anrhydedd Sant Ioan yn
nhref Patmos; mae'n un o'r prif atyniadau twristaidd heddiw. Yn 1207 cipiwyd yr
ynys o ddwylo'r Ymerodraeth Fysantaidd gan Fenis. Daeth yn rhan o Ymerodraeth yr
Otomaniaid yn 1537. Fel yn achos gweddill y Dodecanese, ni ddaeth yn rhan o'r
Wlad Groeg fodern tan ar ôl yr Ail Ryfel Byd.



https://cy.wikipedia.org/wiki/Oradea

Mae Oradea (Hwngareg Nagyvárad, Almaeneg Großwardein) yn ddinas yn Romania, mewn
sir o'r enw Bihor (BH), Transylvania. Mae gan y ddinas boblogaeth o 206,527 (yn
ôl cyfrifiad 2002); dydy'r cyfanswm hwn ddim yn cynnwys ardaloedd y tu allan i'r
bwrdreisdref, fyddai o gyfri'r ardaloedd hyn, yn codi'r boblogaeth i tua
220,000. Mae Oradea'n un o'r dinasoedd mwyaf llwyddiannus yn Romania.

Crybwyllir y dref yn gyntaf o dan yr enw Lladin Varadinum, yn 1113 pan soniwyd
am amddiffynfa Oradea - yn 1241, pan oedd angen adnewyddiadau cyflym cyn
ymosodiad ar y dref gan y fyddin Mongol-Tataraidd o dan Batu Khan. Dechreuodd y
dref dyfu yn y 1500au. Yn y 1700au cynlluniodd y peiriannwr o Fiena, Franz Anton
Hillebrandt, y ddinas yn yr arddull baroque, a chodwyd llawer o dirnodau, er
enghraifft yr Eglwys Gadeiriol Babyddol, Plas yr Esgob, a'r Muzeul Ţării
Crişurilor (Amgueddfa Gwlad y Criş).

Yn 2003, agorodd ganolfan fasnachol y Farchnad Lotws yn Oradea – y ganolfan
siopa mawr cyntaf i'w hagor yn y ddinas.

Mae'r rhwydwaith drafnidiaeth cyhoeddus yn y ddinas yn cael eu rhedeg gan OTL.
Mae'r rhwydwaith yn cynnwys tair llinell tram (1R, 1N, 2, 3R, 3N) a rhai
gwasanaethau bws. Mae gan y ddinas dair gorsaf, Central (Canolog), Vest
(Gorllewinol) ac Est (Ddwyrainol). Mae Gorsaf Vest yn yr ardal Ioşia, ac mae'r
orsaf canolog (galwad "Oradea") yng nghanol y ddinas, ger yr ardal Vie.

Mae pensaernïaeth Oradea'n cymysg ei natur: ceirg adeiladau'r cyfnod Comiwnyddol
yn yr ardaloedd y tu allan i ganol y ddinas, ac adeiladau hanesyddol pert yn yr
arddull baroque yng nghanol y ddinas o'r amser pan oedd y ddinas yn rhan o'r
Ymerodraeth Awstria-Hwngari.

Mae canol y ddinas yn hardd ac yn werth ymweliad, gan gynnwys sba iechyd Băile
Felix neu daith trên i'r tu allan i'r ddinas.



https://cy.wikipedia.org/wiki/Offeiriad

Un ag awdurdod i gyflawni defodau cysegredig yw offeiriad. Gelwir merch sy'n
cyflawni swydd offeiriad yn offeiriades.

Mae'n debyg fod offeiriaid o ryw fath wedi bod ers dyddiau cynharaf crefydd, ond
nid ydynt i'w cael ymhob crefydd heddiw. Ni cheir offeiriaid mewn Islam er
enghraifft.

Ceir nifer o gyfeiriadau at offeiriaid ac offeiriadesau yng nghrefyddau
amldduwiaeth yr Henfyd, yng ngwaith awduron clasurol ac yn y Beibl a ffynonellau
eraill. Roedd gan y Celtiaid eu hoffeiriaid, er enghraifft, a oedd efallai'n
gysylltiedig â swydd y bardd i ryw raddau.

Mewn Cristnogaeth mae offeiriad yn un a ordeiniwyd yn yr eglwysi esgobol (e.e.
yr Eglwys Gatholig a'r Eglwys yng Nghymru) i weinyddu mewn addoliad cyhoeddus ac
i bregethu. Mae'n is na'r esgobion ond yn uwch na'r diaconiaid. Credir na fu
offeiriaid fel y cyfryw yn yr Eglwys Fore. Mae rhai enwadau Cristnogol yn
gwrthod swydd yr offeiriad; gweinidog sy'n arwain gwasanaethau'r rhan fwyaf o'r
eglwysi Anghydffurfiol neu Ymneilltuol, er enghraifft. Tan yn ddiweddar iawn ni
chafwyd offeiriadesau yn yr eglwysi Gristnogol.

Ceir offeiriaid mewn Hindŵaeth, Siciaeth, Bwdhaeth, Taoaeth a Shinto yn ogystal,
er nad ydynt yn cyflawni'r un swyddogaeth yn union ag offeiriaid Cristnogol.



https://cy.wikipedia.org/wiki/Neville_Chamberlain

Gwleidydd Seisnig a fu'n Brif Weinidog y Deyrnas Unedig o 1937 hyd 1940 oedd
Arthur Neville Chamberlain (18 Mawrth 1869 – 9 Tachwedd 1940). Roedd yn aelod
o'r Blaid Geidwadol. Mae'n fwyaf adnabyddus am ei ran yng Nghynhadledd München.

Ganed ef yn ninas Birmingham, yn fab i Joseph Chamberlain, maer y ddinas, ac yn
frawd Austen Chamberlain. Bu farw ei fam pan oedd yn 6 oed. Dechreuodd ei yrfa
wleidyddol yn 42 oed, pan etholwyd ef i gyngor Birmingham. Saith mlynedd yn
ddiweddarach, etholwyd ef yn Aelod Seneddol. Daeth yn Weinidog Iechyd yn 1923,
ac yn Ganghellor y Trysorlys yn 1929. Ar 28 Mai 1937 daeth yn Brif Weinidog.

Yn 1938, hawliodd Adolf Hitler, Canghellor yr Almaen, diriogaeth y Sudetenland
oddi ar Tsiecoslofacia. Cyfarfu Chamberlain a Raymond Daladier, prif weinidog
Ffrainc, â Hitler a'i gyngheiriad Benito Mussolini yn München. Gwnaed cytundeb i
roi'r Sudetenland i Hitler, gan osgoi rhyfel am y tro. Ymddiswyddodd Chamberlain
ar 10 Mai 1940, pan ymosododd yr Almaen ar Wlad Belg a Ffrainc. Olynwyd ef gan
Winston Churchill. Bu farw o gancr chwe mis yn ddiweddarach.



https://cy.wikipedia.org/wiki/Nepaleg

Nepaleg (neu Nepali, Khaskura neu Gorkhali) yw iaith swyddogol Nepal. Mae'n
iaith Indo-Ewropeaidd sy'n cynrychioli cangen ddwyreiniol Pahari (ieithoedd
Indo-Ewropeaidd yr Himalaya), sydd yn ei thro yn perthyn i is-gangen yr
ieithoedd Indo-Ariaidd (cangen o'r ieithoedd Indo-Iraneg) yn y teulu ieithyddol
Indo-Ewropeaidd. Enwau amgen ar Nepaleg yw 'Gorkhali' neu 'Gurkhali', "iaith y
Gurkhas", a 'Parbatiya', "iaith y mynyddoedd" (parbat 'mynydd'). Ond 'Khaskura'
yw'r enw hynaf, yn llythrennol "iaith y Khas," ymsefydlwyr Indo-Ariaidd yn ardal
basn Karnali-Bheri yng ngorllewin eithaf Nepal ers cyfnod cynnar. Erbyn heddiw
ceir tua 40 miliwn o siaradwyr Nepaleg.

Daeth yr iaith i brif ardaloedd Nepal o'r gorllewin tua'r 12g. Erbyn y 14g roedd
grwpiau o ymsefydlwyr yn ei siarad yn Nyffryn Kathmandu. Erbyn yr 17g roedd yr
iaith yn cael ei defnyddio ochr yn ochr â'r iaith frodorol Newari gan y
llywodraeth. Daeth yn iaith swyddogol y wlad, a chael ei galw'n 'Nepaleg' am y
tro cyntaf, yn sgîl goresgyniad brenhiniaeth Newari Dyffryn Kathmandu gan y
Gurkhas yn 1769 a chreu teyrnas Nepal.

Mae'r iaith wedi ymledu tu hwnt i ffiniau Nepal, yn bennaf yn nhaleithiau
Indiaidd Assam a Sikkim ac yn arbennig yn rhanbarth Darjeeling, Gorllewin
Bengal, lle mae'r mwyafrif yn ei siarad fel iaith gyntaf.

Mae llenyddiaeth Nepaleg yn llenyddiaeth fywiog sydd wedi gweld tyfiant mawr yn
yr 20g wrth i lythrenedd ymledu. Ceir yn ogystal nifer o orsafoedd radio a rhai
sianeli teledu yn y Nepaleg, yn Nepal ac India.



https://cy.wikipedia.org/wiki/Morfil

Rhoddir yr enw morfilod ar famaliaid yn urdd y Cetacea, sydd a'u tiriogaeth yn y
môr. Y Morfil Glas (Balaenoptera musculus) yw'r anifail mwyaf yn y byd. Mae
morfilod yn aelodau o urdd y Cetacea sy'n cynnwys dolffiniaid a llamidyddion.

O'r Cetacea i gyd, y morfilod yw'r ymwelydd lleiaf aml â Chymru. Cofnodwyd ers
1973, fodd bynnag, ymweliadau'r y morfil pengrwn, y morfil trwyn potel, y morfil
pigfain a'r morfil danheddog ar draethau Cymru. Mae llamhidyddion a dolffiniaid
yn ymwelwyr llawer mwy cyffredin, fodd bynnag, yn enwedig ym Mae Ceredigion.
Mae'r morfil yn bwysig mewn llenyddiaeth sawl gwlad gan gynnwys yr Inuit, Ghana
a Fietnam.

Ni fu gan Gymru erioed lynges hela morfilod, er bod rhai morwyr o Gymru wedi bod
ar gychod hela Lloegr. Cafodd Aberdaugleddau ei sefydlu'n wreiddiol ar gyfer
llongwyr hela morfilod o Nantucket, Massachusetts, a hynny yn y 1790au.
Cychwynodd hela morfilod yn yr 17eg ganrif a daeth i ben yn 1986, er bod rhai
gwledydd megis Japan yn dal i'w hela.

Mae eu maint yn amrywio rhwng y morfil glas, sef yr anifail mwyaf erioed ar y
blaned sy'n 30 metr (98tr) a'r rhywogaeth pigmi lleiaf a elwir yn y morfil sberm
pigmi (Saesneg: pygmy sperm whale; Lladin: Kogia breviceps) sy'n 3.5 metr (11
tr). Mae'r morfil yn byw ym mhob un o gefnforoedd y byd ac mae miliynau ohonyn
nhw. Mae ganddyn nhw oes hir: gall y morfil cefngrwm er enghraifft fyw i fod yn
77 mlwydd oed a gall y morfil pen-bwa fyw am dros gan mlynedd.



https://cy.wikipedia.org/wiki/Morafia

Ardal hanesyddol yn nwyrain y Weriniaeth Tsiec, yng nghanol Ewrop, yw Morafia
(Tsieceg a Slofaceg  Morafa ; Almaeneg Mähren; Hwngareg Morvaország; Pwyleg
Morawy). Daw'r enw o Afon Morafa sydd a'i ffynhonnell yng ngogledd-orllewin yr
ardal ac roedd yn un o dri prif rhanbarth y wlad (gyda Bohemia a Czech Silesia).
Arferai fod yn un o 17 ardal y goron yn Ymerodraeth Awstria-Hwngari rhwng
1867–1918 ac yn un o 5 prif rhanbarth Tsiecoslofacia rhwng 1918–1928. Prifddinas
Morafia yw Brno; cyn y Rhyfel Deng Mlynedd ar Hugain roedd yma dwy brifddinas:
Olomouc a Brno.

Mae Morafia'n dalp helaeth o'r Wladwriaeth Tsiec, ac yn cynnwys Rhanbarth De
Morafia ac ardal y Zlín, yn ogystal ag ardal Moravian-Silesian, Olomouc,
Pardubice, Vysočina a De Bohemia.

Mae Morafia'n ffinio gyda Gwlad Pwyl yn y gogledd, Czech Silesia yn y
gogledd-ddwyrain, De Awstria yn y de a Bohemia yn y gorllewin. Mynyddoedd y
Sudetes yw ei ffin gogleddol, sydd o fewn dim yn troi'n Garpatiau yn y dwyrain.
Nadredda'r Dyje yn ffin rhwng Morafia ac Awstria a cheir ardal gadwriaeth o
bopty'r afon yn yr ardal a elwir yn Hardegg.



https://cy.wikipedia.org/wiki/Mongolwyr

Mae'r Mongolwyr yn grŵp ethnig sy'n dod yn wreiddiol o'r ardal sydd rwan yn
Fongolia, rhannau o Rwsia a gogledd-orllewin Tsieina, yn enwedig Mongolia
Fewnol. Heddiw mae tua 8.5 miliwn o Fongolwyr yn siarad yr iaith Fongoleg. Mae
nhw'n cael eu cynnwys yn un o'r 56 cenedl sydd yng Ngweriniaeth Pobl Tsieina.
Mae tua 2.3 miliwn o Fongolwyr yn byw ym Mongolia, 4 miliwn ohonyn nhw ym
Mongolia Fewnol (talaith yn Tsieina), a 2 filiwn yn y taleithiau Tsieinëaidd
cyfagos. Yn ogystal ceir nifer o grwpiau ethnig yng Ngogledd Tsieina sy'n
perthyn i'r Mongolwyr, sef y Daur, Buryat, Evenk, Dorbod, a'r Tuvin.

Ceisiodd y Mongolwyr oresgyn Siapan ddwywaith. Y tro cyntaf, yn 1281, cafodd y
llynges oresgynol ei dinistro'n llwyr mewn storm mawr (y kamikaze neu 'wynt
dwyfol'). Yr ail dro, cyrhaeddodd milwyr Mongoliaidd yr ynysoedd, ond fe
newynodd nhw am eu bod wedi colli eu cyflenwadau mewn storm arall - roedd y
milwyr a samurai Siapanaidd yn medru trechu nhw felly.

Roedd buddugoliaethau'r Mongolwyr yn cynnwys goresgyn ynys Java a rhan o
dde-ddwyrain Asia (Fietnam heddiw). Ond oedd y tywydd trofannol yn anaddas i'r
gwŷr meirch, a llwyddodd Java i aros yn annibynnol yn y diwedd.

Yn 1921, gwrthryfelodd Mongolia Allanol gyda cymorth o Rwsia, i greu'r Fongolia
gyfoes. Sefydlwyd llywodraeth Gomiwnyddol yn 1924. Amddiffynnodd yr Undeb
Sofietaidd Fongolia yn erbyn ei goresgyn gan Siapan. Cefnogodd Mongolia yr Undeb
Sofietaidd yn ei ffrae gyda Tsieina yn 1958. Yn 1990 cafodd y llywodraeth
Gomiwnyddol ei dymchwel, a sefydlwyd llywodraeth ddemocrataidd yn 1992.

Mae Mongolia Fewnol yn dalaith ymreolaethol yn Tsieina. Mae llawer o bobl Han o
Tsieina wedi symud yno, a nhw yw'r grŵp ethnig pwysicaf heddiw. Ni raid i'r
Mongolwyr ddilyn polisi un plentyn y llywodraeth, ac mae llywodraeth GPT yn
cefnogi'r iaith Fongoleg yn swyddogol.



https://cy.wikipedia.org/wiki/Michigan

Mae Michigan yn dalaith yng ngogledd canolbarth yr Unol Daleithiau, a
amgylchynir o'r gorllewin i'r dwyrain gan rai o'r Llynnoedd Mawr; Llyn Superior,
Llyn Huron, Llyn Michigan, Llyn Erie a Llyn St. Clair. Fe'i hymrennir gan Culfor
Mackinac yn ddwy ardal ar wahân: y Gorynys Isaf yn y de (iseldiroedd) a'r
Gorynys Uchaf yn y gogledd (islediroedd yn y dwyrain ac ucheldiroedd yn y
gorllewin). Mae trwch y boblogaeth yn byw yn y Gorynys Isaf. Y Ffrancod oedd yr
Ewropeaidd cyntaf i archwilio'r ardal, yn yr 17g, ac arhosodd dan reolaeth
Ffrainc hyd 1763 pan y'i cipiwyd gan Brydain Fawr a'i hychwanegu i diriogaeth
Canada. Daeth i feddiant yr Unol Daleithiau yn 1783 a daeth yn dalaith yn 1837.
Lansing yw'r brifddinas. Tarddia enw'r dalaith o'r addasiad Ffrengig o'r term
Ojibwe, "mishigma", sydd golygu "dwr mawr" neu "llyn mawr".

Michigan yw'r wythfed talaith mwyaf poblog yn yr Unol Daleithiau. Mae ganddi'r
arfordir dwr ffres hiraf o unrhyw îs-adran wleidyddol yn y byd, am ei bod yn
ffinio â phedwar o'r Llynnoedd Mawr yn ogystal â Llyn St Clair. Yn 2005, roedd
Michigan yn rhif 3 o ran y nifer o gychod adloniannol a oedd wedi'u cofrestru
yno, ar ôl Califfornia a Fflorida. Mae gan Michigan 64,980 o lynnoedd mewndirol.
Pan fo person yn y dalaith, nid ydynt yn fwy na chwech milltir (10 km) o
ffynhonnell o ddwr naturiol, neu'n fwy na 87.2 milltir (137 km) o arfordir y
Llynnoedd Mawr.

Michigan yw'r unig dalaith sy'n cynnwys dau benrhyn yn unig. Weithiau, cyfeirir
at y Penrhyn Isaf fel "y faneg" oherwydd ei siap. Mae'r Penrhyn Uchaf wedi cael
ei wahanu o'r Penrhyn Isaf gan Gulfor Mackinac, sianel pum milltir (8 km) sy'n
cyfuno Llyn Huron i Lyn Michigan. Mae'r Penrhyn Uchaf yn bwysig i'r dalaith am
resymau economaidd oherwydd y twristiaid a'r adnoddau naturiol sydd yno.

Lleolir hanner o gymunedau mwyaf cefnog y dalaith yn Swydd Oakland, ychydig i'r
gogledd o Detroit. Lleolir cymuned cefnog arall ychydig i'r dwyrain o'r ddinas,
yn Grosse Pointe. Dim ond tri o'r rhain sydd wedi'u lleoli y tu allan i Detroit
Fetropolitanaidd. Mae dinas Detroit ei hun, gydag incwm y pen o $14,717, yn
517fed ar y rhestr o leoliadau ym Michigan o ran pres y pen. Benton Harbor yw'r
ddinas dlotaf ym Michigan, gyda incwm y pen o $8,965, tra bod Barton Hills y
mwyaf cyfoethog gyda phres y pen o $110,683.



https://cy.wikipedia.org/wiki/Meddygon_Myddfai

Llinach o feddygon llysieuol yn byw ym mhentref Myddfai yn Sir Gaerfyrddin oedd
Meddygon Myddfai.

Ceir y cofnod cyntaf amdanynt yn y 13g, pan oedd Rhiwallon Feddyg a'i feibion
Cadwgan, Gruffudd ac Einion, yn feddygon i Rhys Gryg, tywysog Deheubarth.
Cofnodir iddynt roi triniaeth iddo pan glwyfwyd Rhys mewn brwydr gerllaw
Caerfyrddin yn 1234, ond ni fuont yn llwyddiannus yn yr achos yma a bu farw o'i
glwyf, ymhen ychydig, yn Llandeilo. Parhaodd y llinach hyd 1739, pan fu farw'r
olaf ohonynt, John Jones. Cedwir eu cyfarwyddiadau ar gyfer paratoi
meddyginiaethau llysieuol yn Llyfr Coch Hergest, yn dyddio o ran olaf y 14g, a
llawysgrifau Cymreig eraill, diweddarach.

Cysylltir dechreuadau'r llinach a chwedl Llyn y Fan Fach. Yn y chwedl cytunodd
llanc lleol, mab gweddw o Flaen Sawdde (ger Llanddeusant) i briodi merch
brydferth a godai o'r llyn ar yr amod na fyddai yn ei tharo tair gwaith. Gwnaeth
hynny'n hawdd gan mor brydferth yr oedd y ferch, a buont yn hapus iawn am
flynyddoedd gan godi tŷ yn Esgair Llaethdy, ger Myddfai, a magu teulu yno. Roedd
gan y ferch wartheg arbennig iawn ac anifeiliaid eraill. Ond dros amser fe
wnaeth y gŵr daro ei wraig dair gwaith, a bu rhaid iddi fynd yn ôl i'r llyn yn
ôl yr addewid gan ddwyn y gwartheg gyda hi. Ond daeth y fam yn ôl o bryd i'w
gilydd i helpu a hyfforddi ei meibion, ac yn neilltuol Rhiwallon, sylfaenydd
llinach y meddygon. Mewn rhai fersiynau Rhiwallon yw enw'r llanc sy'n priodi'r
ferch hud a lledrith.



https://cy.wikipedia.org/wiki/Mavis_Nicholson

Awdur a darlledwr Cymreig o Gastell-nedd yw Mavis Nicholson (ganwyd 19 Hydref
1930).

Fe'i ganwyd yn Mavis Mainwaring a threuliodd ei phlentyndod yn Llansawel. Aeth i
astudio ym Mhrifysgol Abertawe. Yno yn 1949 cyfarfu'r awdur a'r newyddiadurwr,
Geoffrey Nicholson, ac fe briododd y ddau yn 1952, a chawsant dri mab.

Yn 1951, ar ddiwedd ei gyrfa israddedig ym Mhrifysgol Abertawe, enillodd
Nicholson ysgoloriaeth i hyfforddi fel ysgrifennwr copi hysbysebu a gyda hyn
symudodd i Lundain.

Yn Llundain, roedd hi a'i gŵr yng nghanol cylch cymdeithasol bywiog cylch, yn
gynnwys y newyddiadurwr a'r darlledwr John Morgan a'r nofelydd Kingsley Amis. Yn
ôl ysgrif goffa o'i gwr gan Peter Corrigan, roedd Mavis a Geoff Nicholson yn
"...became a much-loved double-act. Amis did not always approve of their views
and claimed to have invented the word "lefties" during one little set-to with
them. While it was true that the Nicholsons didn't have dinner parties as such -
they invited people for an argument and threw some food in - they were by no
means belligerent but had in abundance the Welsh love of debatel."

Ei swydd cyntaf fel cyflwynydd oedd ar y sioe 'Good Afternoon' yn 1972, a
pharhaodd ei gyrfa teledu am y 25 mlynedd nesaf.

Cyflwynodd rhaglenni teledu Prydeinig fel Afternoon, Afternoon Plus a Mavis On
Four o'r 1970au hyd at y 1990au, lle bu'n cyfweld enwogion mawr fel Elizabeth
Taylor, David Bowie, Peter Cook a Dudley Moore.

Ei gwaith olaf ar gyfer y teledu oedd Oldie TV yn 1997, fersiwn deledu o
gylchgrawn The Oldie .

Mae hi'n dal i ysgrifennu ar gyfer The Oldie, ac ar hyn o bryd yn fodryb
ofidiau'r cylchgrawn.

Mae hi hefyd wedi cyflwyno nifer o sioeau radio, gan gynnwys hanes y siop
adrannol a golwg yn ôl ar ei phlentyndod.

Yn 1992, ysgrifennodd ei hunangofiant yn y llyfr Martha Jane and Me - A Girlhood
in Wales.



https://cy.wikipedia.org/wiki/Mari_I,_brenhines_Lloegr

Bu Mari I (neu Mari Tudur) (18 Chwefror 1516 – 17 Tachwedd 1558) yn Frenhines
Lloegr ac Iwerddon o 19 Gorffennaf 1553 hyd at ei marwolaeth ym 1558. Hi oedd
unig ferch Harri VIII, brenin Lloegr, a'i wraig gyntaf Catrin o Aragon i fod yn
oedolyn. Yn yr 17g bathwyd yr enw Mari Waedlyd i'w disgrifio, gan iddi ganiatáu
lladd cannoedd o Brotestaniaid.

Ei hanner brawd, Edward VI, Edward VI (mab Henry VIII a Jane Seymour) olynydd
Harri, a hynny yn 1647. Pan y deallodd na fyddai'n byw yn hir, oherwydd
afiechyd, ceisiodd sicrhau na fyddai Mari yn ei olynu ar yr orsedd; gwnaeth hyn
oherwydd fod ganddynt grefydd gwahanol, ac felly, gor-gyfnither, yr Arglwyddes
Jane Grey a orseddwyd. Casglodd Mari fyddin yn Nwyrain Anglia a llwyddodd i
ddiorseddu Jane Grey, a thorrwyd ei phen. Yn 1553 coronwyd Mari'n frenhines.

Ar ôl ennill y goron yn 1553 ailsefydlodd Mari Catholigiaeth Rufeinig yng
Nghymru, Lloegr ac Iwerddon. Yn sgil ei phenderfyniad, gorfodwyd i lawer o
Brotestaniaid encilio i'r Cyfandir, gan gynnwys nifer o Gymry blaenllaw megis yr
esgob Richard Davies (1501 – 7 Tachwedd 1581). Llosgwyd bron tri chant o
ferthyron Protestannaidd yn ystod ei theyrnasiad, gan gynnwys tri yng Nghymru:
Rawlins White yng Nghaerdydd, Robert Ferrar yng Nghaerfyrddin a William Nichol
yn Hwlffordd.

Priododd Mari Felipe II, brenin Sbaen, ar y 25 Gorffennaf 1554 ond roedd yn
briodas amhoblogaidd iawn yn Lloegr. Pan ddaeth e'n frenin Sbaen yn 1556 gwnaed
hi'n frenhines gydweddog Habsburg Sbaen.

Ar ôl marwolaeth sydyn Mari ym 1558, ailgyflwynodd ei hanner chwaer Elisabeth y
grefydd Brotestannaidd yng Nghymru, Lloegr ac Iwerddon.

Yn 1525 danfonwyd hi i'r Gororau i fyw, er mwyn iddi dderbyn addysg drwy
drefniant Cyngor Cymru a'r Gororau. Roedd ganddi lys ei hun o fewn muriau
Castell Llwydlo a galwyd hi'n answyddogol yn 'Dywysoges Cymru' gan rai er nad
oedd, mewn gwirionedd. Bu yno am dair blynedd.



https://cy.wikipedia.org/wiki/Marc_Chagall

Roedd Marc Chagall (7 Gorffennaf 1887 - 28 Mawrth 1985) yn beintiwr, printiwr a
chynllunydd. Bu’n gysylltiedig gyda nifer o arddulliau celfyddydol, cyfunodd
elfennau Ciwbiaeth, Symbolaeth a Fauve gyda'i ddehongliad unigryw o gelf werinol
Iddewig dwyrain Ewrop. Dangosodd ei waith Fi a'r Pentref (1911) syniadaeth
Swrealaeth rhai blynyddoedd cyn ffurfio mudiad y Swrrealaidd ei hun. Yn
fodernydd cynnar, creodd Chagall waith yn bron bob cyfrwng celfyddydol, yn
cynnwys setiau llwyfan, engrafiadau (etchings) Beiblaidd a gwydr lliw.

Ganwyd yn Vitebsk, Belarws (Rwsia pryd hynny), ym 1887. Fe'i fagwyd ar aelwyd
Iddewig draddodiadol gydag wyth o frodyr a chwiorydd. Gweithiodd ei dad mewn
warws pysgod, ei fam yn cadw siop.

Er ei gefndir tlawd, fe lwyddodd i gael lle i astudio peintio yn St. Petersburg
cyn symud i Baris ym 1910 ble cyfarfu nifer o arlunwyr ac ysgrifennwr yn cynnwys
Guillaume Apollinaire a Robert Delaunay. Hefyd fe gafodd gyfle i weld llawer o
ddarluniau prif fudiadau celf y cyfnod fel Argraffiadaeth (Impressionnisme) a
Fauve. Cyn hir roedd Chagall yn arddangos ei waith wrth eu hochr.

Yn dilyn arddangosfa lwyddiannus un dyn ym Merlin, 1914, dychwelodd Chagall i
Vitebsk ble briododd ei gariad, Bella. Rhai wythnosau'n ddiweddarach fe
ddechreuodd y Rhyfel Byd Cyntaf a chaewyd ffiniau Rwsia. Yn methu teithio fe'i
ganolbwyntiodd ar beintio ei gymdogion Iddewig.

Yn frwdfrydig dros Chwyldro Rwsia ym 1917, penderfynodd aros yn Vitebsk. Fe'i
benodwyd yn gomisar dros gelfyddyd a sefydlwyd Ysgol Celf y Bobl yn y dref ond i
adael ym 1920 wedi dadleuon gyda chefnogwyr celfyddyd Swprematydd (Suprematist).
Roedd y Swprematyddion y prif fudiad celfyddydol yn yr Undeb Sofietaidd yn ystod
y blynyddoedd yn dilyn y chwyldro, eu gwaith yn seiliedig ar siapiau geometrig
ac yn tra gwahanol i waith Chagall.

Symudodd i Foscow i gynllunio setiau ar gyfer Theatr Siambr Iddewig y wlad. Ym
1922 fe'i adawodd yr Undeb Sofietaidd am byth gan deithio i Ferlin ac wedyn yn
ôl i Baris ym 1923.

Ym Mharis bu'n hynod o weithgar fel peintiwr ond hefyd yn gwneud engrafiadau
(etchings). Yn ystod y 1930au fe'i deithiodd i'r Iseldiroedd, Sbaen, Gwlad Pwyl,
Yr Eidal a Phalestina. Ym Mhalestina fe ymddiddorodd yn hanes a bywyd Iddewig a
fu'n ysbrydoliaeth i'w engrafiadau Beiblaidd.

Bu Chagall yn un o'r arlunwyr a gondemniwyd eu gwaith yn Entartete Kunst ('celf
ddirywiedig') gan y Natsiaidd pan ddaethant i rym yn yr Almaen. Llosgwyd llyfrau
a malwyd darluniau a cherfluniau modern nad oedd yn gyd fynd â syniadaeth. Roedd
Chagall, fel arlunydd modern ac Iddew a chefnogodd y Comiwnyddion Sofietaidd
mewn perygl arbennig. Pan feddiannodd Ffrainc gan y Natsiaidd bu Chagall yn
ffodus i ddianc i'r Unol Daleithiau mewn pryd. Lladdwyd y boblogaidd Iddewig
bron i gyd o'i dref wreiddiol Vitebsk yn Belarws.

Ar ôl y rhyfel fe'i symudodd yn ôl i fyw yn Ffrainc ble fu'n hynod o weithgar
mewn nifer o feysydd a chyfryngau trwy'r degawdau canlynol. Ystyrir Chagall fel
yr arlunydd mawr olaf y mudiad modern hanner cyntaf yr 20fed ganrif (Bu farw
Joan Miró dwy flynedd yn gynt). Gweler ei waith yn gyfuniad cwbl unigryw o'r
avant garde arloesol dan ddylanwad traddodiad gwerinol Iddewig ei blentyndod.



https://cy.wikipedia.org/wiki/Mair_Fadlen

Mae Mair Fadlen (Groeg: Greek Μαρία ἡ Μαγδαληνή) neu weithiau Mair Fagdalen yn
ffigwr Cristnogol y sonir amdani yn y Beibl. Yn Luc (8:2), dywedir i Iesu Grist
ei glanhau o saith ysbryd aflan. Dywedir iddi ddod yn ffrind agos i'r Iesu a
cheir cryn sôn amdani dros gyfnod y Pasg. Roedd yn bresennol yn ystod ei
groeshoeliad, yn gefn iddo, ac ymwelodd (gyda Mair mam yr Iesu) â'i fedd ar
Ddydd Sul y Pasg. Mae'r pedwar apostol (Mathew, Marc, Luc a Ioan) yn dweud mai
hi welodd y bedd gwag yn gyntaf. Sonia rhai hefyd i angel ofyn iddi fynd â'r
newyddion i'r disgyblion (Mathew 28:1).

Ond mewn fersiynau eraill o'r ysgrythyrau na chyrhaeddodd ffurf orffenedig y
Beibl, mae'r disgrifiad ohoni'n llawer gwell. Maent yn ddieithriad bron yn ei
gosod ar bedestal, gydag un yn ei galw hi'n "hoff ddisgybl Crist" ac eraill fel
person a oedd yn trafod dysgeidiaeth Crist gydag ef yn ddysgedig o heriol.

Yn Luc (7:36-50) fe'i cysylltir rhyw ferch o'r enw Mair gyda hwren, ond nid oes
dim yn y testun sy'n tystio mai Mair Fadlen oedd hon; ond cadarnaodd Pab Grigor
I y cysylltiad hwn tua 600 OC am resymau eglwysig. Cyfeirir ati 14 o weithiau yn
y Testament Newydd, ond ni ddywedir unwaith mai hi oedd y butain. Cafodd y thema
hon ei datblygu yn The Last Temptation of Christ a gynhyrchwyd gan Martin
Scorsese yn 1988. Yn Jesus Christ Superstar (Tim Rice) caiff ei phortreadu fel
ysbryd rhydd, hipiaidd. Ceisia rhai roi iddi briodweddau yr hen Dduwiau ac yn
The Da Vinci Code a The Holy Blood and the Holy Grail datblygir hen chwedl o'r
canoloesoedd iddi ffoi i Ffrainc wedi i Grist gael ei groeshoelio.



https://cy.wikipedia.org/wiki/M%C3%B4r_Japan

Môr Japan neu Môr y Dwyrain yw enw'r môr sydd wedi lleoli rhwng Japan, Corea a
Rwsia yn Nwyrain Asia. Gan fod y môr wedi cylchu bron yn llwyr gan dir, nid oes
yna llanw i gael yno.

I'r gogledd o'r môr mae Rwsia a ynys Sakhalin; i'r gorllewin, De a Gogledd
Corea. i'r dwyrain, mae' ynysoedd Hokkaidō, Honshū a Kyūshū yn Japan.

Mae'r môr yn mesur 3,742 medr o dan lefel y môr yn y man mwyaf dwfn. Ar
gyfartaledd, dyfnder y môr yw 1,753 medr.

Mae llawer o bysgod i gael yna, sydd yn gwneud pysgota yn bwysig iawn. Mae yna
hefyd fineralau i'w gael ac mae yna sôn am nwy naturiol a petroliwm hefyd. Ar ôl
i economiau gwledydd dwyrain Asia dyfu, mae'r môr wedi dod yn bwysig i fasnach
hefyd.

Er bod yr enw Môr Japan (Japaneg: 日本海 nihonkai) yn cael ei ddefnyddio i enwi'r
môr mewn rhan fwyaf o wledydd, mae De a Gogledd Corea yn gofyn am enw gwahanol.
Mae De Corea yn dadlau mai Môr y Dwyrain dylai'r enw fod (Ar ôl yr enw Coreeg,
동해 Donghae) ac mae Gogledd Corea yn ffafrio Môr Dwyrain Corea (Coreeg: 조선동해
Chosŏn Tonghae). Maent yn dadlau mai hen enw am y môr oedd Môr Corea a fe
newidwyd yr enw gan Ymerodraeth Japan pan roedd Corea o dan eu rheolaeth yn yr
ugeinfed ganrif gynnar. O achos i'r gwrthwynebiad o wledydd Corea, mae rhai
cyhoeddwyr Saesneg yn galw'r môr yn "Sea of Japan (East Sea)".



https://cy.wikipedia.org/wiki/Llyfrgell_Genedlaethol_Cymru

Llyfrgell adnau cyfreithiol Cymru yw Llyfrgell Genedlaethol Cymru, sydd wedi ei
lleoli yn Aberystwyth. Mae ganddi gyfrifoldeb dros gasglu deunydd print,
ffotograffau, mapiau, lluniau, llawysgrifau, CD-ROMau ac archifau gyda phwyslais
arbennig ar ddeunydd Cymreig a Cheltaidd.

Sefydlwyd y Llyfrgell yn 1907 wedi ymgyrch hir a phoblogaidd a gychwynwyd yn
Eisteddfod Genedlaethol Yr Wyddgrug 1873.

Cedwir rhai o'r llawysgrifau Cymreig pwysicaf yn Adran Llawysgrifau a
Chofysgrifau'r llyfrgell, gan gynnwys Llyfr Du Caerfyrddin, Llyfr Taliesin,
Llyfr Gwyn Rhydderch, Y Llyfr Du o'r Waun a Llawysgrif Hendregadredd. Yr oedd
nifer o'r llawysgrifau hyn yn rhodd i'r llyfrgell newydd gan Syr John Williams
yn 1909. Defnyddiwyd yr adeilad am y tro cyntaf ym 1916.

Yn ogystal â'r casgliadau uchod, lleolir yr Archif Wleidyddol Cymreig ac Archif
Genedlaethol Sgrîn a Sain Cymru yno hefyd.

Mae'r Llyfrgell ar agor chwe diwrnod yr wythnos ac mae mynediad i'r holl
arddangosfeydd am ddim. Gellir gweld nifer o gasgliadau diddorol y Llyfrgell ar
eu gwefan o dan y pennawd 'Trysorau'. Ar 26 Ebrill 2013, cafwyd tân yn atic
estyniad y Llyfrgell newydd. Gwacäwyd yr holl staff o'r adeilad a bu'r frigad
dân wrthi'n ddyfal yn diffodd y tân.

Yn Ebrill 2012, gwnaed penderfyniad polisi blaenllaw iawn: nad oedd y Llyfrgell
yn hawlio perchnogaeth yr hawlfraint mewn atgynhyrchiadau digidol. Golygai hyn
fod yr hawliau sydd ynghlwm wrth gweithiau'n adlewyrchu statws hawlfraint y
gwaith gwreiddiol (h.y. fod y gweithiau gwreiddiol sydd yn y parth cyhoeddus
(e.e. lluniau ar Flickr) i barhau yn y parth cyhoeddus yn eu ffurf digidol.
Mae'r llyfrgell wedi cymhwyso'r polisi hwn i brosiectau ers hynny gan gynnwys
'DIGIDO', Prosiect Cylchgronau Cymru a 'Cymru 1914'. Mae'r Llyfrgell hefyd yn
parhau i ddiweddaru gwybodaeth am hawliau prosiectau a gwbwlhawyd cyn 2012, sy'n
waith aruthrol, oherwydd y cyfoeth o weithiau sydd yn y Llyfrgell. Mae prosiect
Cylchgronau Cymru yn cynnwys 50 o gyfnodolion digidol am Gymru, sydd bellach ar
gael am ddim i bawb ac sy'n cynnwys: Y Cofiadur, Y Fflam a'r cylchgrawn Heddiw.

Yn Chwefror 2013 treialwyd 50 o ddelweddau o Fynwy, sydd allan o hawlfraint. Y
llun cyntaf a uwchlwythwyd oedd: Abaty Tintern o Bulpud y Diafol. Crewyd templad
i "ddal" y lluniau sy'n cyfieithu'n otomatig i nifer o ieithoedd.

Ym Mawrth 2013 partnerodd y Llyfrgell gyda Wikimedia'r Iseldiroedd, y DU,
Ffrainc ac Europeana, fel partner diwylliannol, gan eu cefnogi i greu offer
toolset i uwchlwytho torfol delweddau a chlipiau sain o'r GLAMs (acronym am
'Galeriau, Llyfrgelloedd, Archifdai a Mwy') i Gomin Wicimedia. Hefyd yn 2013,
enillodd y Llyfrgell wobr Wikimedia: GLAM y flwyddyn: a nodwyd mai'r Llyfrgell
ydyw'r 'corff mwyaf ysbrydoledig yn y Deyrnas Unedig, sydd hefyd wedi arbrofi
gyda chyhoeddi delweddau'n rhydd, yn agored ac am ddim; a hefyd am eu gwaith yn
datblygu offer uwchlwytho torfol.' Cydnabyddodd Wikimedia UK hefyd mai 'dyma'r
corff sy'n fwyaf triw i nodau ac amcanion WMUK yng Nghymru.'



https://cy.wikipedia.org/wiki/Llyfr_Du_Caerfyrddin

Un o'r llawysgrifau Cymraeg hynaf sydd wedi goroesi yw Llyfr Du Caerfyrddin
(llawysgrif Peniarth 1), sy'n cael ei gyfri fel y casgliad hynaf o farddoniaeth
Gymraeg. Llawysgrif gymharol fychan yw, a ysgrifenwyd ar femrwn rhywbryd yng
nghanol y 13g, efallai ym Mhriordy Ieuan Efengylwr a Theulyddog yn nhref
Caerfyrddin. Mae'n cynnwys 39 o gerddi ac un testun rhyddiaith byr, ar 54
tudalen ffolio; sef cyfanswm o 108 tudalen (mae rhai tudalennau yn eisiau).
Cedwir y llawysgrif yn Llyfrgell Genedlaethol Cymru, Aberystwyth, fel rhan o
Lawysgrifau Peniarth.

Cysylltir y Llyfr Du â Phriordy Ieuan Efengylwr a Theulyddog, a drowyd yn dŷ
Awstinaidd gan y Normaniaid. Digon tlawd oedd y sefydliad, oedd dan reolaeth
Priordy Llanddewi Nant Hodni yng Ngwent tan ddechrau'r 13eg ganrif. Ategir y
darlun o dlodi'r priordy gan y ffaith mai darnau bach o femrwn caled a
ddefnydwyd ar gyfer y llawysgrif. Mae'r llaw fras a geir ynddi'n awgrymu mai gŵr
oedd yn gyfarwydd ag ysgrifenyddiaeth litwrgaidd a'i hysgrifennodd. Yn wahanol i
lawysgrifau Cymreig cynnar eraill fel Llyfr Taliesin nid yw arddull y Llyfr Du
yn rheolaidd - mae ffurfiau'r llythrennau'n ansefydlog, er enghraifft - ac mae'n
debyg nad ysgrifennwr proffesiynol a'i lluniodd. Fel y noda A.O.H. Jarman, mae'r
Llyfr Du yn llawysgrif unigryw sy'n anodd i'w dyddio a rhaid dibynnu ar
dystiolaeth fewnol y llawysgrif ei hun i wneud hynny; sefyllfa sydd wedi peri
bod cryn amrywiaeth barn amdani. Mae'r ffaith fod orgraff y llythrennau'n newid
yn sylweddol ar ôl ffolio 20 yn awgrymu fod y llawysgrif wedi cael ei llunio ar
ddau gyfnod gwahanol.

Mae hanes trosglwyddiad y llawysgrif yn ddiddorol. Yn ail chwarter yr 16g roedd
ym meddiant Syr John Price (1502-55), awdur Yn y lhyvyr hwnn. Ar sail ei
dystiolaeth ef yn unig y cysylltir y Llyfr Du â Chaerfyrddin. Dywed Syr John y
cafodd y llyfr gan un o drysorwyr Eglwys Gadeiriol Tyddewi, yng nghyfnod
diddymu'r mynachlogydd, a bod y trysorwr yn dweud ei fod yn tarddu o Briordy
Caerfyrddin. Rhywbryd ar ôl hynny cafodd ei ffordd o'r De i'r Gogledd, fel nifer
o lawysgrifau eraill. Ceir nodyn ynddo yn llaw y bardd Siôn Tudur (m. 1602).
Roedd ym meddiant y casglwr Jasper Gryffyth (m. 1614) ar ddechrau'r 17g. Daeth i
feddiant y casglwr llawysgrifau a hynafiaethydd Robert Vaughan (?1592-1667) o'r
Hengwrt (Meirionnydd). Bu yn ddiogel yn llyfrgell enwog Hengwrt am tua 300
mlynedd. Gwelodd yr hynafiaethydd Edward Lhuyd y llyfr yno yn 1696. Yna
etifeddwyd y llyfrgell gan William Watkin Edward Wynne o blas Peniarth yn 1859
ac ar ôl i Syr John Williams ei phrynu cafodd casgliad Peniarth, yn cynnwys y
Llyfr Du, ei roi i'r Llyfrgell Genedlaethol newydd yn Aberystwyth.

Cyhoeddodd William Forbes Skene (1809-1892) destun y Llyfr Du yn ei olygiad
uchelgeisiol ond gwallus Four Ancient Books of Wales.



https://cy.wikipedia.org/wiki/Llinell_doriad

Marc atalnodi yw llinell doriad (Saesneg: dash) sy'n hirach na cysylltnod a gyda
defnydd gwahanol. Y mathau mwyaf cyffredin o llinell doriadau yw'r llinell
doriad en (–) a'r llinell doriad em (—).

Defnyddir cysylltnod (‐) i uno geiriau ac i wahanu silliau. Nid yw cysyllnod yn
wirioneddol yn llinell doriad; mae gosod teip gofalus (gan gynnyws gyda
rhaglenni cyfrifiadur cyfoes, megis prosesydd geiriau a HTML) yn dibynnu yn
hytrach ar y llinell doriadau cywir canlynol.

Caiff llinell doriad ffigur (‒) ei enw gan ei fod yr un lled a ffigur, mewn
ffurfdeipiau lle mae'r ffigurau o led cyfartal o leiaf.

Defnyddir llinell doriad ffigwr pan mae'n rhaid defnyddio llinell doriadau o
ffewn ffigurau, er engraifft gyda rhifau ffôn: 867‒5309. Nid yw hyn yn dangos
amrediad (defnyddir llinell doriad en ar gyfer gwneud hynny), na ffwythiant fel
yr arwydd minws (sydd gyda glyff ei hun).

Nid yw'r llinell doriad ffigwr wastad ar gael; yn yr achos hyn, dylid defnyddio
llinell doriad minws yn ei le. Y cyfeirnod Unicode ar gyfer llinell doriad
ffigwr yw U+2012 (degol 8210). Rhaid i awduron HTML ddefnyddio'r ffurf rhifol
&#8210; neu &#x2012; i'w deipio os nad ydy'r ddogfen yn Unicode; nid oes endid
nod cywerth. Yn TeX, nid oes gan y ffont safonol linell doriad ffigwr; ond, mae
gan y rhanfwyaf o ffigurau'r un lled a llinell doriad en, felly gellir defnyddio
hwnnw yn ei le yn TeX.

Mae llinell doriad en, neu llinell doriad n, (–) tua'r un lled a'r lythyren n.
Mae hanner maint llinell doriad em.

Defnyddir y llinell doriad en i ddynodi amrediad, megis 6–10 blwyddyn, a
darllenir fel "chwech i ddeg blwyddyn".

Defnyddir llinell doriad en yn gyffredin i ddynodi amrediad caeedig o werthoedd
(amrediad sydd wedi ei ddiffinio'n glir heb ffiniau is nac uwch sy'n
anfeidraidd) , megis amrediad rhwng dyddiadau, amserau, neu rhifau.

Mae'r Guide for the Use of the International System of Units (SI) yn argymell y
dylid y gair i gael ei ddefnyddio yn hytrach na llinell doriad en pan y gall
amrediad rhifol gael ei gamddeallt fel tynnu, megis mewn amrediad o unedau. Er
engraifft, "foltedd o 50 V i 100 V" yn hytrach na "foltedd o 50 – 100 V".

Cysidrir yn anaddas i ddefnyddio llinell doriad en yn lle'r geiriau i ac a mawn
brawddegau sy'n dilyn y ffurf o ... i ... a rhwng ... a ....

Gellir defnyddio llinell doriad en yn ogystal i gyferbynnu gwerthoedd, neu i
ddangos perthynas rhwng sau beth.

Ysgrifennir "gyfansoddyn" syml a ddefnyddir fel ansoddair gyda cysylltnod; mae
rhai yn cysidro fod par o enwau megis yn enw Deddf Taft-Hartley yn "syml", ond
mae'r rhan fwyaf yn credu mai llinell doriad en sydd fwyaf addas yma i ddangos y
berthynas cyfartal, megis yn Mesur McCain–Feingold neu Ystadegau Bose–Einstein.
(ond dylid sylwi fod gwir enwau cyfansawdd yn cael eu hysgrifennu gyda
chysylltnod, megis potensial Lennard-Jones sydd wedi cael ei enwi ar ôl un
person, tra bod Bose ac Einstein yn ddau berson.)

Gellir defnyddio llinell doriad en yn hytrach na chysylltnod mewn ansoddeiriau
cyfansawdd pan mae un rhan yn cynnwys dau air neu un gair cyplysedig:

Defnyddir llinell doriad en yn lle collnod mewn ansoddeiriau cyfansawdd pan nad
yw unrhyw ran o'r ansoddair yn newid ystyr y rhan arall. Hynny yw, pan mae'n
newid enw. Mae hyn yn gyffredin ym myd gwyddoniaeth, pan mae enwau yn cyfansoddi
ansoddair fel yn Cywasgiad Bose–Einstein. Gallwn gymharu hyn gyda "Rhyfel
Ffranco-Prwsiaidd", "Eingl-Sacson", ayb., lle nad yw elfen cyntaf y cyfansawdd
yn newid yr ail yn nhermau llym, ond defnyddir cysylltnod fel arfer bethbynnag.

Gellir defnyddio llinell doriadau en yn debyg i llinell doriadau em yn lle
colon, neu barau o comaau sy'n marcio diwedd cymal neu eiriad sydd wdi ei nythu.
Gellir eu defnyddio o gwmpas mynegiadau parenthetical – megis hyn – yn lle'r
llinell doriadau em, sydd yn well gan rhai cyhoeddwyr, yn arbennig lle defnyddir
colofnau cul, gan y gall llinell doriadau em edrych yn lletchwith ar ddiwedd
llinell. Yn y sefyllfa yma, dylid cael un gwagle pob ochr i'r llinell doriadau
en.

Yn draddodiadol, roedd gan deipiaduron a chyfrifiaduron set llythrennau
cyfyngedig, yn aml heb allwedd i greu llinell doriad. Fel canlyniad, mae wedi
dod yn gyffredin i amnewid am y nod neu'r pwynt atalnodi anghywir sydd agosaf at
llinell doriad. Cynrychiolir llinell doriadau em yn aml gan bâr o fylchau
oamgylch un cysylltod-minws (defnydd Prydeinig arferol) neu gan bâr o fylchau
oamgylch dau cysylltod-minws (yn yr Unol Daleithiau'n bennaf).



https://cy.wikipedia.org/wiki/Lesbos

Ynys Roeg yn y Sporades Dwyreiniol yn y Môr Aegeaidd yw Lesbos (Groeg ddiweddar
Lésvos). Mae'n gorwedd yn agos iawn i dir mawr Twrci. Ei chanolfan yw dinas
Mitilene (weithiau gelwir yr ynys ei hun 'Mitilini' nei 'Mitilene', ar ôl ei
brif ddinas). Tyfir yr olewydden a chnydau grawn yno. Mae pysgota sardîns yn
bwysig hefyd ond y prif ddiwydiant heddiw yw twristiaeth. Ar ôl Crete ac Euboea
Lesbos yw'r fwyaf o'r ynysoedd Aegaeaidd.

Ceir olion presenoldeb pobl o'r oes Neolithig ar Lesbos. Ymsefydlodd y Groegiaid
ar yr ynys tua 1000 CC. Blodeuodd diwylliant Groeg yno ac fe'i cysylltir yn
arbennig â barddoniaeth Roeg delynegol a gwaith Sappho ac Alcaeus. Roedd yr ynys
yn rhan o Aeolis ac yn aelod o Gynhgrair Delos yng Ngroeg yr Henfyd. Yn
ddiweddarach daeth i feddiant y Rhufeiniaid a gwnaethpwyd Mitilene yn borthladd
rhydd ganddynt.

Codwyd nifer o eglwysi hardd yno ar ddechrau'r cyfnod Bysantaidd. Roedd yn arfer
alltudio pobl i Lesbos, e.e. yr ymerodres Irene yn 809. Yn ystod y canrifoedd
nesaf newidiai ddwylo yn aml rhwng y Bysantiaid, y Croesgadwyr, y Saraseniaid
a'r Tyrciaid. Syrthiodd i'r Otomaniaid yn 1462. Brodor o'r ynys oedd y môr leidr
Khair-ed-din Barbarossa. Daeth yn rhan o Wlad Groeg yn 1912.



https://cy.wikipedia.org/wiki/La_Liga

Y Primera División (Cymraeg: Adran Gyntaf) o'r Liga Nacional de Fútbol
Profesional (LFP), sy'n cael ei adnabod fel La Liga, yw prif adran system
bêl-droed Sbaen ac fe'i hadnabyddir, am resymau nawdd, fel Liga BBVA (Cynghrair
BBVA).

Mae 20 tîm yn yr adran gyda'r tri tîm sy'n gorffen ar waelod yr adran yn disgyn
i'r Segunda División (Ail Adran) ar ddiwedd y tymor gyda'r ddau dîm ar frig y
Segunda ac enillydd gêm ail gyfle yn esgyn yn eu lle. Mae 60 o dimau gwahanol
wedi cystadlu yn La Liga gyda naw tîm gwahanol yn cael eu coroni'n bencampwyr.
Real Madrid a Barcelona sydd wedi rheoli'r bencampwriaeth gyda Real Madrid yn ei
hennill 32 o weithiau a Barcelona 22 o weithiau.

Cafwyd y syniad o greu pencampwriaeth cenedlaethol i brif dimau Sbaen ym 1927
gan José María Acha, cyfarwyddwr â chlwb Arenas Club de Getxo, ac estynwyd
gwahoddiad i Barcelona, Real Madrid, Athletic Bilbao, Real Sociedad, Arenas Club
de Getxo a Real Unión fel cyn enillwyr y Copa del Rey a cafodd Atlético Madrid,
Espanyol ac Europa o ddinas Barcelona wahoddiad fel clybiau oedd wedi colli yn y
rownd derfynol o’r Copa.



https://cy.wikipedia.org/wiki/Krak%C3%B3w

Ail ddinas fwyaf Gwlad Pwyl ac un o'i dinasoedd hynaf yw Kraków. Fe'i lleolir
ger yr Afon Wisła ac mae'n dyddio o'r seithfed ganrif. Yn draddodiadol, mae
Kraków wedi bod yn un o ganolfannau bywyd diwylliannol, academaidd a
chelfyddydol blaenaf Gwlad Pwyl ynghyd â bod yn ganolbwynt economaidd. Bu
prifddinas Gwlad Pwyl rhwng 1038 a 1569; y Gymanwlad Bwylaidd-Lithwanaidd rhwng
1569 a 1596; Dinas Rydd Kraków rhwng 1815 a 1846; Archddugiaeth Cracow rhwng
1846 a 1918; a Foifodiaeth Kraków rhwng y bedwaredd ganrif ar ddeg hyd at 1990.
Bellach, mae'n brifddinas Foifodiaeth Pwyl Fechan.

Mae'r ddinas wedi tyfu o fod yn anheddfa Oes y Cerrig i fod yn ail ddinas
bwysicaf Gwlad Pwyl. Dechreuoedd fel pentrefan ar ben Bryn Wawel a cheir
adroddiadau yr oedd yn ganolfan fasnachu bwysig Ewrop Slafonig erbyn 965.
Sefydlwyd prifysgolion newydd a sefydliadau diwylliannol yn sgil dyfodiad yr Ail
Weriniaeth Bwylaidd yn 1918 a thrwy gydol yr ugeinfed ganrif gan gadarnhau lle
Kraków fel canolbwynt bywyd gwâr o bwysigrwydd gwladol. Erbyn heddiw, mae gan y
ddinas boblogaeth o 760, 000 ac mae rhyw 8 miliwn o bobl yn byw o fewn radiws o
100 km i'r sgwâr canolog.

Wedi Goresgyniad Gwlad Pwyl ar gychwyn yr Ail Ryfel Byd, daeth Kraków yn
brifddinas y Llywodraeth Gyffredinol Almaenig. Ysytriedid y Pwyliaid a'r Iddewon
yn is-ddynol ac yn is-raddol gan y gorchfygwyr a chaent eu herlid; bwriadwyd eu
difa yn y pen draw. Symudwyd y boblogaeth Iddewig i ardal amgaerog o'r ddinas a
elwid yn Ghetto Kraków, ac ohoni y danfonasant hwy i wersylloedd crynhoi a
gwesylloedd difa megis Auschwitz, a saif ar gyfyl Kraków.

Yn 1978 fe etholwyd Karol Wojtyła, Archesgob Kraków, i'r Babaeth fel Pab Ioan
Pawl II— y Pab Slafaidd cyntaf erioed a'r tro cyntaf i Bab o wlad arall heblaw
am yr Eidal cael ei ethol am 455 blynedd. Yr un flwyddyn, cymeradwyodd UNESCO y
Safleoedd Trefdadaeth y Byd cyntaf, gan gynnwys yn eu mysg Hen Dref Kraków yn ei
chyfanrwydd. Ystyrir Kraków heddiw yn ddinas o arwyddocâd rhyngwladol ac yn un o
ddinasoedd harddaf Ewrop.



https://cy.wikipedia.org/wiki/Kofi_Annan

Saithfed Ysgrifennydd Cyffredinol y Cenhedloedd Unedig yw Kofi Atta Annan
(ganwyd ar 8 Ebrill, 1938 yn Kumasi, Ghana). Cafodd Gwobr Nobel am Heddwch ym
2001. Ef yw'r dyn du cyntaf i ddal y swydd. Mae'n rhugl yn Saesneg, Ffrangeg a
nifer o ieithoedd Affrica. mae ei wraig, Nane Maria (Lagergren) Annan, yn
hanner-nith i Raoul Wallenberg.

Astudiodd Annan yn Prifysgol Gwyddoniaeth a Thechnoleg Kumasi (Ghana),
Macalester College yn Saint Paul, Minnesota (Unol Daleithiau, 1961), Institut
universitaire des hautes études internationales yn Geneva (y Swistir, 1961-62) a
Massachusetts Institute of Technology (1971-72).

Dechreuodd weithio gyda WHO ym 1962, ac yn 1993 daeth yn Is-Ysgrifennydd
Cyffredinol i Boutros Boutros-Ghali o'r Aifft. Dechreuodd ei dymor cyntaf fel
Ysgrifennydd Cyffredinol ar 1 Ionawr, 1997 a'r ail ar 1 Ionawr, 2001. Mae
hynny'n eithriadiol gan yn arferol mae'r swydd yn cylch droi rhwng y
cyfandiroedd ar ôl dau dymor ac yr oedd ei ragflaenydd wedi gwasanaethu am
dymor. Felly yn ôl arferiad un tymor byddid wedi disgwyl i Kofi Annan wasanaethu
am un tymor.



https://cy.wikipedia.org/wiki/Karl_Marx

Athronydd gwleidyddol, economegydd, a damcaniaethwr cymdeithasol dylanwadol
Almaenig o dras Iddewig oedd Karl Heinrich Marx (5 Mai 1818 – 14 Mawrth 1883).
Er iddo drafod nifer o bynciau yn ei yrfa fel newyddiadurwr ac athronydd, y mae
mwyaf enwog am ei ddadansoddiad o hanes yn nhermau gwrthdaro dosbarth. Crynhoir
ei athroniaeth gan yr honiad bod diddordeb cyfalafwyr a gweithwyr cyflogedig yn
gwbwl groes i'w gilydd. Ei waith enwocaf yw Das Kapital, sy'n dadansoddi
cyfalafiaeth y 19eg ganrif; fe'i ystyrir yn destun sylfaenol Comiwnyddiaeth a
Marcsiaeth. Cydweithiodd Marx ar ddarnau o'i waith gyda'r diwydiannwr Friedrich
Engels, Almaenwr arall a gefnogodd Marx yn ariannol a helpodd golygu Das
Kapital. Gydag ef ysgrifennodd Marx Y Maniffesto Comiwnyddol yn 1848, un o'r
llawysgrifau gwleidyddol mwyaf dylanwadol erioed.

Ar ôl darllen am gyfraith Hywel Dda a'r hawliau a roddodd i fenywod, nododd Marx
am y Cymry: "Tipyn o fechgyn, y Celtiaid hyn. Ond dilechdidwyr o'u genedigaeth,
gan gyfansoddi popeth mewn triadau."



https://cy.wikipedia.org/wiki/Jin

Gwirod sydd ag aeron meryw fel prif darddiad ei flas yw jin neu wirod meryw.
Gellir distyllu jin o unrhyw grawn, taten neu fetysen, ond iddo gael blas aeron
meryw. Gan amlaf caiff ei ddistyllu mwy nag unwaith.

Gwneir jin yn gyntaf yn yr Iseldiroedd yn yr 17eg ganrif, a chywasgiad o'r gair
Iseldireg genever (merywen) yw "jin". Daeth yn boblogaidd iawn ym Mhrydain, yn
enwedig Llundain, mewn cyfnod a elwir yn y Gin Craze. Gelwir jin sych sydd ag
ABV o tua 40% yn jin sych Llundeinig. Cafodd y rhai gwreiddiol eu cynhyrchu yn
Llundain, ond heddiw gellir eu distyllu yn unrhyw le. Gellir hefyd trwytho jin
ag eirin surion bach a siwgr i wneud y gwirodlyn a elwir yn jin eirin (Saesneg:
sloe gin).

Gordon's yw'r jin sych Llundeinig mwyaf poblogaidd yn y byd. Fe'i gynhyrchir ym
Mhrydain ers 1769, ac mae gan y cwmni Warant Frenhinol. Ymysg y brandiau eraill
o jin yw Bombay Sapphire, Tanqueray, Beefeater, a Hendrick's. Distyllir Brecon
Gin ym Mhenderyn.

Mae jin yn gynhwysyn craidd i fwy o goctels nag unrhyw gwirod arall. Ymysg y
diodydd cymysg poblogaidd sy'n cynnwys jin yw'r Tom Collins, y Singapore Sling,
a'r jin a thonig.



https://cy.wikipedia.org/wiki/Jalalabad

Mae Jalālābād (Pashto/Perseg: جلال آباد) yn ddinas yn nwyrain Affganistan. Fe'i
lleolir 1,814 troedfedd uwch lefel y môr ger cyflifiad afon Kabul ac afon Kunar,
ac mae'n brifddinas talaith Nangarhar. Mae priffordd yn ei chysylltu â Kabul,
prifddinas y wlad, 90 milltir i'r gorllewin, a gyda dinas Peshawar ym Mhacistan,
tua'r un pellter i'r dwyrain dros Fwlch Khyber. Mae gan Jalalabad boblogaeth o
tua 96,000 o bobl (amcangyfrifiad 2002).

Yn 630 OC, cyrhaeddodd Xuan Zang, mynach Bwdhaidd a theithiwr enwog o Tsieina,
Jalalabad gan tybied ei fod wedi cyrraedd Hindwstan. Sefydlwyd y ddinas
bresennol yn 1570 gan Jalal-uddin Mohammad Akbar, trydydd ymerawdwr yr
Ymerodraeth Foghul. Roedd yn arosfa pwysig ar yr hen lwybr masnach rhwng
Canolbarth Asia ac is-gyfandir India.

Cipiwyd y ddinas a'i hanrheithio gan Dost Muhammad yn 1834. Cafodd ei feddianu
gan luoedd Prydeinig yn Rhyfel Cyntaf Affganistan (1839-1843), dan arweiniad y
Cadfridog Robert Sale. Fe'i daliwyd gan Sale a garsiwn bychan yn erbyn
ymosodiadau gan filwyr Muhammad Akbar Khan. Fe'i meddianwyd gan filwyr Prydeinig
unwaith yn rhagor yn Ail Ryfel Affganistan (1879-1880) a chodwyd caer yno.

Cafodd Seraj-ul-Emarat, palas brenhinol Amir Habibullah Khan a'r Brenin
Amanullah Khan, ei ddinistrio yn 1929. Gyferbyn ceir beddrod y ddau.



https://cy.wikipedia.org/wiki/J._R._R._Tolkien

Roedd John Ronald Reuel Tolkien (3 Ionawr 1892 – 2 Medi 1973) yn ieithydd ac yn
academydd amlwg, ac yn athro ar lenyddiaeth Saesneg ym Mhrifysgol Rhydychen
rhwng 1925 a 1945, cyn darlithio ar yr iaith Sacsonaidd yno rhwng 1945 a 1959.
Roedd hefyd yn Babydd o ymroddedig. Mae Tolkien fwyaf enwog am ysgrifennu’r
nofelau The Hobbit a The Lord of the Rings, sydd wedi eu selio ar fyd ffantasi
Middle-earth.

Ganed Tolkien yn Bloemfontein, De Affrica, ond symudodd y teulu i Loegr pan oedd
yn dair oed.

O oed cynnar, pan welodd enwau Cymraeg ar drelars glo o dde Cymru, fe
ymddiddorodd Tolkien mewn ieithoedd. Graddiodd mewn ieitheg Hen Roegaidd, ac ym
1915 graddiodd gyda Hen Islandeg fel pwnc arbennig. Gweithiodd ar Eiriadur
Saesneg Rhydychen rhwng 1918 a 1920. Serch hyn, ei brif ddiddordebau ieithyddol
oedd Hen Saesneg a'r Gymraeg.

Aeth Tolkien ati i ddyfeisio nifer o ieithoedd gwahanol ar gyfer The Lord of the
Rings, yn cynnwys Sindarin (a seliwyd ar y Gymraeg) a Quenya (a seliwyd ar
Ffinneg). Hen Saesneg, neu Rohirric, oedd iaith gwerin gwlad ffuglennol Rohan.

Yn ei draethawd English and Welsh, dywedodd: Welsh is of this soil, this island,
the senior language of the men of Britain; and Welsh is beautiful.

Yn ogystal â'r enwog The Hobbit a The Lord of the Rings ysgrifennodd Tolkien
weithiau yn ymwneud a'i fyd chwedlonol. Ysgrifennodd The Silmarillon cyn yr
uchod, sy'n trafod hen hanesion Middle Earth yn ei hoes gyntaf. Wedi ei
farwolaeth, cyhoeddwyd hefyd nifer o ysgrifau gwahanol yn trafod gwahanol
agweddau o'i fyd amrywiol.

Ym 1955 traddododd ei ddarlith English and Welsh i Brifysgol Rhydychen, yn
disgrifio'r Gymraeg fel iaith 'brydferthach na'r Saesneg'.



https://cy.wikipedia.org/wiki/Isadeiledd

Y strwythurau, systemau a chyfleusterau sy'n cynnal neu wasanaethu ardal
ddaearyddol neu ddiwydiant penodol yw isadeiledd, tanadeiledd, seilwaith neu
rwydwaith mewnol. Casgliad o'r adeileddau sy'n gosod sylfaen economaidd ar gyfer
system ryng-gysylltiol yw isadeiledd: y cyfarpar cyfalaf sy'n ffurfio fframwaith
er mwyn i economi weithredu. Mae isadeiledd yn nodwedd hollbwysig o'r byd
modern, ac yn hanfodol wrth alluogi safonau byw da, yn enwedig mewn ardaloedd
trefol. Yn bennaf mae'r term yn cyfeirio at yr adeiladwaith materol sy'n galw am
arbenigedd technegol ac arian i'w gynnal a chadw: ffyrdd, pontydd, twneli,
rheilffyrdd, dociau, pibelli dŵr, carthffosydd, ceblau trydan, telegyfathrebu,
ac ati. Mewn ystyr ehangach, sy'n ystyried sylfeini cymdeithasol a gwleidyddol,
gall isadeiledd gynnwys sefydliadau megis y llywodraeth, yr heddlu, llysoedd
barn, ysbytai, banciau ac ysgolion.

Gwasanaethau cyhoeddus yw isadeiledd yn gyffredinol ac felly dan reolaeth y
wladwriaeth, naill ai drwy berchenogaeth neu reoliadau cyfreithiol. Mae
isadeiledd mewn gwledydd sy'n llai economaidd ddatblygedig yn tueddu i fod yn
annibynadwy neu heb fod ar gael ac yn rhwystro datblygiad economaidd. Oherwydd
ei gostau uchel, mae'n rhaid i wledydd datblygedig fuddsoddi mewn isadeiledd yn
gyson er mwyn ei atal rhag rhag dirywio ac i'w uwchraddio yn sgil datblygiadau
technolegol.



https://cy.wikipedia.org/wiki/Hydred

Llinell o begwn y gogledd i begwn i de sydd yn dangos pa mor bell yw hi i'r Prif
Feridian yng Ngreenwich yw hydred. Mae'r Prif Feridian ar hydred o 0°, ac mae
hynny'n codi wrth fynd i'r gorllewin neu i'r dwyrain, hyd at 180°. Beth bynnag,
er fod y cyhydedd yn le naturol i benderfynu lledred, gan nad oes lle felly ar
gyfer penderfynu hydred mae'n rhaid dewis rhywle i roi'r Prif Feridian. Oherwydd
nerth yr Ymerodraeth Brydeinig ar yr adeg y penderfynwyd hyn, dewiswyd yr
Arsyllfa Frenhinol, Greenwich yn Llundain (Lloegr). Serch hynny, cyn y
Cynhadledd Meridian Rhyngwladol ym 1884 pryd wnaeth bawb cytuno defnyddio prif
feridian Greenwich, roedd Prif Feridianau eraill yn bodoli: Ferro, Rhufain,
Copenhagen, Jeriwsalem, St Petersburg, Pisa, Paris, a Philadelphia.

Mae hi'n ddigon anodd mesur hydred, ac roedd hynny'n broblem fawr mewn
cartograffeg a mordwyo am ganrifoedd. Ym 1681 cyhoeddodd Giovanni Cassini dull
mesur sydd yn defnyddio lloerenni naturol Sadwrn. Ar longau, roedd pobl yn
defnyddio secstant neu octant i benderfynu pryd roedd yr haul yn ei anterth—ac
felly pryd oedd canol dydd yn y fan honno. Trwy gymharu'r amser yma i gronometr
a oedd yn dangos amser Greenwich a thablau seryddiaethol penderfynid lleoliad y
llong.



https://cy.wikipedia.org/wiki/Herodotus

Hanesydd Groeg oedd Herodotus neu Herodotus o Halicarnassus (Groeg Hρόδοτος
hλικαρνoσσεύς) (c.485 CC - 425 CC), a aned yn Halicarnassos, trefedigaeth
Roegaidd ar arfordir deheuol Asia Leiaf. Cicero a'i alwodd yn "Dad Hanes" am y
tro cyntaf.

Pan ddaeth y dinasoedd Groegaidd yn Asia Leiaf yn rhydd o reolaeth Persia,
teithiodd Herodotus yn Asia Leiaf, ynysoedd Môr Aegea, Gwlad Groeg, Macedonia,
Thrace, arfordir y Môr Du, Persia, Tyre a Ffenicia, yr Aifft a Cyrenaica. Yn 443
CC aeth i'r drefedigaeth Athenaidd newydd Thurii, ar Gwlff Tarentino. Oddi yno
ymwelodd â Sisili a sawl dinas yn ne'r Eidal. Roedd yn ddyn chwilfrydig iawn, a
chasglai bob math o ddeunydd yn ymwneud â hanes, mytholeg, daearyddiaeth,
ethnoleg ac archaeoleg yr Henfyd a'r tu hwnt.

Ei fwriad oedd cyfansoddi llyfr hanes yn olrhain cwrs ac achosion y rhyfeloedd
rhwng y Groegwyr a'r barbaroi (barbariaid neu estronwyr). Mae ei lyfr enwog yr
Historiai yn dechrau gyda chwncwest y dinasoedd Groegaidd yn Asia Leiaf gan yr
ymerodr Persiaidd Croesus. Wedyn cawn hanes Lydia, Persia, Babilon a'r Hen
Aifft. Mae'r llyfr yn gorffen â hanes y Rhyfeloedd Persiaidd (500 CC - 479 CC).



https://cy.wikipedia.org/wiki/Hector

Cymeriad ym Mytholeg Groeg yw Hectōr (Hen Roeg: Ἕκτωρ Hektor) neu Ector. Mae'n
ymddangos yn yr Iliad gan Homeros fel prif arwr Caerdroea yn rhyfel Caerdroea yn
erbyn y Groegiaid.

Mae Hector yn fab i Priam, brenin Caerdroea, ac yn briod ag Andromache; mae
ganddynt fab bychan, Astyanax.

Y mwyaf nerthol o arwyr y Groegiaid yn yr ymladd o gylch Caerdroea yw Achilles,
sy'n fab i'r dduwies Thetis. Digia Achilles pan mae arweinydd y Groegiaid,
Agamemnon, yn cymeryd y gaethferch Briseis oddi wrtho, ac mae'n gwrthod mynd
allan i ymladd. Cymer Patroclus, cyfaill mynwesol Achilles, ei le yn yr ymladd,
ond lleddir ef gan Hector]. Dychwel Achilles i'r frwydr, ac mae'n lladd Hector
tu allan i furiau Caerdroea, gyda chymorth y dduwies Athena. Mae Achilles yn
llusgo ei gorff o amgylch Caerdroea, nes yn y diwedd cytuno i'w ddychwelyd ar
gais Priam i'w gladdu'n anrhydeddus.

Ym marddoniaeth Beirdd y Tywysogion mae Ector (Hector) yn batrwm o uchelwraeth.
Ceir cyfeiriadau ato gan sawl bardd, yn cynnwys Cynddelw Brydydd Mawr a Dafydd
Benfras. Cyfeirir ato yn un o Drioedd Ynys Prydain hefyd, fel un o'r 'Tri Dyn a
gafas Cedernid Addaf' (Y Tri Dyn a gafodd gadernid [cryfder] Addaf), gyda
Ercwlff (Hercules) a Samson.



https://cy.wikipedia.org/wiki/Gylfinir

Mae'r Gylfinir Numenius arquata, yn un o'r rhydyddion yn perthyn i deulu'r
Scolopacidae. Mae'n un o'r mwyaf cyffredin o deulu'r Gylfinir, yn nythu ar hyd
rhannau helaeth o Ewrop ac Asia.

Fel rheol mae'r Gylfinir yn aderyn mudol, yn treulio'r gaeaf yn Affrica, de
Ewrop a de Asia. Yn Iwerddon a Phrydain ac arfodir cyfagos y cyfandir mae'n aros
trwy'r flwyddyn. Tu allan i'r tymor nythu maent yn hel at ei gilydd yn heidiau.

Y Gylfinir yw'r mwyaf o'r rhydyddion yn Ewrop ac Asia, 50–57 cm o hyd ac 1m ar
draws yr adenydd. Mae'n frownllwyd gyda gwyn ar du ôl y cefn. Daw'r enw o'r pig
hir a thro ynddo; mae'r pig yn hirach yn yr iâr na'r ceiliog. Yr unig aderyn
tebyg yn Ewrop yw'r Coegylfinir, sy'n llai. Mae'n bwydo trwy chwilio yn y mwd am
anifeiliaid bychain. Mae'n nythu ar lawr, gan ddodwy 3-6 ŵy.

Yng Nghymru, mae'r Gylfinir yn nythu ar yr ucheldiroedd yn bennaf. Mae'r nifer
sy'n nythu yma wedi gostwng yn sylweddol iawn yn y 30 mlynedd diwethaf, efallai
oherwydd newidiadau yn nulliau amaethyddiaeth. Tu allan i'r tymor nythu mae'n
aderyn niferus iawn ar y glannau, gan fod adar sy'n nythu yn Yr Alban a gwledydd
Llychlyn yn dod yma i aeafu.



https://cy.wikipedia.org/wiki/Gwersyllt

Cyfesurynnau: 53°04′36″N 3°01′18″W﻿ / ﻿53.076621°N 3.021745°W﻿ / 53.076621;
-3.021745

Pentref o faint sylweddol a chymuned ym mwrdeistref sirol Wrecsam yw Gwersyllt.
Saif ychydig i'r gogledd o dref Wrecsam, ger y briffordd A541.

Roedd nifer o byllau glo yn yr ardal yma. Yn 1896 roedd gan bwll glo Gwersyllt
185 o weithwyr, 167 ohonynt dan y ddaear. Yn yr 20g adeiladwyd llawer o dai
cyngor yma. Ers yr wythdegau adeiladwyd stadau preifat ar bob ochr a llenwi'r
bylchau rhwng Gwersyllt, Bradle ac mae'r pentref yn cyrraedd Pendine erbyn
heddiw.

Mae gan Gwersyllt orsaf trên ar y lein Wrecsam - Bidston a thair swyddfa bost
(Bradle, Gwersyllt a Brynhyfryd). Yng nghanol y pentref mae Ysgol Gyfun Bryn
Alyn. Yn ôl y cyfrifiad 1991 roedd 721 siaradwyr Cymraeg yn y pentref (tri ward)
sef rhyw 8% o'r boblogaeth. Mae'r ffigwr wedi codi i 1018 erbyn 2001 bron 11%
o'r boblogaeth. Mae'r A541 yn hollti'r pentref ac mae ystâd diwydiannol
sylweddol yn y pentref ynghyd ag archfarchnad a chanolfan siopa. Mae Gorsaf
Radio "Marcher" yn y pentref a chanolfan chwaraeon Gwyn Evans ynghlwm wrth Ysgol
Bryn Alyn. Ym mis Awst 2012 torrwyd y dywarchen gyntaf ar gyfer Ysgol Gymraeg
Gwersyllt.



https://cy.wikipedia.org/wiki/Graffiti

Graffiti (o'r gair Eidaleg graffiti) yw delweddau neu ysgrifen a roddir ar
arwynebau gweladwy cyhoeddus fel muriau a phontydd. Mae graffiti o ryw fath wedi
bodoli ers cyfnodau cynnar iawn mewn hanes, e.e. yn Ngroeg yr Henfyd a'r
Ymerodraeth Rufeinig. Yn aml mae'r graffiti cynharaf yn cymryd y ffurf o dorri
enw neu neges ar garreg mewn mannau cyhoeddus (e.e. "Roeddwn i yma" ar golofn
adeilad). Gyda threigliad amser mae graffiti wedi newid a heddiw ceir yr hyn a
elwir yn "graffiti modern", sef creu graffiti ar arwyneb cyhoeddus gan
ddefnyddio paentiau sbrae, pens marcer, a deunyddiau eraill. Pan greir graffiti
o'r fath heb ganiatad y perchennog gellir ei ystyried yn fandaliaeth, sy'n
drosedd yn y rhan fwyaf o wledydd y byd.

Gall graffiti gael ei ddefnyddio i gyfleu neges wleidyddol neu gymdeithasol (er
enghraifft "Do all you can, the English need the water" mewn toiled cyhoeddus
yng Nghymru - cyfeiriad at Gapel Celyn), neu fel math o "hysbysebu" (mae nifer o
giangiau cymdogaeth yn nodi eu tiriogaeth felly yn ninasoedd yr Unol Daleithiau,
er enghraifft). Erbyn heddiw mae rhai mathau o graffiti yn cael eu hystyried yn
weithiau celf modern, a gellir eu gweld mewn sawl arddangosfa ac amgueddfa
ledled y byd.



https://cy.wikipedia.org/wiki/Grace_Williams

Roedd Grace Mary Williams (19 Chwefror 1906 - 10 Chwefror 1977) yn
gyfansoddwraig Gymraeg. Cafodd ei geni yn y Barri. Ar ôl gadael Ysgol y Sir, Y
Barri, derbyniodd ysgoloriaeth i Goleg Prifysgol De Cymru a Sir Fynwy. Yna aeth
i goleg Brenhinol Cerddoriaeth yn Llundain, ble cafodd ei dysgu gan Ralph
Vaughan Williams. Yn ystod yr Ail Ryfel Byd, symudwyd y myfrywyr i Grantham yn
Swydd Lincoln, lle cyfansoddodd hi rhai o'i gweithiau cynharaf, gan gynnwys
Sinfonia Concertante a'i symffoni gyntaf. Ar ôl dysgu yn Llundain am ychydig,
daeth yn ôl i Gymru i weithio gyda’r BBC. Un o'i gweithiau mwyaf poblogaidd oedd
Fantasia on Welsh Nursery Tunes (1940). Rhwng 1960-61 ysgrifennodd ei hunig
opera The Parlour, ond ni chafodd ei pherfformio tan 1966. Roedd yn dioddef
llawer o broblemau iselwedd, ac ar ôl gwrthod OBE, bu farw yn 1977. Neilltuodd
BBC Radio 3 eu heitem Cyfansoddwr yr Wythnos iddi yn ail hanner mis Awst 2006. O
ganlyniad, cafwyd nifer o berfformiadau o weithiau nas perfformiwyd, gan gynnwys
ei Choncerto Fiolin.

Roedd llawer o waith Grace Williams yn clymu gyda cerddoraieth gwerin Gymreig,
fel ei darn enwocaf, Fantasia on Welsh Nursery Tunes. Dyma rhestr o’i gwaith:



https://cy.wikipedia.org/wiki/Gordian_III

Marcus Antonius Gordianus (20 Ionawr 225 – 11 Chwefror 244), a adnabyddir fel
Gordian III, oedd ymerawdwr Rhufain o 238 hyd 244

Ganed Gordian III yn fab i Antonia Gordiana, hithau'n ferch i Gordian I a chwaer
i Gordian II. Yr oedd Gordian I, oedd yn broconswl Affrica, wedi codi mewn
gwrthryfel yn erbyn yr ymerawdwr Maximinus Thrax, wedi ei gyhoeddi ei hun yn
ymerawdwr ac wedi ei gadarnhau gan y Senedd fel ymerawdwr. Cymerodd ei fab,
Gordian II, fel cyd-ymerawdwr. Fodd bynnag gorchfygwyd hwy gan lengoedd oedd yn
parhau'n deyrngar i Maximinus. Lladdwyd Gordian II ar faes y gad, a lladdodd ei
dad ei hun.

Enwodd y Senedd ddau ymerawdwr arall, Balbinus a Pupienus. Yr oedd y ddau yma'n
amhoblogaidd yn Rhufain, a gorfodwyd hwy i enwi Gordian III fel olynydd, gan fod
ei dad a'i ewythr ef wedi bod yn llawer mwy poblogaidd. Pan laddwyd Balbinus a
Pupienus gan filwyr Gard y Praetoriwm daeth Gordian III yn ymerawdwr, yn ddim
ond 13 oed, ar 29 Gorffennaf 238.

Penododd Gordian ei diwtor Timesteus yn bennaeth Gard y Praetoriwm, ac yn 241
priododd Furia Sabina Tranquilina, merch Timesteus. Tua'r adeg honno ymosododd
yr Almaenwyr ar y ffiniau ar Afon Rhein ac Afon Donaw ac ymosododd y Persiaid
dan Sapor I ar dalaith Mesopotamia, gan groesi Afon Ewffrates. Am y tro olaf
mewn hanes, agorodd Gordian ddrysau teml Janus a chychwynnodd tua'r dwyrain
gyda'i fyddin. Llwyddodd i orchfygu'r Persiaid a'u gwthio i'r dwyrain o'r
Ewffrates. Pan oedd wrthi'n paratoi cynlluniau pellach gyda Timesteus, bu hwnnw
farw mewn amgylchiadau anhysbys.

Trosgwyddodd Gordian y swydd o bennaeth y Praetoriaid i Marcus Julius Phillipus
(Philip yr Arab) ac aeth ymlaen a'r ymgyrch. Gwrthymosododd y Persiaid, ac yn ôl
eu croniclau hwy gorchfygasant Gordian a'i ladd mewn brwydr ger Faluja (Irac).
Yn ôl y ffynonellau Rhufeinig, fodd bynnag, nid oedd Gordian yn y cyffiniau hyn.
Yn hytrach Philip yr Arab a'i llofruddiodd, a'i gyhoeddi ei hun yn ymerawdwr.



https://cy.wikipedia.org/wiki/Goleudy

Yn gymorth i forwyr llywio eu llongau ar y môr, mae goleudy yn adeilad ar ffurf
tŵr neu fframwaith sy'n anfon allan goleuni gan ddefnyddio system o lusernau a
lensys, neu, yn y gorffennol, dân. Yn ogystal maent yn gallu fod o gymorth i
awyrennau bychain gyda'r nos. Cyn dechrau codi goleudai arferid cynnau bonllwyth
ar ben bryn neu glogwyn arfordirol.

Erbyn heddiw mae nifer y goleudai yn y byd wedi gostwng i tua 1,500, o ganlyniad
i'r twf mewn cymorth llywio modern fel radar a systemau geo-sat. Defnyddir
goleudai i nodi arfordiroedd peryglus, creigiau morwrol, a mynedfeydd diogel i
borthladdoedd.

Y goleudy enwocaf yn hanes y byd efallai oedd Pharos Alecsandria, a godwyd ar
ynys Pharos, ger Alecsandria, yn yr Hen Aifft. O enw'r goleudy hwnnw y daw'r
gair am 'oleudy' mewn sawl iaith Ewropeaidd, e.e. Ffrangeg (phare), Eidaleg a
Sbaeneg (faro), Portiwgaleg (farol), Romaneg (far), Bwlgareg a Rwseg (фар), a
Groeg (φάρος). 'Pharoleg' yw'r term am astudio goleudai.

Ceir goleudai ar nifer o ynysoedd a chlogwynni yng Nghymru, e.e. Ynys Enlli ac
Ynys Bŷr.



https://cy.wikipedia.org/wiki/Gliniadur

Cyfrifiadur cludadwy yw Gliniadur. Mae'n ddigon bach i'w gario o dan un fraich
(tua 1-4km) ond yn ddigon mawr i gynnwys sgrin (tua 12-17 modfedd) a
bysellfwrdd. Termau eraill amdano yw: 'Cyfrifiadur Côl' a 'Sgrin-ar-lin'. Fel
arfer maent yn cael eu pweru gan fatri mewnol sy'n para tua 2-4 awr ar y tro.

O reidrwydd roedd cyfrifiaduron yn tueddu i fod yn llai o ran maint ac yn llai o
ran pŵer na chyfrifiaduron confensiynol. Yn 2000 gellid dweud, yn bendant, fod y
cyfrifiadur confensiynol yn llawer cryfach na'r gliniadur, ond yn 2008 fe
werthwyd mwy o liniaduron nag o gyfrifiaduron - am y tro cyntaf. Roedd hyn yn
digwydd gan fod y gliniadur, erbyn 2008, ac o ran pŵer yn cael ei weld fel desk
top replacement - h.y. cytal, a haws ei gludo a mwy hylaw.

Datblygiad o'r gliniadur ydy'r fersiwn ultraportable, ac mae'r tabled yn
enghraifft ohono, sy'n cael ei farchnata yn China gan fwyaf. Mae'r teclun hwn
hefyd yn cynnwys system ffôn clyfar Google, sef yr Android. Erbyn diwedd 2012
bydd y tabled hwn yn cynnwys system Windows: Microsoft.



https://cy.wikipedia.org/wiki/Geraint_Jarman

Artist Cymreig sy'n chwarae cerddoriaeth Ska, Roc a Reggae yw Geraint Jarman
(ganwyd 17 Awst 1950).

Ganwyd Jarman yn Ninbych ond magwyd yng Nghaerdydd ar ôl i'w deulu symud yno pan
oedd yn bedwar oed. Cafodd perfformiad Bob Dylan yng Nghaerdydd yn 1966
ddylanwad parhaol arno.

Symudodd Geraint i Gaerdydd pan yn bedair, lle cafodd brofiad o ddiwylliannau
amrywiol trigolion y Riverside yng Nghaerdydd, gan wrando ar eu cerddoriaeth a'u
hofferynau.

Esblygodd ei ddiddordeb mewn cerddoriaeth, a gyda Meic Stevens a Heather Jones
ffurfiodd Bara Menyn yn nechrau'r 70au, oedd yn hwb allweddol i'r sîn roc
Gymraeg cynnar gyda chaneuon enwog megis Mynd i'r Bala ar y Cwch Banana.

Yn 1977 rhyddhaodd Tacsi i'r Tywyllwch, a wnaeth argraff yr un mor drawiadol, yn
cynnwys traciau megis yr iasol Ambiwlans, y ffynci Dyn Oedd yn Hoffi Pornograffi
a'r clasur Bourgeois Roc*. Erbyn hyn roedd gigiau Jarman yn chwedlonol, a
nosweithiau gwallgof yn rhannu llwyfan gyda'r Trwynau Coch, Edward H. Dafis ac
eraill yn arferol.

Amhosibl fyddai anwybyddu cyfraniad Tich Gwilym, prif gitarydd y Cynganeddwyr,
i'r llwyddiant a'r llewyrch, a byddai crescendo'r noson yn dueddol o orffen
gyda'i fersiwn unigol o Hen Wlad Fy Nhadau.

Yn 1983 rhyddhaodd Macsen oedd yn drac sain i ffilm Gareth Wynn Jones o'r un
enw, oedd yn cynnwys Siglo ar y Siglen a Cwd, a daeth Enka yn '84, oedd yn
brosiect ffilm arall ac yn ddechrau ar ddiddordeb Geraint yn y maes fideo, gyda
thraciau gwych megis Nos Da Saunders a Cenhadon Casineb.

O hynny aeth ymlaen i weithio ar y gyfres arloesol a hanfodol Fideo 9 i Criw Byw
am bum mlynedd, gan roi stop ar ei gatalog tan 1992 pan recordiwyd Rhiniog ar
label Ankst. Gyda sŵn gwahanol a hynod gyfeillgar roedd yn arallgyfeiriad
sylweddol a welodd ganlyniadau ffantastig megis Kenny Dalglish, Hei Mr DJ,
Llwyth Dyn Diog a mwy. Amhosib fyddai pasio heb roi sylw arbennig i'r emosiynol
Strydoedd Cul Pontcanna a'r gwefreiddiol Tracsuit Gwyrdd oedd yn cyfrannu at
albwm godidog.

Roedd y safon yr un mor lewyrchus yn Y Ceubal Y Crossbar a'r Quango, oedd yn
taro tant gyda thraciau gwych megis Rhedeg Lawr y Tynal Tywyll, Animeiddio
Goleudy Mewn Rhyfel, Anifail Brigitte Bardot, gyda Cerys Mathews yn cyfrannu
llais cefndir, a'r melys Enillais Hen Gariad.

Yn 2002 rhyddhodd EP Môrladron, CD 5 trac, hawdd i wrando arni, oedd yn cynnwys
y gân Môrladron - prosiect ar y cyd gyda meistri'r ail-gymysgu Llwybr Llaethog.
Yn yr flwyddyn, fe recordiodd Geraint Jarman a'r Cynganeddwyr sesiwn arbennig i
raglen C2 Radio Cymru welodd Jarman yn arbrofi gyda synnau latino De America ac
yn mynd nôl i'w wreiddiau reggae.

Dros y blynyddoedd diweddar, rhyddhawyd casgliad o ganeuon byw Jarman, Yn
Fyw-1977-1981 - Jarman ar ei orau - a'r set gynhwysfawr Atgof Fel Angor, sy'n
cynnwys 15 CD! Mae hefyd wedi troi ei law at gyflwyno ei rhaglenni ei hun ar C2
Radio Cymru.

Bu 2011 yn flwyddyn brysur i Geraint Jarman. Rhyddhaodd albwm newydd, Brecwast
Astronot ar label Ankstmusik, dychwelodd i Radio Cymru gyda'i gyfres
gerddoriaeth, 'Jarman' a chyhoeddodd ei gyfrol hunangofiannol, Y Twrw Jarman
(Gomer).

Derbyniodd Geraint Jarman wobr Cyfraniad Oes yng ngwobrau'r Selar 2017 yn
Aberystwyth, a chwarae gig acwstig yn Neuadd Pantycelyn ar y noson cynt ar
Chwefror 17. Mewn cyfweliad â Lisa Gwilym ar BBC Radio Cymru dywedodd ei fod yn
gweithio ar albym reggae.

Bu Jarman yn cynhyrchu a chyfarwyddo ar nifer o raglenni cerddoriaeth S4C yn y
1990au gan gychwyn gyda'r sioe arloesol Fideo 9. Daeth y gyfres a sylw hanfodol
i gerddoriaeth Cymraeg drwy roi cyfle i fandiau recordio trac sain a fideo
proffesiynol. Mae wedi cyhoeddi sawl cyfrol o farddoniaeth yn cynnwys Cerbyd
Cydwybod (2012, Gwasg Gomer).

Bu Jarman yn briod am gyfnod gyda Heather Jones ac mae ganddynt un ferch, Lisa.
Erbyn hyn mae'n briod a'r actores Nia Caron ac mae ganddynt ddwy ferch, Hanna a
Mared.



https://cy.wikipedia.org/wiki/Georg_Friedrich_H%C3%A4ndel

Cyfansoddwr clasurol oedd Georg Friedrich Händel (yn ffurf Saesneg ei enw,
George Frideric Handel; 23 Chwefror 1685 – 14 Ebrill 1759). Cafodd ei eni yn
ninas Halle, yn Sachsen (yr Almaen). Roedd yn feistr ar nifer o offerynnau erbyn
ei wythfed benblwydd, yn cynnwys yr organ a’r harpsicord.

Erbyn ei nawfed penblwydd, roedd o wedi dechrau cyfansodddi yn barod! Ond nid
oedd ei dad yn fodlo ar ei gyfansoddi a cheisiodd i beidio adael i Händel wneud
mwy i ymhel â cherddoriaeth. Felly, allan o barch i’w dad fe fu’n astudio’r
gyfraith yn y brifysgol, ond wedi marwolaeth ei dad fe newidodd ei feddwl a
gadael y brifysgol i fod yn organydd. Wedyn, yn 1710, dechreuodd cyfansoddi
cerddoriaeth.

Symudodd i Loegr yn 1712, ac fe ddaeth yn ddinesydd Seisnig yn yr un flwyddyn.
Roedd yn byw yn rhif 27, Bow Street yn Llundain. Yn 1727, ysgrifennodd Händel ei
ddarn mwyaf poblogaidd, sef Zadok the Priest ar gyfer brenin newydd Lloegr. Bu’n
parhau i gyfansoddi cerddoriaeth yn gyhoeddus hyd 1740. Bu farw yn 1789. Ni
briododd ac nid oes llawer o wybodaeth am ei fywyd preifat am ei fod wedi bod yn
ddyn breifat ei natur.



https://cy.wikipedia.org/wiki/Geiriadur_yr_Academi

Geiriadur yr Academi (Saesneg: The Welsh Academy English-Welsh Dictionary) yw'r
geiriadur Saesneg-Cymraeg mwyaf cynhwysfawr erioed. Ffrwyth blynyddoedd o waith
gan y golygyddion Bruce Griffiths a Dafydd Glyn Jones ydyw. Fe'i cyhoeddwyd yn
1995 a chafodd ail gyhoeddi fel fersiwn diwygiedig ym Medi 2003.

Mae'n gyfrol swmpus o dros 1,700 tudalen (tt. lxxxi + 1716) a gyhoeddir gan
Gwasg Prifysgol Cymru ar ran Yr Academi Gymreig. Cynhwysir llu o enwau Cymraeg
am dermau newydd ym meysydd gwyddoniaeth, technoleg, cyfrifiadureg, masnach,
cyfryngau torfol, addysg, a.y.b.

Yn ôl Bruce Griffiths, nid yw'n dechnegol bosibl ychwanegu at y geiriadur, ers
saith mlynedd, gan nad yw'r wasg yn gallu newid y prif destun. Dywedodd yn
Golwg, "Mi wnaethon nhw brintio cywiriadau fel atodiad i'r prif destun. Ond yn
anffodus, mae'r fersiwn ar-lein wedi'i gynnwys heb yr atodiad. Er enghraifft,
dydy'r gair website ddim yno (ar-lein) ond mae yn yr atodiad."

Lansiwyd fersiwn ar-lein o'r geiriadur ym mis Chwefror 2012. Nid yw'n cynnwys y
diweddariad a argraffwyd mewn atodiad.

Geiriadur yr Academi (Gwasg Prifysgol Cymru, 1995; argraffiad newydd Medi 2003).
ISBN 978-0-7083-1186-8



https://cy.wikipedia.org/wiki/Gary_Speed

Rheolwr a phêl-droediwr Cymreig yn chwarae yng nghanol y cae oedd Gary Andrew
Speed (8 Medi 1969 – 27 Tachwedd 2011). Bu'n gapten tîm pêl-droed cenedlaethol
Cymru hyd nes iddo ymddeol o'r gêm ryngwladol yn 2004.

Ganed ef ym mhentref Mancot, Sir y Fflint, ac addysgwyd ef yn Ysgol Uwchradd
Penarlâg. Dechreuodd ei yrfa fel pêl-droediwr gyda Leeds United, yna symudodd i
Everton ym 1996 am £5.5 miliwn. Daeth yn gapten Everton, ond symudodd i
Newcastle United ym 1998. Symudodd eto i Bolton Wanderers a Sheffield United yn
2008. Penodwyd ef yn rheolwr Sheffield United ym mis Awst 2010 hyd Rhagfyr 2010.
Ef oedd Prif Hyfforddwr Tîm Cenedlaethol Cymru o Ragfyr 2010 tan ei farwolaeth.

Bu farw Speed yn ei gartref ym mhentref Huntington, Swydd Gaer, Lloegr. Ar
ddiwrnod ei farwolaeth, mynegodd cyfeillion a chydchwaraewyr iddo eu
cydymdeimlad, ac yn eu plith: Robbie Savage, Ryan Giggs, Simon Grayson, Alan
Shearer a John Hartson. Cynhaliwyd munud o dawelwch yn y gêm bêl-droed rhwng
C.P.D. Abertawe ac Aston Villa F.C. ac fel arwydd o barch tuag ato, dechreuodd y
dorf gymeradwyo.



https://cy.wikipedia.org/wiki/Fyodor_Tyutchev

Roedd Fyodor Ivanovich Tyutchev (Ffedor Ifánofits Tiwtsief) (Rwseg: Фёдор
Иванович Тютчев) (5 Rhagfyr 1803 – 27 Gorffennaf 1873) yn fardd Rwseg a
diplomydd Rwsiaidd.

Ganwyd ym mhentref Ovstug ger Bryansk Roedd yn byw ar adegau ym Munich a Turin
ac y roedd yn nghynefin Heine a Schelling. Doedd e ddim yn cyfrannu at fywyd
llenyddol, nac yn ei alw ei hun yn ysgrifennwr. Tuag at 400 o'i gerddi sydd ar
glawr, ac mae rhai llinellau ohonynt yn cael eu dyfynnu'n aml yn Rwsia.

Mae'r cerddi cynnar yn perthyn i dradoddiad barddoniaeth Rwsiaidd yr 18g. Yn y
1830au traddodiadau Oes Rhamantaidd Ewrop (a'r Almaen yn arbennig) sydd yn gryf
iawn yn ei farddoniaeth. Cerddi telynegol athronyddol yw'r rhain: myfyrion ar y
dynged ddynol, ar yr hollfyd, ar yr ansawdd sydd yn brif bwnc ohonynt. Yn y
1840au ysgrifennodd rai erthyglau gwledyddol ynglyn â'r berthynas rhwng Rwsia a
gwareiddiad y Gorllewin. Yn y 1850au creuodd Tiwtsief rhai rhieingerddi trywan y
mae serch yn cael ei weld fel trasiedi ynddynt. Mae'r cerddi hyn wedi cael eu
huniaethu â'r Cylch Denísïefa, nid amgen, y cerddi a gafodd eu cysegru i gariad
y bardd, E. A. Denísïefa. Yn y 1860au a'r 1870au cerddi gwleidyddol sydd yn
goruchafu yn ei farddoniaeth.

Cerdd enwocaf Tyutchev yw Silentium! — anogaeth chwerw i ddistawrwydd edifaru'r
ffaith nad yw'r naill dyn ddim yn gallu deall y llall o'r bron. Mae'r llinell
"Anwiredd yw meddwl wedi'i adrodd" (Rwseg Мысль изреченная есть ложь) yn un o
ddiarhebion Tyutchev sydd yn cael eu dyfynnu amlaf. "Ni ellir deall Rwsia drwy
feddwl" (Умом Россию не понять) a "Ni roddir i ni ddarogan sut yr ymatebith ein
gair i ni" (Нам не дано предугадать, как наше слово отзовется) yw'r rhai eraill.



https://cy.wikipedia.org/wiki/Fodca

Diod feddwol sy'n tarddu o Rwsia yw fodca (Rwseg: водка, vodka). Diod ddi-liw
ydyw, sy'n cael ei gwneud o rawn megis rhyg a gwenith, neu datws. Caiff y ddiod
ei distyllu, a weithiau gwneir hyn sawl tro.

Fel arfer mae gan fodca gynnwys alcohol o rhwng 35% a 50% yn ôl unedau cyfaint.
Mae'r fodca Rwsaidd, Lithiwanaidd a Pwylaidd yn 40% (80 prawf alcohol). Gellir
priodoli hyn i safonau cynhyrchu fodca Rwsiaidd a gyflwynwyd gan Alexander III
ym 1894. Yn ôl yr Amgueddfa Fodca ym Moscow, darganfu'r cemegwr Rwsaidd Dmitri
Mendeleev (a oedd yn fwyaf adnabyddus am ei waith yn datblygu'r Tabl Cyfnodol)
mai'r canran perffaith o alcohol yn ei farn ef oedd 38. Fodd bynnag, am fod
gwirodydd yn cael eu trethu yn ôl canran yr alcohol a oedd ynddynt, aethpwyd a'r
rhid i 40 er mwyn hwyluso'r gwaith trethu. Mae rhai llywodraethau wedi gosod
lleiafswm cynnwys alcohol ar gyfer diodydd a elwir yn "fodca". Er enghraifft,
dywed yr Undeb Ewropeaidd fod yn rhaid cael lleiafswm o 37.5% o alcohol yn ôl
unedau cyfaint.

Yn draddodiadol caiff fodca ei yfed ar ei ben ei hun yng ngwledydd Dwyrain
Ewrop; deillia ei boblogrwydd mewn gwledydd eraill oherwydd ei addasrwydd ar
gyfer coctêls a diodydd cymysg eraill, fel y Bloody Mary, Screwdriver, Fodca
Martini neu Fodca Tonic.



https://cy.wikipedia.org/wiki/Epidemig_y_feirws_Zika

Er bod gwyddonwyr wedi astudio'r Feirws Zika o fewn rhuban o diriogaeth o
Affrica i Asia ers yr 1950au, ym Mrasil, yn Ebrill 2015 y dechreuodd y feirws
ymledu'n wyllt, nes y cyhoeddwyd yn Ionawr 2016 ei fod wedi cyrraedd lefel
epidemig yn yr Americas. Ofnir ei fod bellach wedi ymledu, drwy'r mosgito i
wledydd eraill yn Ne a Chanol America, Mecsico a'r Caribî.

Yn Ionawr 2016 cyhoeddodd Cyfundrefn Iechyd y Byd ei bod yn bur debygol y gwelir
y feirws yn ymledu drwy'r rhan fwyaf o'r Americas. Yn Chwefror cyhoeddodd y
Gyfundrefn y credant fod cysylltiad rhwng y feirws Zika a'r afiechyd
Microceffali (lleihad ym maint y pen) a Syndrom Guillain–Barré (y cyhyrau'n
gwanhau'n sydyn o achos fod y system imiwnedd yn difrodi'r system nerfol.

Gwraidd y drwg yw'r mosgito Aedes aegypti sy'n eitha cyffredin yn nhrofanau ac
isdrofannau De America. Gall Teigr Asia (neu'r mosgito Aedes albopictus) hefyd
ei ymledu. Mae'r mosgito yma i'w gael yn eitha cyffredin mor ogleddol a'r
Llynnoedd Mawr yn Unol Daleithiau America. Cafwyd sawl achos lle ceir
tystiolaeth y gall y feirws Zika hefyd ymledu drwy ryw.

Twymyn eitha cyffredin a chochni tebyg i frech dros y croen yw'r unig symtomau a
gaiff un pumed y bobl a heintir, a gelwir ef yn 'dwymyn Zika'. Ond pan fo'r
mosgito'n ymosod ar ferch feichiog, mae'r baban a gaiff ei eni'n aml yn dioddef
o microceffali drwy iddo gael ei heintio gan y fam.

Ym Mai 2015, cadarnhaodd gwyddonwyr o Brifysgol Ffederal Bahia mai'r feirws Zika
oedd y drwg yn y caws, wedi iddynt ddefnyddio techneg a elwir yn RT-PCR. Roedd
eu hastudiaeth, yn wreiddiol, wedi'i sefydlu yng ngogledd a dwyrain Brasil: sef
ardal Camaçari a dinas Salvador; roeddent yn astudio symtomau tebyg i'r ffliw
neu'r gwibgymalwst a elwir hefyd yn 'deng'. Wedi cyfnod o symtomau ffliw, sylwyd
fod brech yn ffurfio dros groen y claf. Roedd y patrwm yn eitha tebyg i haint
arall sydd wedi ymledu gan y firws Chikungunya.

Erbyn Hydref roedd yr haint wedi cyrraedd Colombia a gwledydd eraill yn America
Ladin gan gynnwys ynysoedd y Caribî yn Nhachwedd a Rhagfyr.

Cafwyd, hefyd sawl achos o bobl wedi'u heintio, wedi teithio o'r gwledydd hyn i
Ewrop, un mor gynnar a Mawrth 2015 a deithiodd o Frasil i'r Eidal. Cafwyd
achosion eraill yn Unol daleithiau'r America, Awstralia a thri achos yng
ngwledydd Prydain. a thri yng Nghanada erbyn Ionawr 2015.



https://cy.wikipedia.org/wiki/El_Salfador

Gweriniaeth Sbaeneg yng Nghanolbarth America sy'n ffinio â'r Cefnfor Tawel i'r
de, Gwatemala i'r gorllewin, ac Hondwras i'r gogledd a'r dwyrain yw Gweriniaeth
El Salfador neu El Salvador (Sbaeneg: República de El Salvador, /re'puβlika ðe
el salβa'ðor/).

Gorchfygwyd El Salfador, oedd yn rhan o'r Deyrnas Astecaidd, gan y Sbaenwyr yn
1526, ac enillodd annibyniaeth yn 1821. Roedd yn aelod o Ffederasiwn Canolbarth
America tan ei ddiddymiad yn 1839, a daeth yn weriniaeth yn 1841. Yng nghanol yr
ugeinfed ganrif rheolwyd y wlad gan unbenaethau a dioddefodd o ansefydlogrwydd
gwleidyddol. Bu wrthdaro â Hondwras yn 1965 ac yn Rhyfel Pêl-droed 1969.
Parhaodd yr ansefydlogrwydd gwleidyddol i'r 1970au gyda gweithredoedd
herwfilwrol yn erbyn y llywodraeth a gefnogwyd gan yr Unol Daleithiau. Yn dilyn
bradlofruddiaeth Archesgob El Salfador Óscar Romero yn 1980 dechreuodd Rhyfel
Cartref El Salfador, lle bu farw 75 000 a daeth nifer yn ffoaduriaid. Arwyddwyd
cytundeb heddwch yn 1992; o dan delerau'r cadoediad cydnabuwyd y grŵp
herwfilwrol asgell chwith Frente Farabundo Martí para la Liberación Nacional
(FMLN) fel plaid wleidyddol ac aethant ymlaen i ennill seddi yn etholiadau
deddfwriaethol 1994, pan ddaeth yr Alianza Republicana Nacionalista (ARENA)
asgell dde i rym. Achosodd ddaeargrynfeydd difrod eang yn 2001.

Llywodraethir El Salfador gan Arlywydd a etholir pob pum mlynedd, a Chynulliad
Cenedlaethol democrataidd gyda 60 o aelodau.

Mae dwy gadwyn folcanig sy'n llwybro o ddwyrain i orllewin El Salfador yn
rhannu'r wlad yn dri rhanbarth daearyddol: llain gul arfordirol yn y de,
dyffrynnoedd a llwyfandiroedd ucheldirol gydag uchder cyfartalog o 600 m yng
nghanolbarth y wlad, a mynyddoedd yn y gogledd (gyda Santa Ana (2381 m) fel man
uchaf y wlad). Mae'r Afon Lempa, sy'n croesi ffin ogleddol El Salfador â
Hondwras a gyda'i tharddle yng NGwatemala, yn rhedeg yn ddeheuol trwy'r wlad i'r
Cefnfor Tawel. Mae nifer o lynnoedd folcanig yn El Salfador, ac mae
daeargrynfeydd yn gyffredin. Mae El Salfador yr unig wlad yng Nghanol America
heb arfordir ar y Cefnfor Atlantig.

Rhannir El Salfador yn 14 o adrannau (departamentos), a phob un adran wedi'i
isrannu'n 267 o fwrdeistrefi (municipios). Yr adrannau yw:

Mae tua 7 miliwn o bobl yn byw yn El Salfador; 90% ohonynt yn mestizo (hil
gymysg), 9% yn wyn ac 1% yn frodorol. El Salfador yw'r wlad gyda'r dwysedd
poblogaeth mwyaf yng Nghanolbarth America (318.7/km²). Mae 62% o'r boblogaeth yn
byw mewn ardaloedd trefol a 38% yn byw yng nghefn gwlad. Mae 80% o Salfadoriaid
yn Gatholigion Rhufeinig, 18% yn efengylaidd a 2% yn grefydd arall neu ddim yn
dilyn crefydd o gwbwl.

Mae nifer y twristiaid sy'n ymweld ag El Salfador wedi cynyddu yn sgil dyfodiad
heddwch i'r wlad yn y blynyddoedd diweddar, gyda'r mwyafrif yn dod i fwynhau
cyrchfannau arfordirol a thraethau El Salfador. Ond mae trosedd, daeargrynfeydd
a chostau uchel am ystafelloedd a theithiau awyr dal i rwystro'r diwydiant.

Bu nifer y twristiaid yn cynyddu 29% yn 2002 i 951 000 o ymwelwyr, tua un am bob
6.8 Salfadoriad. Daeth 31% ohonynt o Gwatemala, 22% o Unol Daleithiau America,
17% o Hondwras a'r 30% gweddill o wledydd eraill.

Seilir cyfundrefn addysg El Salfador ar yr un Americanaidd. Y lefel llythrennedd
yw 79%; mae addysg wedi'i chyfyngu mewn ardaloedd gwledig. Mae gan El Salfador
118 491 o fyfyrwyr (2004), a'r oedran i adael ysgol yw 15.



https://cy.wikipedia.org/wiki/Eingl-Sacsoniaid

Eingl-Sacsoniaid yw'r term a ddefnyddir i gyfeirio at y grwpiau o bobloedd
Germanaidd a ymsefydlodd yn ne a dwyrain Prydain o'r 5g ymlaen gan raddol
ddisodli'r Brythoniaid (pobloedd Celtaidd) brodorol. Fel enw mae'n gymharol
ddiweddar ac, fel y gair 'Celtiaid', doedd o ddim yn cael ei ddefnyddio gan y
bobloedd hynny eu hunain.

Roedd yr Eingl-Sacsoniaid yn perthyn i sawl llwyth, yn cynnwys y Sacsoniaid, yr
Eingl a'r Iwtiaid neu Iwys. Ar y dechrau, ffurfiodd y llwythau hyn nifer o fân
deyrnasoedd annibynnol ar dir a enillwyd oddi wrth y teyrnasoedd Celtaidd
brodorol. Y pennaf o'r teyrnasoedd Eingl-Sacsonaidd hyn oedd Deira neu 'Deifr'
(Northumbria), Mercia a Wessex. Mae hanes cynnar yr Eingl-Sacsoniaid yn frith â
brwydrau ac ymgyrchoedd yn erbyn Gwŷr y Gogledd (teyrnasoedd Rheged, Manaw
Gododdin, Elmet ac Ystrad Clud), y Cernywiaid a'r Cymry, ond yn ogystal roeddent
yn ymladd â'i gilydd am rym. Teyrnas Wessex a lwyddodd i osod seiliau teyrnas
Lloegr ar ôl torri grym Mercia yn 825 a chydnabyddir y brenin Alffred Fawr fel
brenin cyntaf Lloegr unedig.

Rheolai'r brenhinoedd gyda chymorth y witan (cyngor o uchelwyr) a llysoedd
lleol.

Paganiaid oedd yr Eingl-Sacsoniaid pan ddaethant i Brydain. Cawsant eu troi i'r
Gristnogaeth gan Sant Awstin a anfonwyd gan y Pab Gregori I i Loegr yn 596. Hen
Saesneg (neu Eingl-Sacsoneg) oedd eu hiaith. Beowulf yw gwaith mwyaf adnabyddus
llenyddiaeth Eingl-Sacsonaidd.



https://cy.wikipedia.org/wiki/Eifionydd_(Cerdd)

Cerdd Gymraeg gan R. Williams Parry ydy Eifionydd, sy'n ddisgrifiad o'r rhan hon
o Ben-Llŷn, nad yw wedi newid llawer yng ngolwg y bardd. Sonir yma am y 'Lôn
Goed' a chyffelybir ardal amaethyddol, tawel Eifionnydd gyda'r byd modern,
diwydiannol. Mae'n ddihangfa i'r bardd, yng nghwmni cyfaill neu ar ei ben ei
hun. Llwybr yw'r Lôn Goed, sy'n ymlwybro trwy ganol cefn gwlad am oddeutu pum
milltir.

Mae'n amlwg fod R. Williams Parry yn rhamantydd. Gogoniant byd natur a chadw byd
natur fel ag yr oedd sy'n bwysig iddo, yn hytrach nag amharu arno drwy ddod a
diwydiant i'r ardal:

O olwg hagrwch cynnydd Ar wyneb trist y gwaith Mae bro rhwng môr a mynydd Heb
arni staen na chraith, Ond lle bu'r arad ar y ffridd Yn rhwygo'r gwanwyn pêr o'r
pridd.

Draw o ymryson ynfyd Chwerw'r newyddfyd blin, Mae yno flas y cynfyd Yn aros fel
hen win. Hen, hen yw murmur llawer man Sydd rhwng dwy afon yn Rhos Lan.

A llonydd gorffenedig Yw llonydd y Lôn Goed, O fwa'i tho plethedig I'w glaslawr
dan fy nhroed. I lan na thref nid arwain ddim, Ond hynny nid yw ofid im.

O! mwyn yw cyrraedd canol Y tawel gwmwd hwn, O'm dyffryn diwydiannol Y dull y
byd a wn; A rhodio'i heddwch wrthyf f'hun, Neu gydag enaid hoff, cytun.



https://cy.wikipedia.org/wiki/Douglas_Adams

Llenor, dramodydd a cherddor Seisnig oedd Douglas Noel Adams (11 Mawrth 1952 –
11 Mai 2001). Mae'n fwyaf adnabyddus fel awdur The Hitchhiker's Guide to the
Galaxy, a ddechreuodd ym 1978 fel comedi radio BBC cyn cael ei ddatblygu'n
"driawd" o bum llyfr a werthodd dros 15 miliwn copi yn ystod ei oes, yn ogystal
â chyfres deledu, sawl drama llwyfan, comigion, a gêm gyfrifiadur, ac yn 2005,
ffilm.

Ysgrifennodd hefyd Dirk Gently's Holistic Detective Agency (1987) a The Long
Dark Tea-Time of the Soul (1988), a chyd-ysgrifennodd The Meaning of Liff
(1983), Last Chance to See (1990), a thair stori yng nghyfres deledu Doctor Who.
Cyhoeddwyd casgliad o'i waith wedi ei farwolaeth, gan gynnwys nofel
di-orffenedig The Salmon of Doubt yn 2002.

Adnabyddir Adams gan ei ddilynwyr fel "Bop Ad" oherwydd ei lofnod annarllenadwy,
Daeth Adams yn adnabyddus fel eiriolwr dros anifeiliaid a'r amgylchedd, roedd yn
hoff o geir cyflym, cameráu, a'r Apple Mac, ac yn anffyddiwr pybyr, gan
ddychmygu'r "sentient puddle" sy'n deffro bob bore ac yn meddwl iddo'i hun "Dyma
fyd diddorol a ganfyddaf fy hun ynddi—twll diddorol a ganfyddaf fy hun
ynddi—mae'n fy ffitio'n weddol dda, yntydi? Yn wir, mae'n fy ffitio'n syfrdanol
o dda, mae'n rhaid y crewyd ef i mi fod ynddi!". Cysegrodd y gwyddonydd Richard
Dawkins ei lyfr, The God Delusion, i Adams, gan ysgrifennu wedi ei farwolaeth
bod "gwyddoniaeth wedi colli cyfaill, llenyddiaeth wedi colli dysgawdwr, a
gorila'r mynydd a'r rhino du wedi colli amddiffynwr gwrol.

Ganwyd Adams yn fab i Christopher Douglas Adams a'i wraig Janet (née Donovan)
yng Nghaergrawnt, Lloegr. Ganwyd ei chwaer, Susan, tair blynedd yn ddiweddarach,
cyn i'w rieni ysgaru ym 1957. Symudodd Douglas, Susan, a Janet i fyw gyda rhieni
Janet, a oedd yn byw yn lloches anifeiliaid yr RSPCA yn Brentwood, Essex, dywed
i hyn gael yr effaith o waethygu asthma a chlefyd y gwair Douglas.

Ail-briododd ei dad â Mary Judith Stewart (ganwyd Judith Robertson) ym mis
Gorffennaf 1960, a chawson ferch, hanner-chwaer i Adams, Heather; ail-briododd
mam Adams ym 1964, i filfeddyg, Ron Thrift, gan roi hanner-chwaer arall a
hanner-brawd iddo, sef Jane a James Thrift.

Mynychodd Adams Ysgol Gynradd Primrose Hill yn Brentwood. Pasiodd yr arholiad
mynedfa ar gyfer Ysgol Brentwood pan oedd yn chwech oed, ysgol lletya sydd yn
brolio cyn-ddisgyblion megis Robin Day, Jack Straw, Noel Edmunds, a David
Irving. Roedd Griff Rhys Jones flwyddyn yn iau nag ef yn yr ysgol, ac yn yr un
dosbarth a'r arlunydd Stuckist Charles Thomson. Mynychodd ysgol baratoadol o
1959 hyd 1964, ac yna'r brif ysgol o 1970. Dywedodd ei bennaeth blwyddyn, Frank
Halford: "Mae cannoedd o fechgyn wedi mynd trwy'r ysgol, ond safodd Douglas
Adams allan o'r dorf—yn llythrennol. Roedd yn anarferol o dal ac roedd ei
drowsus byr yn gwneud iddo edrych mymryn yn hunan-ymwybodol. On ei allu i
ysgrifennu straeon dosbarth cyntaf a wnaeth iddo gleinio go iawn." Roedd Adams
yn chwe throedfedd o daldra (1.83 m) erbyn iddo droi'n 12 a stopiodd dyfu o'r
diwedd pan oedd yn 6 ' 5 " (1.96 m): Ef oedd yr unig ddisgybl erioed i dderbyn
marciau o 10 allan o 10 gan Halford, rhywbeth a fu'n atgoffa ei hun yn enwedig
pan fu'n diodde o floc y llenor.

Cyhoeddwyd ychydig o ysgrifeniadau cynnar Adams yn yr ysgol, megis adroddiad am
glwb ffotograffaeth yr ysgol, The Brentwoodian, ym 1962, ac adolygiadau ffug yng
nghylchgrawn yr ysgol, Broadsheet, a olygwyd gan Paul Neil Milne Johnstone. Yn
ddiweddarach daeth Johnstone yn gymeriad yn The Hitchhiker's Guide. Dyluniodd
Adams hefyd un o gloriau'r Broadsheet, a chafodd llythyr a stori fer ganddo eu
cyhoeddi yn genedlaethol, yng nghomig bechgyn The Eagle, ym 1965. Gwobrwywyd lle
iddo yng Ngholeg Sant Ioan, Caergrawnt ar sail traethawd gorchestwaith ar
farddoniaeth crefyddol, ynddi trafododd y Beatles a William Blake, yno astudiodd
Saesneg o 1971. Er, yr unig reswm iddo ymgeisio i fynd i Gaergrawnt oedd er mwyn
ymuno gyda'r Footlights, clwb gomedi ar wahoddiad yn unig a oedd yn cynnwys rhai
o'r talentau mwyaf yng nghomedi yn Lloegr. Ni etholwyd ef yn syth fel y
gobeithiodd, felly dechreuodd ysgrifennu a pherfformio mewn rifiwiau gya Will
Adams (dim perthynas) a Martin Smith, gan ffurfio grŵp o'r enw
"Adams-Smith-Adams", a thrwy dyfalbarhad daeth yn aelod o'r Footlights erbyn
1973. Er iddo gyfaddef na gwblhaodd fawr o waith, cofiodd mai tair traethawd
gwblhaodd mewn tair mlynedd, graddiodd ym 1974 gyda B.A. mewn llenyddiaeth
Saesneg.

Ymddangosodd ychydig o'i waith cynnar ar y teledu ar BBC2 ym 1974, mewn fersiwn
o'r Footlights Revue a oedd wedi ei olygu y flwyddyn honno. Perfformiwyd fersiwn
o'r rifíw yn fyw yn West End Llundain gan arwain at canfyddiad Adams gan Graham
Chapman o Monty Python. Ffurfiodd y ddau bartneriaeth ysgrifennu am gyfnod byr,
a cafodd Adams gredyd ysgrifennu mewn un pennod (pennod 45: "Party Political
Broadcast on Behalf of the Liberal Party") o Monty Python's Flying Circus ar
gyfer sgetsh "Patient Abuse". Yn y sgetsh, roedd dyn a oedd wedi cael ei wanu
gan nyrs yn cyrraedd swyddfa ei feddyg yn gwaedu o'r stumog. Mae'r meddyg yn
gofyn iddo lenwi nifer o ffurflenni di-synnwyr cyn rhoi triniaeth (jôc a
ddefnyddiwyd yn y Hitchhikers's Guide ar ffurf obsesiwn y Vogons gyda gwaith
papur). Cyfranodd Adams hefyd at sgetsh ar albwm ar gyfer Monty Python and the
Holy Grail.

Gwnaeth Douglas ddau ymddangosiad byr ym mhedwrydd cyfres Monty Python's Flying
Circus. Ac ar ddechrau pennod 42, "The Light Entertainment War", mae Adams yn
gwisgo masg llawfeddyg (yn chwarae Dr. Emile Koning), gan dynnu menig gwyn
ymlaen, tra bod Michael Palin yn adrodd y sgetsh sy'n cyflwyno un cymeriad ar ôl
y llall, ond dydy'r sgetsh byth yn cychwyn yn iawn. Ar ddechrau pennod 44, "Mr.
Neutron", mae Adams wedi ei wisgo fel "pot pupur" ac mae'n llwytho taflegryn ar
gert sy'n cael ei yrru gan Terry Jones, sy'n casglu metel sgrap ("Any old
iron..."). Darlledwyd y ddwy bennod ym mis Tachwedd 1974. Gweithiodd Adams a
Chapman hefyd ar brosiectau eraill heblaw rhai Monty Python, gan gynnwys Out of
the Trees.

Roedd gwaith cynnar Adams ar gyfer y radio yn cynnwys sgetshis ar gyfer The
Burkiss Way ym 1977 a The News Huddlines. Ysgrifennodd hefyd, gyda Graham
Chapman, bennod o gyfres teledu Doctor on the Go, dilyniant i Doctor in the
House a ddarlledwyd ar 20 Chwefror 1977.

Cafodd Adams drafferth wrth geisio gwerthu jôcs a straeon, a chymerodd gyfres o
swyddi amrywiol, gan gynnwys gweithio fel porthor mewn ysbyty, adeiladwr
ysguboriau, a glanhawr sied ieir. Cyflogwyd ef fel bodyguard gan deulu o Qatar,
a oedd wedi gwneud eu ffortiwn allan o olew. Roedd hanesiynnau ynglyn â'r swydd
yn cynnwys hanes y teulu yn archebu popeth oddiar fwydlen gwesty un tro, blasu
pob pryd cyn archebu byrgers cig moch i fewn. Mae stori arall yn adrodd hanes
putain a gafodd ei hanfon i'r llawr lle roedd Adams yn gwarchod un prynhawn,
cydnabyddont eu gilydd fel aeth hi i fewn, a pan gadawodd hi dywedodd, "O leiaf
allet ti ddarllen tra ti wrth dy waith."

Ym 1979, ysgrifennodd Adams a John Lloyd sgriptiau ar gyfer dau bennod hanner
awr o Doctor Snuggles: "The Remarkable Fidgety River" a "The Great Disappearing
Mystery" (pennodau 7 a 12). Roedd John Lloyd hefyd yn gyd-awdur cyfres radio
gwreiddiol "Hitchhiker" (Fit the Fifth and Fit the Sixth a adnabyddwyd hefyd fel
pennodau 5 a 6), yn ogystal a The Meaning of Liff a The Deeper Meaning of Liff.
Cydweithiodd Lloyd ac Adams hefyd ar brosiect comedi ffilm ffuglen wyddonol yn
seiliedig ar The Guinness Book of World Records, a serennodd John Cleese fel
Ysgrifennydd Cyffredinol y Cenhedloedd Unedig, ag oedd â tras o estronwyr yn
curo dynion mewn cystadlaethau athletaidd, ond gyda'r dynion yn ennill pob un
ond y categoriau "absẃrd".

Wedi'r cyfres gyntaf o The Hitchhiker's Guide ddod yn lwyddiant, cyflogwyd Adams
fel cynhyrchydd radio gan y BBC, gweithiodd ar Week Ending a phantomeim Black
Cinderella Two Goes East. Gadawodd y swydd wedi chwe mis i ddod yn olygydd
sgript Doctor Who.

Cafodd y syniad o gyfres radio comedi ffuglen wyddonol The Hitchhiker's Guide to
the Galaxy ei gynnig gan Adams a'r cynhyrchydd radio Simon Brett i BBC Radio 4
ym 1977. Ysgrifennodd Adams amlinell ar gyfer y pennod beilot, yn ogystal a
chwpl o straeon eraill (a ailargraffwyd yn llyfr Neil Gaiman, Don't Panic: The
Official Hitchhiker's Guide to the Galaxy Companion) y gallent ddefnyddio ar
gyfer y gyfres.

Yn ôl Adams, daeth y syniad o'r teitl The Hitchhiker's Guide to the Galaxy iddo
tra roedd yn gorwedd yn feddw mewn cae yn Innsbruck, Awstria, yn syllu ar y sêr,
er bu'n jocian y bu'r BBC yn honni mai yn Sbaen ydoedd "budd debyg gan ei fod yn
haws iw sillafu". Bu Adams yn crwydro cefn gwlad gyda llyfr o'r enw
Hitch-hiker's Guide to Europe pan gyrrhaeddodd dref, fel y disgrifiodd yn
ddigri, roedd pawb yn "fyddar" ac yn "fud" neu ond yn siarad ieithoedd nad oedd
yn eu deallt. Wedi crwydro ogwmpas ac yfed ychydig, aeth i gysgu yng nghanol cae
ac ysbrydolwyd ef gal ei anallu i gyfarthrebu gyda phobl y dref. Dywedodd yn
ddiweddarach ei fod wedi ailadrodd yr hanes mor aml nad oedd yn cofio'r foment
wreiddiol, dim ond atgofion o ailadrodd yr hanes. Mae ôl-nodyn ym mywgraffiad M.
J. Simpson o Adams, Hitchhiker: A Biography of Douglas Adams, yn cynnig
tystiolaeth mai anwiredd oeddi ac mewn gwirionedd ni gafodd Adams y syniad hyd
ar ôl ei daith ogwmpas Ewrop.

Er iddo greu amlinell plot yn wreiddiol, dywedir i Adams ddychmygu straeon
newydd fel yr oedd wrthi'n ysgrifennu. Trodd tuag at John Lloyd am gymorth
gyda'r ddwy bennod olaf y gyfres gyntaf. Cyfranodd Lloyd rhannau o lyfr ffuglen
wyddonol ei hun nad oedd wedi ei gyhoeddi hyd hynnu, GiGax. Serch hynnu, ychydig
iawn o ddeunydd Lloyd a oroesodd mewn addasiadau diweddarach o Hitchhiker's,
megis y nofelau a'r gyfres deledu. Roedd y gyfres deledu ei hun yn seiliedig ar
chwe pennod cyntaf o'r gyfres radio ac ail-ysgrifennwyd y rhan helaeth o beth
gyfrannodd Lloyd.

Darlledodd BBC Radio 4 y gyfres gyntaf yn wythnosol yn y Deyrnas Unedig ym mis
Mawrth ac Erbill 1978. Yn dilyn llwyddiant y gyfres gyntaf, recordiwyd a
darlledwyd pennod arall, a adnabyddir yn gyffredin fel y "Christmas Episode".
Darlledwyd ail gyfres o bum pennod, un pob nos yn ystod yr wythnos o 21 – 25
Ionawr 1980.

Tra'n gweithio ar y gyfres radio (a phrosiectau eraill cydamserol megis The
Pirate Planet) datblygodd Adams broblemau'n cadw at dddyddiadau cwblhau a
waethygodd pan aeth ati i gyhoeddi nofelau. Nid oedd Adams erioed yn lenor
prolific iawn, a bu'n raid i eraill ei orfodi i ysgrifennu fel rheol. Roedd hyn
yn cynnwys cael ei gloi mewn ystafell westy gyda'i olygydd am dri wythnos er
mwyn cadarnhau y bu So Long, and Thanks For All the Fish yn cael ei gwblhau. Mae
wedi cael ei ddyfynnu yn dweud, "Dwi'n caru dyddiadau cwblhau. Dwi'n caru'r sŵn
ŵsio mae nhw'n gwneud wrth iddynt fynd heibio". Er ei anhwylder gyda dyddiadau
cwblhau, ysgrifennodd Adams bum nofel yn y gyfres erbyn y diwedd, a gyhoeddwyd
ym 1979, 1980, 1982, 1984 ac 1992.

Daeth y llyfrau'n sail ar gyfer addasiadau eraill, megis llyfr comig tair rha ar
gyfer y tri llyfr cyntaf, gêm gyfrifiadur antur-destun rhyngweithiol, ac
argraffiad wedi ei ddarlunio â ffotograffau a gyhoeddwyd ym 1994. Roedd yr olaf
yn cynnwys 42 Puzzle a gynlluniwyd gan Adams, a gafodd ei gyfuno yng nghloriau
clawr meddal y pedwar nofel cyntaf "Hitchhiker's" (ail-ddefnyddiodd clawr meddal
y pumed nofel y darlunwaith o'r argraffiad clawr caled).

Ym 1980, dechreuodd Adams geisio troi nofel gyntaf Hitchhiker's yn ffilm, gan
deithio i Los Angeles, Califfornia sawl gwaith, a gweithio gyda nifer o stiwdios
Hollywood a chynhyrchwyr posibl. Y flwyddyn canlynol, 1981, daeth y gyfres radio
yn sail ar gyfer cyfres deledu fer y BBC, "The Hitch Hikers Guide to the
Galaxy", a ddarlledwyd mewn chwe rhan. Pan fu farw yng Nghaliffornia yn 2001,
roedd wedi bod yn ceisio cychwyn y prosiect ffilm unwaith eto gyda Disney, a
oedd wedi prynu'r hawliau ym 1998. Ailysgrifennwyd y ddrama-sgrîn yn y diwedd
gan Karey Kirkpatrick, a caffod ei oleuo'n wyrdd ym mis Medi 2003, rhyddhawyd y
ffilm yn 2005.

Roedd y cynhyrchydd radio Dirk Maggs wedi ymgynghori gyda Adams, y tro cyntaf ym
1993, ac yn ddiweddarach ym 1997 a 2000 ynglyn a chreu trydydd cyfres yn
seiliedig ar cyfres o nofelau Hitchhiker's. Trafodont yn fras bosibiliadau ar
gyfer addiasiadau radio o'r ddwy nofel olaf, ond fel y bu'r achos gyda'r ffilm,
ni ddigwyddodd hyn hyd ar ôl marwolaeth Adams. Darlledwyd y trydydd gyfres, The
Tertiary Phase, ar BBC Radio 4 ym mis Medi 2004 a cafodd ei ryddhau ar
grynoddisg yn ddiweddarch. Gyda cymorth recordiad o Adams yn darllen Life, the
Universe and Everything a golygu, gellir clywed Douglas Adams ei hun, ar ôl ei
farwolaeth, yn chwarae rhan Agrajag. Crewyd pedwerydd a phumed cyfres radio yn
seiliedig ar So Long, and Thanks For All the Fish a Mostly Harmless (ar y radio
odan y teitlau The Quandary Phase a The Quintessential Phase) a darlledwyd rhain
ym mis Mai a Mehefin 2005, a'u rhyddhau ar grynoddisg yn ddiweddarch. Mae'r
bennod olaf yn y gyfres olaf yn dod i ben gyda'r geiriau "The very final episode
of The Hitchhiker's Guide to the Galaxy by Douglas Adams is affectionately
dedicated to its author.", gyda diweddglo mwy llawen wedi ei ailysgrifennu.

Yn fwy diweddar, mae gwneuthurwyr ffilmiau Smoov Filmz wedi addasu anecdote, lle
mae Arthur Dent yn adrodd am fisgedi yn So Long, and Thanks for All the Fish, i
ffilm fer "Cookies". Trafododd Adams hefyd digwyddiad wir a ysbrydolodd yr
anecdote mewn araith yn 2001, a ail-argraffwyd yn y casgliad The Salmon of Doubt
ar ôl ei farwolaeth. Adrddodd y stori ar y rhaglen radio It Makes Me Laugh ar 19
Gorffennaf 1981.

Rhwng taith cyntaf Adams i Madagascar gyda Mark Carwardine ym 1985, a'u cyfres o
deithiau a ffurfiodd y sail ar gyfer cyfres radio a llyfr feithiol Last Chance
to See, ysgrifennodd Adams ddwy nofel arall gyda cast newydd o gymeriadau.
Cyhoeddwyd Dirk Gently's Holistic Detective Agency gyntaf ym 1987, a disgrifwyd
ef gan Adams fel "math o
gomedi-rhamantus-epig-arswyd-ysbrydion-dditectif-teithio-amser" Derbyniodd sawl
adolygiad cynddeiriog gan papurau newydd Americanaidd pan gyhoeddwyd yn yr Unol
Daleithiau. Benthycodd Adams gwpl o syniadau o'r straeon Doctor Who roedd wedi
gweithio arnynt gynt: City of Death a Shada.

Cyhoeddwyd dilyniant, The Long Dark Tea-Time of the Soul blwyddyn yn
ddiweddarach. Roedd y gwaith hwn yn gwbl wreiddiol a cyntaf Adams ers So Long,
and Thanks for All the Fish. Nid oedd yr adolygwyr gryn mor hael gyda praise am
yr ail lyfr ag yr oeddent gyda'r cyntaf. Wedi'r teithiau gyda'r llyfr yr oedd yn
orfodol, aeth Adams i ffwrdd ar daith oamgylch y byd a roddodd ddeunydd iddo ar
gyfer Last Chance to See.

Anfonodd Adams sgript rhaglen radio beilot Hitchhiker's Guide to the Galaxy at
swyddfa gynhyrchu Doctor Who ym 1978, a comisiynwyd ef i ysgrifennu The Pirate
Planet (gweler isod). Gynt, roedd hefyd wedi ceisio argymell sgript potensial ar
gyfer ffilm, "Doctor Who and the Krikkitmen," a ddatblygwyd yn ddiweddarach i'r
nofel Life, the Universe and Everything (a ddaeth yn drydydd gyfres radio
Hitchhiker's Guide). Aeth Adams ymlaen i wasanaethu fel golygydd sgript y sioe
yn ei 17fed tymor ym 1979. Ysgrifennodd dri pennod o Doctor Who yn serennu Tom
Baker fel y Doctor:

Mae'r pennodau a ysgrifennwyd gan Adams yn rai o'r ychydig bennodau sydd heb
gael eu troi'n nofelau, gan nad oedd Adams yn fodlon gadael i unrhyw un arall eu
ysgrifennu, a gofynnodd am dâl uwch nag oedd y cyhoeddwyr yn fodlon talu.

Weithiau, gadawodd Adams i jôcs mewnol o The Hitchhiker's Guide ymddangos yn y
straeon Doctor Who a ysgrifennodd a golygodd ef. Mae llenorion diweddarch wedi
cynnwys cyfeiriadau at Hitchhiker's hefyd, hyd yn oed mor ddiweddar a 2007. Mae
oleiaf un cyfeiriad at Doctor Who hefyd wedi cael ei gynnwys mewn nofel
Hitchhiker's. Yn Life, the Universe and Everything, mae dau gymeriad yn teithio
drwy amser ac yn glanio ar faes criced Lord's. Mae ymateb y sylwebwyr radio yn
debyg iawn i ymateb y sylwebwyr ar sîn wythfed pennod stori 1965–1966 The
Daleks' Master Plan, lle mae TARDIS y Dcotor yn materoli ar faes Lord's.

Ailddefnyddwyd elfennau o Shada a City of Death yn nofel diweddarach Adams',
Dirk Gently's Holistic Detective Agency, yn arbennig Professor Chronotis, ac mae
Dirk Gently ei hun yn chwarae rôl tebyg i'r Doctor yn y plot er fod y cymeriad
yn wahanol iawn. Ailgynhyrchwyd Shada gen Big Finish Productions fel drama-sain
yn serennu Paul McGann fel y Doctor. Roedd darluniadau wedi eu rhanol
animeiddio'n cydfynd gyda hwn a cafodd ei gynnwys mewn webcast ar wefan y BBC yn
2003, a'i ryddhau ar set o ddau grynoddisg yn ddiweddarach y flwyddyn honno.
Darlledwd fersiwm omnibws ar sianel radio ddigidol BBC7 ar 10 Rhagfyr 2005.

Mae Adams yn cael y credyd o gyflwyno ffan a ddaeth yn ffrind iddo'n
ddiweddarch, y sŵolegydd Richard Dawkins, i wraig Dawkins yn y dyfodol, Lalla
Ward, a oedd yn chwarae rhan Romana yn Doctor Who. Cadarnhaodd Dawkins hyn yn ei
foliant a gyhoeddodd am Adams.

Tra roedd yn ysgol, ysgrifennodd a pherffomiodd Adams ddrama o'r enw Doctor
Which.

Roedd Adams yn chwarae'r gitâr yn llaw-chwith ac roedd ganddo gasgliad a gitârs
llaw-chwith pan fu farw, wedi iddo dderbyn ei gitâr gyntaf ym 1964. Astudiodd
hefyd y piano yn ystod yr 1960au gyda'r un athro a ddysgodd Paul Wickens,
pianydd ym mand Paul McCartney (a gyfansoddodd y gerddoriaeth ar gyfer cyfres
radio 2004–2005 y Hitchhiker's Guide). Cafodd The Beatles, Pink Floyd a Procol
Harum i gyd effaith ar waith Adams.

Cynhwysodd Adams gyfeiriad uniongyrchol at Pink Floyd yn fersiwn radio
gwreiddiol The Hitchhiker's Guide to the Galaxy, lle mae'n disgrifio'r prif
gymeriadau'n arolygu tirwedd planed estron tra bod Marvin, eu cydymaith android,
yn hymian "Shine on You Crazy Diamond" gan Pink Floyd. Cafodd hwn ei dorri allan
o'r fersiwn crynoddisg. Cymharodd Adams nifer o synau a wnaed gan y kakapo at
"Pink Floyd studio out-takes" yn ei lyfr ffeithiol am anifeiliaid mewn perygl,
Last Chance to See.

Mae bywgraffiad swyddogol Adamsyn rhannu ei deitl gyda chân "Wish You Were Here"
gan Pink Floyd. Roedd Adams yn ffrindiau gyda gitarydd Pink Floyd, David Gilmour
ac, ar ben-blwydd Adams yn 42 (roedd 42 yn nodweddiadol gan mai dyma The Answer
to Life, the Universe and Everything ac oedran Adams pan anwyd ei ferch Polly),
gwahoddwyd ef i wneud ymddangosiad fel gwestai yng nghyngerdd Pink Floyd ar 28
Hydref 1994 yn Earls Court, Llundain, yn chwarae'r gitâr ar "Brain Damage" ac
"Eclipse". Nid oes fideo ar gael o'r digwyddiad ond gwnaethwyd recordiad sain.
Dewisodd Adams yr enw ar gyfer albwm 1994 Pink Floyd, The Division Bell, gan
ddewis y geiriau o un o'r traciau, sef "High Hopes". Perfformiodd Gilmour hefyd
yng ngwasanaeth coffa Adams yn dilyn ei farwolaeth yn 2001.

Roedd Pink Floyd a'u sioeau llwyfan hael yn ysbrydoliaeth i'r cymeriadau yn y
band roc "Disaster Area", a gyfeirwyd atynt yn y Hitchhiker's Guide. Un elfen o
sioeau llwyfan Disaster Area oedd i anfon llong ofod yn hedfan i fewn i'r haul,
mae'n budd debyg ysbrydolwyd hyn gan yr awyrn a fu'n chwalu ar y llwyfan mewn
rhai o sioeau byw Pink Floyd, ar ddiwedd y gân "On the Run" fel rheol. Mae'n
bosib y bu i gân 1968 Pink Floyd "Set the Controls for the Heart of the Sun"
ddylanwadu'r syniadau tu ôl i Disaster Area hefyd.

Roedd Douglas Adams yn gyfaill i Gary Brooker, prif lais, pianydd ac ysgrifennwr
caneuon y band roc blaengar Procol Harum. Gwahoddodd Adams ef i nifer o bartion
yn ei dŷ, ac un tro perfformiodd Brooker fersiwn llawn 4 pennill "A Whiter Shade
of Pale". Perfformiodd Brooker hefyd yng ngwasanaeth coffa Adams.

Ymddangosodd Adams ar lwyfan gyda Brooker i berfformio "In Held Twas in I" yn
Redhill pan nad eodd Keith Reid ar gael. Cyflwynodd Procol Harum i'r llwyfan
mewn nifer o'u gigiau.

Dywedodd Adams y bu'n gwrando ar gerddoriaeth wrth ysgrifennu, a bu hyn
weithiau'n cael dylanwad ar ei waith, un tro roedd trac o albwm Procol Harum
Grand Hotel yn chwarae pan... "Suddenly in the middle of the song there was this
huge orchestral climax that came out of nowhere and didn't seem to be about
anything. I kept wondering what was this huge thing happening in the background?
And I eventually thought ... it sounds as if there ought to be some sort of
floorshow going on. Something huge and extraordinary, like, well, like the end
of the universe. And so that was where the idea for The Restaurant at the End of
the Universe came from."

Creodd Douglas Adams fersiwn ffuglen rhyngweithiol o HHGG ynghyd â Steve
Meretzky o Infocom ym 1984. Ym 1986 cymerodd ran mewn sesiwn o gasglu syniadau a
barhaodd wythnos gyda tîm Lucasfilm Games, ar gyfer y gêm Labyrinth. Yn
ddiweddarach bu hefyd yn ymwneud â datblygu gêm Bureaucracy (also by Infocom,
but not based on any book). Roedd Adams hefyd yn gyfrifol am êm gyfrifiadur
Starship Titanic, a gyhoeddwyd ym 1998 gan Simon and Schuster. Ysgrifennwyd y
llyfr a oedd yn cydfynd â'r gêm gan Terry Jones, sef Douglas Adams’s Starship
Titanic, gan y bu Adams yn rhy brysur yn datblygu'r gêm i weithio ar y ddau. Ym
mis Ebrill 1999, cychwynodd Adams y brosiect ysgrifennu cydweithiol h2g2, ymgais
arbrofol i ddod a The Hitchhiker's Guide to the Galaxy yn wir, gan dod a phŵer
meddyliol cymuned y wê at ei gilydd.

Ym 1990, ysgrifennodd a cyflwynodd Adams rhaglen deledu ddogfen Hyperland gyda
Tom Baker fel "asiant meddalwedd" (yn debyg i'r "cynorthwywyr" a ddefnyddiwyd
mewn sawl fersiwn o Microsoft Office, yn deillio o'u rhaglen "Bob" a oedd yn
fethiant), a chyfweliadau gyda Ted Nelson, a oedd yn ymwneud â defnydd
hypertext. Er na ddyfeisiodd Adams hypertext, fe fabwysiadodd y sgript yn gynnar
iawn a bu'n ei hyrwyddo. Roedd hyn yr un flwyddyn a ddefnyddiodd Tim Berners-Lee
hypertext yn ei HTML.

Disgrifiodd Adams ei hun fel "anffyddiwr radical", gan ategu'r "radical" i roi
pwyslais a cadarnhau na fyddai unrhyw un yn gofyn iddo os mai agnostig oedd yn
ei olygu. Er ei fod yn sicr nad oedd duw, roedd â diddordeb mewn crefydd
oherwydd yr effaith mae'n cael ar bobl. "I love to keep poking and prodding at
it. I’ve thought about it so much over the years that that fascination is bound
to spill over into my writing."

Mae'r gwyddonydd Richard Dawkins yn defnyddio dylanwad Adams yn ei lyfr The God
Delusion, er mwyn enghreifftio dadleuon dros beidio a credu. Mae'r llyfr wedi ei
gyflwyno i Adams, gyda dyfyniad ganddo "Isn’t it enough to see that a garden is
beautiful without having to believe that there are fairies at the bottom of it
too?".

Roedd Adams yn actifydd amgylcheddol a fu'n ymgyrchu dros nifer o anifeiliaid
mewn perygl. Roedd yr actifyddiaeth yn cynnwys cynhyrchu rhaglen ddogfen ar
gyfer y radio, Last Chance to See, ynddi mae ef a'r naturiaethwr Mark Carwardine
yn ymweld â anifeiliaid prin y Kakapo a'r Baiji. Cyhoeddwyd hefyd lyfr o'u un
enw ac addaswyd hwn ym 1992 i greu pecyn cyfuniad o CD-ROM llyfr sain, e-lyfr a
sioe sleidiau o luniau.

Cyfranodd Adams a Mark Carwardine ddarn 'Meeting a Gorilla' o Last Chance to See
at lyfr The Great Ape Project. Golygwyd y llyfr gan Paola Cavalieri a Peter
Singer, a lawsiwyd prosiect ehangach ar ei sail ym 1993, sy'n galw am ymestyiad
o gyfartaledd moesol i gynnwys yr holl epaod mwyaf, yn ddynol neu ddim.

Dringodd Adams Mount Kilimanjaro ym 1994, tra'n gwisgo siwt rhino, dros elusen
Save the Rhino. Cymerodd nifer o bobl rhan yn y dringiad, a phob un yn cymryd
tro i wisgo'r siwt; gwisgodd Adams y siwt ar y daith i'r mynydd. Codwyd tua
£100,000 a gyfranwyd at ysgolion Kenya a rhaglen cadwraeth y Rhinoceros Du yn
Tanzania. Roedd Adams hefyd yn gefnogwr gweithgar y Dian Fossey Gorilla Fund.
Ers 2003, mae Save the Rhino wedi cynnalDarlith Goffa Douglas Adams ogwpas
dyddiad ei ben-blwydd er mwyn codi arian ar gyfer ymgyrchoedd amgylcheddol.
Mae'r darlithau'n cynnwys:

Roedd Adams yn ffan difrifol o dechnoleg, er na brynodd ei brosesydd geiriau
cyntaf, 'Nexus', tan 1982, roedd wedi cysidro cael un ers 1979. Prynodd ei ail
brosesydd ym 1983 tra yn Los Angeles gyda Jane Belson, sef DEC Rainbow. Wedi
dychwelyd i Brydain prynodd Adams Apricot, yna BBC Micro a Tandy 1000. Mae Adams
yn cyfeirio at ei Cambridge Z88 yn Last Chance to See, aeth a'r peiriant gydag
ef i Zaire ar ei gwest i ganfod y Rhinoceros Gwyn Gogleddol.



https://cy.wikipedia.org/wiki/Douglas_(Ynys_Manaw)

Cyfesurynnau: 54°08′43″N 4°28′54″W﻿ / ﻿54.14521°N 4.48172°W﻿ / 54.14521;
-4.48172

Douglas (Manaweg: Doolish) yw prifddinas Ynys Manaw a'i dref fwyaf gyda
phoblogaeth o 27,938 (2011), traean o boblogaeth yr ynys. Douglas yw prif
ganolfan yr ynys am fasnach, cludiant, siopa ac adloniant. Yno hefyd y lleolir
llywodraeth Ynys Manaw a'r rhan fwyaf o sesiynau'r Tynwald.

Lleolir Douglas ar ochr ddwyreiniol yr ynys ger aber Afon Dhoo ac Afon Glass,
gan roi iddi ei henw. Mae'r afonydd unedig yn llifo i Fae Douglas ar ôl llifo
trwy'r dref. Gorwedd bryniau isel i'r gogledd-orllewin a'r de-ddwyrain gyda
dyffryn rhyngddynt.

Amgylchynir y dref gan sawl tref a phentref llai, yn enwedig Onchan i'r gogledd
(sydd fel estyniad o Douglas erbyn heddiw) ac Union Mills i'r gorllewin.

Cysylltir Douglas gan wasanaethau fferi â Lerpwl a Dulyn. Ar un adeg bu
gwasanaeth fferi tymhorol yn rhedeg rhwng Douglas a Llandudno, gogledd Cymru,
ond ers rhai blynyddoedd mae wedi darfod fel gwasanaeth rheolaidd.



https://cy.wikipedia.org/wiki/Dolgellau

Tref farchnad yn ne Gwynedd yw Dolgellau, ger mynydd Cader Idris. Cyfeirnod OS:
SH 72901 18024. Mae afon Wnion, un o lednentydd yr afon Mawddach, yn llifo
trwy’r dref gan basio dan Y Bont Fawr.

Mae Caerdydd 148.3 km i ffwrdd o Ddolgellau ac mae Llundain yn 292.5 km. Y
ddinas agosaf ydy Bangor sy'n 56 km i ffwrdd.

Cyn y cyfnod Rhufeinig yr oedd yr ardal y mae Dolgellau yn sefyll ynddi yn rhan
o diroedd yr Ordoficiaid, sef un o lwythau Celtaidd Cymru a orchfygwyd gan y
Rhufeinwyr yn OC 77/78. Er y darganfuwyd ychydig o darnau arian o gyfnodau yr
ymherodwyr Hadrian a Trajan ger Dolgellau, mae’r ardal yn gorsog ac nid oes
tystiolaeth iddi gael ei chyfanheddu yn ystod y cyfnod Rhufeinig. Serch hynny,
saif tair o fryngaerau ger Dolgellau, er na wyddys yn sicr pwy a'u adeiladodd.

Wedi i’r Rhufeiniaid adael, daeth yr ardal dan rheolaeth cyfres o benaethiaid
Cymreig, ond mae’n debyg na fodolodd trigfa sefydledig yno tan ddiwedd y 11eg
neu ddechrau’r 12g, pan y’i sefydlwyd yn faerdref, o bosibl gan Gadwgan ap
Bleddyn. Tref o daeogion yng ngwasanaeth yr arglwydd neu dywysog lleol oedd
maerdref, ac ni newidiwyd y statws hwn ar y Ddolgellau tan deyrnasiad Harri VII
(1485-1509).

Adeiladwyd eglwys rywbryd yn y 12fed ganrif (fe’i chwalwyd a disodli gan yr
adeilad presennol ym 1716), er mai Abaty Cymer, a sefydlwyd ym 1198 yn
Llanelltyd, oedd y ganolfan grefyddol bwysicaf yn wreiddiol. Dechreuodd
pwysigrwydd Dolgellau dyfu yn y cyfnod hwn ac fe’i chrybwyllwyd ym Mesuriad Tir
Meirionnydd, a archebwyd gan Edward I (ni chrybwyllwyd Llanelltyd). Ym 1404
cynhaliwyd cyngor penaethiaid yno gan Owain Glyndŵr; saif Senedd-dy Owain
Glyndŵr ar hen safle'r senedd wreiddiol.

Wrth i George Fox ymweld a’r dref ym 1657, daeth llawer o drigolion Dolgellau i
fod yn Grynwyr. Oherwydd erledigaeth ymfudodd llawer ohonynt i Bennsylfania ym
1686, dan arweiniant Rowland Ellis, ffermwr bonheddig lleol. Enwyd tref
Bennsylfaenig Bryn Mawr ar ôl fferm Ellis, ger Dolgellau.

Datblygodd y diwydiant gwlân yn Nolgellau i fod o’r pwysigrwydd eithaf i’r
economi lleol; erbyn diwedd y 18g cyfrifwyd bod gwerth blynyddol £50,000 i
£100,000 ar allgynnyrch gwlân Dolgellau. Serch hynny, dechreuodd y diwydiant
ddirywio yn hanner cyntaf y 19g oherwydd dyfodiad y gwŷdd mecanyddol. Cyfrannydd
arall i economi Dolgellau, er yr un cyfnod, oedd barcio; parhaodd hyn tan y
1980au, er ar radd llawer iawn llai.

Pan ddarganfuwyd aur yn ardal Dolgellau yn y 19eg ganrif, brysiodd llwyth o
ymchwilwyr yno. Ar un pryd cyflogwyd mwy na 500 o weithwyr yn y pyllau aur
lleol. Pery hyn ar radd llawer iawn llai hyd heddiw ym mhyllau aur Gwynfynydd,
un o ffynonellau prin aur Cymru.

Heddiw mae economi Dolgellau yn dibynnu'n bennaf ar dwristiaeth (gweler isod, er
bod amaethyddiaeth yn chwarae rhan o hyd; cynhelir marchnad ffermwyr yng nghanol
y dref bob mis.

Ceir yr enghreifftiau cynharaf o enw'r dref mewn cofnodion gwladol Seisnig ac
felly maent yn llurguniadau o'r Gymraeg. "Dolkelew" yw’r sillafiad cynharaf a
wyddys amdano (1253, Mesuriad Tir Meirionnydd, ond gwelir y sillafiad
"Dolgethley" ym 1285 (mae’r thl yn sicr yn gais i gynrychioli’r sain Gymraeg
ll). Mewn dogfen a luniwyd ar gyfer Owain Glyndŵr, ceir y ffurf "Dolguelli".
Wedi hynny tan y 19eg ganrif, gwelir sillafiadau megis "Dolgelley", "Dolgelly"
neu "Dolgelli". Defnyddiodd Thomas Pennant y ffurf "Dolgelleu" yn ei lyfr Tours
of Wales, a dyna’r ffurf a ddefnyddiwyd yng Nghofrestri’r Eglwys ym 1723, ond
nid oedd y ffurf hon fyth yn gyfredol iawn. Yng Nghofrestri’r Eglwys ym 1825
defnyddir y ffurf "Dolgellau", a mabwysiadodd Robert Vaughan o'r Hengwrt y ffurf
hon ym 1836; mae’n bosibl fod y ffurf yn seiliedig ar y rhagdybiaeth mai "Dol
Cellau" yw tarddiad yr enw. Hwn yw'r sillafiad safonol heddiw yn y Gymraeg a'r
Saesneg fel ei gilydd, ond fe'i dderbyniwyd yn gynharaf yn y naill iaith na'r
llall: "Dolgellau" a ysgrifennodd Islwyn Ffowc Elis ym 1949 yng Ngysgod y
Cryman, ond parhaodd y sillafiad "Dolgelley" ar arwyddion ffordd tan yn
ddiweddar iawn.

Yn Nolgellau roedd yr awdur Cymraeg Marion Eames yn byw, a ysgrifennodd y nofel
Y Stafell Ddirgel sy'n seiliedig ar hanes y Crynwyr a ymfudodd o Ddolgellau i'r
Amerig ym 1686.

Cadwodd Robert Vaughan (1592-1667) lyfrgell helaeth yn yr Hengwrt, ger
Dolgellau, yn cynnwys trysorau fel Llyfr Taliesin, Llyfr Du Caerfyrddin a Llyfr
Gwyn Rhydderch. Adnabyddir ei gasgliad wrth yr enw Llawysgrifau Hengwrt.

Atynna ardal Dolgellau filoedd o dwristiaid bob flwyddyn oherwydd harddwch
naturiol yr ardal. Daw rhan helaeth ohonynt er mwyn cerdded, heicio, beicio
mynydd, marchogi, rafftio a dringo, yn enwedig ar lethrau Cader Idris.

Agorwyd gorsaf trên Dolgellau – yn rhan o’r Great Western Railway - ym 1868.
Caewyd y rheilffordd yn y 1960au gan Dr Beeching. Heddiw rhed "Llwybr Mawddach",
sef llwybr i gerddwyr a beicwyr, ar hyd yr hen reilffordd.

Mae atyniadau hanesyddol yn cynnwys gweddillion Abaty Cymer, tua hanner milltir
o'r dref. Mae hefyd arddangosfa am y Crynwyr yn y Canolfan Croeso, yn ogystal â
mynwent Crynwyr yn y dref. Yn Ninas Mawddwy, sef pentref ger Dolgellau, mae cae
o’r enw Camlan a gysylltir gan rai â'r Brenin Arthur (gweler Camlan).

Er 1992 cynhelir gŵyl cerddoriaeth byd "Sesiwn Fawr" yn Nolgellau. Fe’i
chynhaliwyd yn wreiddiol ar strydoedd y dref, ond tyfodd yn rhy fawr i ganol
Dolgellau. Er 2002 cymer le ar gyrion Dolgellau a chodir tâl am fynediad.
Defnyddiwyd yr arian yn ddiweddar i atynnu perfformwyr megis Cerys Matthews,
Steve Earle, Mike Peters, a Super Furry Animals. Daw torfeydd o dros 5,000 o
bobl i Sesiwn Fawr yn flynyddol ac honnir bod yr ŵyl yn un o brif wyliau
cerddoriaeth byd Ewrop. Er 1995 darlledir yr ŵyl ar BBC Radio Cymru ac er 1997
ar S4C.

Bob haf cynhelir hefyd Ŵyl Cefn Gwlad yn Nolgellau, sef cymysg o Sioe
Amaethyddol a ffair. Mae mynediad am ddim ond rhoddir yr arian a godir yn y
gwahanol stondiau i achosau elusengar.

Ym 1949 cynhaliwyd Eisteddfod Genedlaethol yn Nolgellau ac yn fwy ddiweddar ym
1994 Eisteddfod yr Urdd.

Gefeilliwyd Dolgellau â Gwenrann yn Llydaw (Gwenrann yw'r enw Llydaweg: Guérande
yw'r enw Ffrangeg).



https://cy.wikipedia.org/wiki/Diemwnt

Maen neu garreg yw Diemwnt, sy'n alotrop o garbon lle mae'r atomau carbon wedi
eu trefnu mewn ffurf dellten o grisialau isomedrig-hecsoctahedraidd. Mae ei
galetrwydd a'i gwasgariad uchel o olau yn ei wneud yn ddefnyddiol ar gyfer
diwylliant a gemwaith. Hon yw'r mwyn caletaf sy'n digwydd yn naturiol. Mae'n
bosib trin diemyntau arferol o dan gyfuniad o bwysedd a thymheredd uchel er mwyn
creu diemyntau Math-II, sy'n galetach na'r diemyntau a ddefnyddir mewn
medryddion mesur caletwch.

Daw'r gair diemwnt (neu "diamwnd") o'r Groeg hynafol ἀδάμας (adámas)
"anorchfygol", "di-ddofi", o ἀ- (a-), "di-" + δαμάω (damáō), "i drechu, i
ddofi". Maent wedi cael eu trysori fel cerrig gemau ers eu defnydd yn yr eiconau
crefyddol yn India hynafol ac mae eu defnydd mewn offer ysgythru yn dyddio o
hanes dyn cynnar. Mae poblogrwydd diemyntau wedi cynyddu ers yr 19eg ganrif
oherwydd cynnydd yn y cyflenwad, a gwelliannau yn nhechnoleg torri a sgleinio,
twf economi'r byd, ac ymgyrchau hysbysebu arloesol a llwyddianus.



https://cy.wikipedia.org/wiki/Diaffram_y_thoracs

Haenen denau o gyhyr ydyw diaffram (mewn anatomeg) a cheir ambell un yn y corff
gan gynnwys diaffram y thoracs, sef y prif ddiaffram, sy'n hanfodol i resbiradu.
Mae gan famaliaid, amffibiaid ac ymlusgiaid ddeiaffram y thoracs er bod ei
leoliad a lleoliad yr ysgyfaint yn gwahaniaethu'n fawr. Fe'i cysylltir i'r
cyhyrau a'r meinwe cysylltiol.

Mae'r diaffram yn hanfodol i'r weithred o anadlu. Pan rydym yn tynnu gwynt i
fewn i'r ysgyfaint, mae'r diaffram yn tynhau, sy'n chwyddo'r gwacter thorasig.
Mae'r pwysedd intra-thorasig, felly, yn lleihau. Mae chwyddo'r gwacter hwn yn
creu sugnedd ('suction') sydd yn ei dro'n tynnu aer i fewn i'r ysgyfaint. Pan
fo'r diaffram yn ymlacio, mae'r aer yn cael ei ddanfon allan o'r ysgyfaint.

Does a wnelo'r diaffram fawr ddim â'r llais dynol (yn groes i'r hyn mae llawer o
athrawon canu yn ei gredu!) gan mai rheoli'r abdominals a'r intercostals ydym
wrth ganu neu siarad. Does gan y diaffram ddim llawer o nerfau, felly ni fedrwn
ei reoli. Ond o hyfforddiant cywir, ymarfer trwyadl, osgo ayb, gallwn
ddefnyddio'r diaffram (ar y cyd â strwythurau eraill) i gynorthwyo'r llais.

Mae hefyd yn cael ei ddefnyddio i'n cynorthwyo i chwydu, ysgarthu a phiso drwy
gryfhau'r pwysedd intra-abdominal.



https://cy.wikipedia.org/wiki/Defnyddiolaeth

Damcaniaeth a dysgeidiaeth foesegol yw defnyddiolaeth, llesyddiaeth, buddioleg
neu iwtilitariaeth sy'n haeru taw hapusrwydd pennaf y mwyafrif a ddylai fod yn
egwyddor sylfaenol ymddygiad. Mae'n uniaethu daioni â defnyddioldeb ac yn dal
taw'r unig weithredoedd cywir yw'r rhai sy'n dwyn y bodlonrwydd neu'r llawenydd
mwyaf i'r nifer fwyaf o bobl.

Agwedd ddylanwadol at foeseg normadol yw defnyddiolaeth sy'n ffurf ar
ganlyniadaeth (consequentialism); hynny yw, canlyniadau'r weithred sy'n pennu ei
foesoldeb. Mae'n wahanol i myfïaeth gan ei fod yn ystyried buddiannau eraill yn
ogystal â buddiannau'r hunan, ac yn groes i ddyletswyddeg sy'n barnu moesoldeb
heb ystyried canlyniadau. Yn ôl y defnyddiolwr, mae'n bosib i wneud da ar
gymhelliad drwg, er nad yw hyn yn rheswm dros geisio gwneud drwg.

Dirnedir safbwyntiau rhag-iwtilitaraidd ers athroniaeth yr Henfyd, megis moeseg
Epiciwraidd, ond yn y 19eg ganrif daeth mynegiant llawn yr athrawiaeth a'i
diffiniad am y tro cyntaf. Jeremy Bentham a John Stuart Mill a osododd sail i
ddefnyddiolaeth glasurol gyda'u pwyslais ar eithafu'r hyn sy'n dda ar gyfer y
nifer fwyaf o bobl.



https://cy.wikipedia.org/wiki/Deddfau_mudiant_Newton

Mae deddfau mudiant Newton yn darparu perthynas rhwng grymoedd sy’n gweithredu
ar wrthrych a symudiad y gwrthrych; cafodd y deddfau mudiant hyn eu darganfod
gan Syr Isaac Newton.

Cafodd y deddfau eu hargraffu yn gyntaf yn un o weithiau Newton, sef
Philosophiae Naturalis Principia Mathematica (1687). Mae’r deddfau yn creu
sylfaen ar gyfer mecaneg glasurol.

Y Ddeddf Gyntaf Bydd rhywbeth yn dal i symud yn syth, neu'n aros yn llonydd, oni
bai bod grym yn gweithredu arno.

Yr Ail Ddeddf Mae cyfradd newid cyflymiad gwrthrych mewn cyfrannedd union â'r
grym sy'n gweithredu arno os yw'r mas yn gyson, ac mae cyfeiriad y newid
cyflymiad yn yr un cyfeiriad â'r grym. Sef, ΣF=ma

Mae gwrthrychau yn gwrthod chwimio yn naturiol. Dychmygwch gicio pêl-droed neu
bêl-fowlio. Mae’r bêl-fowlio yn gwrthod cael ei cyflymu llawer fwy na’r
bêl-droed. Mae’r briodwedd ‘intrinsig’ hon yn cael ei galw’n "mas". Mae’n fesur
o anegni gwrthrych. Gellir mesur cyfartaledd dau fas wrth rhoi'r un grym i’r
ddau a chymharu y chwimiau. Os mae grym F {\displaystyle F} yn creu chwimiad a 1
{\displaystyle a_{1}} i gwrthrych mas m 1 {\displaystyle m_{1}} a a 2
{\displaystyle a_{2}} i gwrthrych mas m 2 {\displaystyle m_{2}} , mae
cyfartaledd y dau fas yn cael ei ddynodi gan:-

Ffordd mwy cyffredinol o dweud ail deddf Newton yw bod y grym sydd ar gwrthrych
yn hafal i'w cyfradd newid momentwm

Os ystyriwn ni gwrthrych sydd a más cyson rhoir ei momentwm gan p = m v
{\displaystyle p=mv} lle m yw más y gwrthrych a v yw ei buanedd. Cyfradd newid
buanedd yw cyflymiad (a) ac felly

Os mae gwrthrych yn cael ei disgyn yn agos i wyneb y ddaear, mae’n chwimio tuag
at y ddaear. Wrth anwybyddu gwrthsafiad aer, mae pob gwrthrych yn cadw’r un
chwimiant a enwir chwifiant disgyn-yn-rhydd (“free-fall”), g {\displaystyle g} .
Y grym sy’n gorfodi’r chwifiant yw’r grym disgyrchiant ar y gwrthrych a elwir
pwysau w {\displaystyle w} . Os oes gan wrthrych mas m {\displaystyle m} , mae
Ail Ddeddf Newton yn awgrymu bod y pwysau, w {\displaystyle w} yn:-



https://cy.wikipedia.org/wiki/Datganoli

Mae Datganoli, hunanlywodraeth neu ymreolaeth yn broses o fod llywodraeth
ganolog gwladwriaeth yn rhoi grym dros rai materion i lywodraeth ar lefel
cenedl, talaith neu diriogaeth arall, ac yn gwneud hynny trwy trwy
ddeddfwriaeth. Yn wahanol i ffederaliaeth, mae'r wladwriaeth ganolog yn cadw'r
hawl i dynnu'r pwerau hyn yn ôl iddi ei hun os dymuna. Mewn system ffederal mae
hawliau'r unedau islaw'r wladwriaeth ganolog wedi ei diogelu yn gyfansoddiadol.

Bu mudiadau ymreolaethol yn Iwerddon, yr Alban a Chymru yn y 19g. Roedd y mudiad
yn Iwerddon yn llawer cryfach na'r lleill, gyda'r Blaid Seneddol Wyddelig dan
Charles Stewart Parnell ac eraill yn ymdrechu am ymreolaeth i Iwerddon o fewn y
Deyrnas Unedig. Yn dilyn Gwrthryfel y Pasg yn 1916, newidiodd yr hinsawdd
wleidyddol yn Iwerddon, a daeth arweiniad y mudiad cenedlaethol i ddwylo Sinn
Féin, oedd yn ymdrechu am annibyniaeth oddi wrth y Deyrnas Unedig yn hytrach nag
ymreolaeth o'i mewn. Daeth y rhan fwyaf o Iwerddon yn wlad annibynnol yn 1922,
ond parhaodd Gogledd Iwerddon yn rhan o'r Deyrnas Unedig gyda senedd
ddatganoledig. Dilewyd y senedd yma yn 1973 ond crewyd cynulliad newydd i Ogledd
Iwerddon yn 1998. Yng Nghymru, bu'r mudiad Cymru Fydd yn weithgar am gyfnod.

Gyda thŵf cenedlaetholdeb yn yr Alban a Chymru yn ail hanner yr 20g yn
symbyliad, cynhaliwyd refferendwm ar ddatganoli grym i'r ddwy wlad ym mis Mawrth
1979. Cafwyd mwyafrif mawr yn erbyn datganoli yng Nghymru, tra yn yr Alban roedd
mwyafrif bychan o'i blaid, ond dim digon i wneud datganoli yn weithredol.
Arweinwyr yr ymgyrch yn erbyn datganoli oedd: Leo Abse, Neil Kinnock, Donald
Anderson, Ioan Evans ac Ifor Davies.

Yn mis Medi 1997 cafwyd refferendwm arall, a'r tro hwn cafwyd pleidlais o blaid
datganoli yn y ddwy wlad. Sefydlwyd Senedd yr Alban a Chynulliad Cenedlaethol
Cymru yn 1999. Yn Lloegr mae gan ddinas Llundain gynulliad datganoledig, ond
mewn refferendwm ar greu cynulliad i ogledd-ddwyrain Lloegr yn 2004, roedd
mwyafrif mawr yn erbyn, a gohiriwyd unrhyw ystyriaeth bellach o'r mater. Mae
peth galw am senedd ddatganoledig i Loegr fel uned. Yn 2001 cyflwynodd Mebyon
Kernow ddeiseb gyda 50,000 o enwau yn galw am ddatganoli grym i Gernyw.

Mewn rhannau eraill o Ewrop, ceir trefn ddatganoledig yn Sbaen, lle mae 17 o
Gymunedau Ymreolaethol a dwy Ddinas Ymreolaethol, ac hefyd yn yr Eidal. Mae'r
drefn mewn gwledydd megis yr Almaen a'r Swistir yn esiamplau o ffederaliaeth yn
hytrach na datganoli, ac felly hefyd wledydd megis yr Unol Daleithiau.



https://cy.wikipedia.org/wiki/Daeargryn_a_tsunami_Sendai_2011

Daeargryn ar raddfa 9.0 Mw a darodd Sendai yn Japan, am 14:46 amser lleol ar 11
Mawrth 2011 (05:46:23 11 Mawrth UTC) oedd Daeargryn Sendai 2011. Roedd yr
uwchganolbwynt yn agos i Sendai ar yr ynys Honshu, tua 130 kilometr (81 milltir)
i ffwrdd o draeth dwyreiniol Penrhyn Oshika, Tōhoku, gyda'r canolbwynt oddeutu
24.4 km (15.2 mi) o ddyfnder.

Achosodd y daeargryn i tsunami godi a tharo'r tir mawr ychydig wedyn. Gwelwyd
tonnau o hyd at 4-10 metr o uchder.

Ceir adroddiadau fod "trefi cyfan" wedi cael eu golchi i ffwrdd gan y tswnami, a
bod 9,500 o bobl ar goll yn Minamisanriku; a bod Kuji ac Ofunato wedi cael eu
diddymu "heb olion o'u bodolaeth i'w weld yn unman." Difrodwyd Rikuzentakata,
Iwate, hefyd, ble y dywedir fod y tswnami yn dri llawr - o ran uchder.

Yn dilyn y ddaeargryn, diffoddodd yr adweithyddion niwclear mewn pedair atomfa o
fewn yr ardal a effeithwyd yn awtomatig. Methodd systemau oeri y ddwy atomfa yn
Fukushima, a dywedodd Cwmni Pŵer Trydanol Tokyo (TEPCO) ei fod yn pwmpio dŵr i
brif adweithydd atomfa Fukushima-Daiichi er mwyn ei oeri. Ar 12 Mawrth bu
ffrwydrad mawr yn atomfa Fukushima-Daiichi, ac anafwyd pedwar gweithiwr.

Dywedodd David Cameron, Prif Weinidog y Deyrnas Unedig, bod y DU yn "barod i
gynorthwyo mewn unrhyw modd y gallwn". Cynigwyd cymorth gan y grwpiau chwilio ac
achub o Brydain International Rescue Corps a Rapid UK. Mae'r Cenhedloedd Unedig
yn cydgordio'r gwaith achub gan 45 o wledydd.



https://cy.wikipedia.org/wiki/Daear

Y Ddaear (a elwir hefyd yn fyd; Groeg: Γαῖα neu Gaia sef "Mam-ddaear") yw'r
blaned yr ydym ni'n byw arni. Hi yw'r drydedd blaned oddi wrth yr Haul,
canolbwynt Cysawd yr Haul. Mae gan y Ddaear un lloeren naturiol: Y Lleuad. Mae'r
Ddaear yn cylchdroi unwaith o amgylch yr Haul bob blwyddyn (sef 365.2422
niwrnod), ac yn troi o gylch ei hechel ei hun unwaith bob diwrnod serenol
(23.934 awr), sef yr amser sydd ei angen er mwyn i'r haul ddychwelyd i'r un lle
yn yr wybren. Gellir dweud fod y ddaear yn unigryw o blith y planedau gan fod
arni fywyd, digonedd o ddŵr ac awyr sy'n gyfoethog o nitrogen ac ocsigen; ond er
hynny dydi hi ddim yr unig enghraifft o blaned yn y bydysawd a all gynnal bywyd.
Credir i fywyd ddechrau arni o leiaf 3.5 biliwn o flynyddoedd cyn y presennol
(CP), er bod tystiolaeth o 'fywyd biotig' yng ngorllewin Awstralia'n mynd yn ôl
i 4.1 biliwn CP.

O astudiaeth radiometrig gallwn ddyddio ffurfiad y Ddaear, sef tua 4.54 biliwn o
flynyddoedd yn ôl. O fewn i biliwn blwyddyn cyntaf ei chreu, ymddangosodd bywyd
yn ei moroedd. Yr hyn sy'n caniatáu hyn yw pellter y Ddaear o'r haul, ei
nodweddion ffisegol a'i gwneuthuriad daearegol.

Ceir pob math o diroedd ar wyneb y ddaear a elwir yn gyfandiroedd, a orchuddir
gan goedwigoedd, glaswellt, tir diffaith lle nad oes dim yn tyfu a cheir tir
wedi'i orchuddio gan eira a iâ. Gall ei hwyneb fod yn wastad, yn fryniog neu yn
fynyddig. Hefyd mae pob math o bethau byw ar y ddaear, yn blanhigion ac
anifeiliaid ac organebau byw eraill.

Mae gwyddonwyr wedi gallu adlunio darlun o orffennol y ddaear, drwy ymchwil
gwyddonol a chredir fod y mater solar hynaf (sy'n rhoi oed yr haul) yn
4.5672±0.0006billion years ago (Gya).. Erbyn 4.54±0.04Gya roedd y Ddaear wedi'i
ffurfio.

Prif erthygl: Esblygiad Oddeutu 4 biliwn o flynyddoedd yn ôl, yn dilyn
adweithiau cemegol cryf, crewyd moleciwlau a oedd yn medru creu copi ohonynt eu
hunain drwy'r broses a elwir yn 'atgynhyrchu'. Hanner biwliwn o flynyddoedd yn
ddiweddarach crewyd yr hynafiad sy'n perthyn i bopeth byw. Drwy ddatblygu'r
broses o ffotosynthesis, cynaeafwyd golau'r haul gan yr hynafiaid hyn a
gynhyrchodd ocsigen moleciwlar (O2) a ymledodd drwy'r atmosffer, a ffurfiodd yn
ei dro darian o haen osôn a amddiffynodd yr hyn a oedd yn brysur ddatblygu oddi
tano: bywyd. O'r hynafiaid un-gell yma, datblygwyd y gallu i gell ffurfio oddi
fewn i gell arall, gan greu organebau amlgellog sef ewcaryotau (eukaryotes).
Drwy arbenigedd, ffurfiwyd mathau gwahanol a thrwy amsugno ymbelydredd
electromagnetig uwchfioled, lledodd y bywyd newydd hwn ar draws ac ar hyd wyneb
y Ddaear. Mae'r ffosil cyntaf (neu hynaf) a ganfuwyd hyd yma (2015) oddeutu 3.7
biliwn o flynyddoedd oed, mewn tywodfaen yng Ngorllewin yr Ynys Las.

Prif erthygl: Gwyddorau daear Mae'r Ddaear yn blaned ddaearol, sy'n golygu fod
ganddo gorff creigiog, yn hytrach na chawr ia fel Iau. Dyma yw'r blaned fwyaf
allan o'r pedwar planed ddaearol sydd yng nghysawd yr haul. Mae gan y Ddaear y
dwysedd fwyaf, disgyrchedd fwyaf, y grym magnetig cryfaf, cylchdroed cyflymaf a
hefyd y blaned efo tectonig fwyaf gweithgar.

Prif erthygl: Tectoneg platiau Tectoneg platiau, neu symudiadau'r platiau, yw'r
theori ddaearegol sy'n esbonio symudiadau mawr o fewn cramen y Ddaear.

Prif erthygl: Daeareg Mae'r tu mewn i'r ddaear wedi ei wneud o haenau gwahanol
sydd efo priodweddau ffisegol a cemegol gwahanol:-

Prif erthygl: atmosffer y ddaear Mantell o nwyon amddiffynnol o amgylch y Ddaear
yw atmosffer y ddaear (hefyd "atmosffer") sy'n ein hynysu oddi wrth newidiadau
tymheredd eithafol a fyddai'n digwydd hebddo. Mae tynfa disgyrchiant yn
cynyddu'r dwysedd yn nes at arwynebedd y ddaear fel bod 80% o'r màs atmosfferig
yn y 15 km isaf.

Cynnwys dŵr y Ddaear yw'r hydrosffer. Mae 97.5 o dwr y ddaear yn cynnwys halen.
Mae'r moroedd yn amsugno Carbon Deuocsid o'r atmosffer.

Prif erthygl: Hinsawdd Hinsawdd yw cyflwr y tywydd mewn ardal dros gyfnod o
amser. Cyflwr tymor hir o dywydd rhagweladwy yw hinsawdd. Mae hinsawdd y ddaear
yn amrywio o le i le ac yn cael ei heffeithio gan nodweddion ffisegol y ddaear
megis mynyddoedd, afonydd, lledred, diffeithdiroedd a diwasgeddau.

Mae'r Ddaear yn cymryd 24 awr i gylchdroi unwaith. Gelwir hyn yn ddiwrnod. Mae'r
ddaear yn cymryd tua 365 diwrnod i fynd o amgylch yr haul. Gelwir hyn yn
flwyddyn. Ar gyfartaledd mae'r Ddaear tua 150 miliwn milltir o'r haul, ac yn
symud ar fuanedd o 108,000 m.y.a.. Mae'r Lleuad yn cylchdroi'r Ddaear bob 27.3
diwrnod. Mae atyniad disgyrchol y lleuad yn creu Llanw morol.



https://cy.wikipedia.org/wiki/DAB

Technoleg darlledu radio digidol yw DAB (Digital Audio Broadcasting), adnabyddir
hefyd dan yr enw Eureka 147.

Y pwrpas gwreiddiol o drosi darlledu radio yn ddigidol oedd i alluogi lefel uwch
o gywirdeb yn y darlledu, i gael mwy o orsafoedd radio a gwrthsafiad cryfach i
sain cefndirol, i osgoi ymyrydaeth gan ddarlledu rhyng-lwybr a sianeli eraill,
fel y mae ar radio analog FM. Ond, ym Mhrydain, Denmarc, Norwy a'r Swistir, sef
y gwledydd arweiniol yn nhrefn gweithredu'r dechnoleg DAB, mae gan y rhanfwyaf o
orsafoedd radio DAB ansawdd sain is nag FM[1][2] oherwydd fod y cyfradd 'bit'
(Saesneg:bit rate) a ddefnyddir ar gyfer DAB yn rhy isel[3][4]. Mae hyn yn
cymryd yn ganiataol fod gan y gwrandawr dderbyneb dda ar DAB yn ogystal ag FM.
Gall FM ddioddef o wanhau pan mae'r derbynydd yn teithio ar gyflymder uchel,
megis mewn car, tueddai technoleg DAB i deidio dioddef o hyn i'r un raddau. Gyda
derbynebfa llonydd, gall FM ddioddef o sẃn hisian cefndirol pan fydd y signal yn
wan, ond bydd hyn yn achosi sẃn debyg i 'swigod mewn mwd' ar radio DAB.

Yn mis Tachwedd 2006, datganodd WorldDMB fod y system DAB yn y broses o gael ei
wella, ac y byddai'n ymdopi'r AAC+ audio codec i wella effeithlonrwydd y system
a galluogi cywiro cryfach yn y broses o ddad-gódi'r darlledu. Golygai hyn fod
dwy system DAB erbyn hyn: yr un presennol a ddatblygwyd ar ddiwedd y 1980au, a
fersiwn gwell sy'n cael ei ddisgwyl, "DAB+". Nid yw derbynydd DAB presennol yn
cydweddu gyda DAB+ dosbarth newydd, disgwylir i dderbynyddion sy'n cydweddu â
DAB+ fod ar gael rhywbryd yn ystod Haf 2007.



https://cy.wikipedia.org/wiki/Cysylltiadau_rhyngwladol

Cangen o wyddor gwleidyddiaeth yw cysylltiadau rhyngwladol sy'n ymwneud ag
astudiaeth materion tramor a chysylltiadau rhwng gwladwriaethau o fewn y
gyfundrefn ryngwladol, yn cynnwys rhannau o wladwriaethau neu daleithiau,
sefydliadau rhyngwladol (IGOau), sefydliadau anlywodraethol (NGOau), a chwmnïau
amlwladol (MNCau). Mae'n faes academaidd ac mae'n ymwneud â pholisi cyhoeddus,
gall fod naill ai'n bositif neu'n ddiduedd gan mai ei amcan yw dadansoddi yn
ogystal â ffurfio polisïau tramor gwladwriaethau.

Ar wahân i wyddor gwleidyddiaeth mae cysylltiadau rhyngwladol yn ymwneud â
meysydd gwahanol fel economeg, hanes, cyfraith, athroniaeth, daearyddiaeth,
cymdeithaseg, anthropoleg, seicoleg, ac astudiaethau diwylliannol. Mae'n cynnwys
amrywiaeth eang o faterion: o globaleiddio a'i effeithiau ar gymdeithasau a
sofraniaeth wladwriaethol i gynaliadwyedd ecolegol, amlhau niwclear,
cenedlaetholdeb, datblygiad economaidd, terfysgaeth, tor-cyfraith cyfundrefnol,
diogelwch dynol, a hawliau dynol.

Defnyddir y term cysylltiadau rhyngwladol i ddisgrifio'r holl ryngweithiadau
rhwng gwladwriaethau fel gweithredyddion dros eu ffiniau, ac at y ddisgyblaeth
academaidd cysylltiadau rhyngwladol (IR)[nodyn 1] neu astudiaethau rhyngwladol
(IS)[nodyn 2] sydd yn astudio'r cysylltiadau hyn. Er bod rhai yn defnyddio
gwleidyddiaeth ryngwladol yn gyfystyr â chysylltiadau rhyngwladol, yn
gyffredinol fe'i neilltuir yn benodol at ryngweithiadau gwleidyddol eu natur
rhwng gwladwriaethau, a ystyrid felly yn gategori o gysylltiadau rhyngwladol.
Mae rhai yn camddefnyddio'r term gwleidyddiaeth ryngwladol wrth gyfeirio at
fywyd a chysylltiadau byd-eang gwleidyddol eu natur; y term cywir am
gysylltiadau nad sy'n wladwriaeth-ganolog – hynny yw, sy'n cynnwys
gweithredyddion ar wahân i wladwriaethau – yw gwleidyddiaeth fyd-eang,
gwleidyddiaeth fyd neu wleidyddiaeth y byd.

Gellir hefyd defnyddio cysylltiadau rhyngwladwriaethol neu wleidyddiaeth
ryngwladwriaethol, termau sydd yn fanylach gan eu bod yn pwysleisio taw
cysylltiadau rhwng gwladwriaethau ac nid gwledydd yw'r pwnc. Yn gyffredinol
defnyddir "rhyngwladol" gan nad yw nifer o ieithoedd eraill, gan gynnwys
Saesneg, Sbaeneg, a Ffrangeg, yn gwahaniaethu mewn un gair rhwng "gwladwriaeth"
a "thalaith", ac felly gall "cysylltiadau rhyngwladwriaethol" yn yr ieithoedd
hynny gyfeirio at gysylltiadau rhwng endidau ffederal, er enghraifft
taleithiau'r Unol Daleithiau neu daleithiau Mexico.

Cyfeiria polisi tramor at sut mae gwladwriaethau yn gweithredu, adweithio, a
rhyngweithio fel gweithredyddion. Mae polisi tramor yn stradlu dau amgylchedd:
un mewnol, neu fewnwladol; ac un allanol, neu fyd-eang. Gan amlaf defnyddir
cysylltiadau tramor wrth gyfeirio at gysylltiadau rhyngwladol gwladwriaeth
benodol, er enghraifft cysylltiadau tramor y Deyrnas Unedig.

Er dim ond yn ddiweddar datblygodd cysylltiadau rhyngwladol fel disgyblaeth
academaidd, yn wir mae cymdeithasau rhyngwladol[nodyn 3] wastad wedi bodoli ble
a phryd bynnag ceir gwahanol diriogaethau gwleidyddol yn cydfodoli a'i gilydd.
Mae cymdeithas ryngwladol, yn ei hystyr o strwythur o normau, rheolau, a
sefydliadau rhwng gwahanol diriogaethau, yn agwedd gyffredin o hanes y byd. Er
hyn, mae natur cysylltiadau rhyngwladol wedi amrywio: o bosib gwahaniaeth
amlycaf cymdeithas ryngwladol gyfoes i gymharu â'r hen drefnau yw'r egwyddor o
gydraddoldeb cyfreithiol i bob aelod-wladwriaeth.

Ym mlynyddoedd cynnar hanes y ddynoliaeth gwelwyd amrywiolyn llac o gymdeithas
ryngwladol ymhlith y cymunedau dynol cynharaf. Yn sgîl gwelliannau economaidd ac
wrth i lwythau nomadig gyfanheddu, datblygodd cymdeithasau rhyngwladol
soffistigedig, yn bennaf yng Ngroeg, India, a Tsieina.

Bodolai cymdeithas ryngwladol ymysg dinas-wladwriaethau Groeg yr Henfyd, oedd yn
rhannu iaith a chrefydd debyg. Cydweithiai'r gwahanol ddinas-wladwriaethau hyn
mewn meysydd diwylliannol, megis Gemau Olympaidd yr Henfyd, a chrefyddol, megis
y Gynghrair Amphictyonig oedd yn diogelu cysegrfeydd megis Oracl Delphi ac yn
sicrháu parhâd bywyd crefyddol yn ystod rhyfel. Ymunant yn erbyn gelyn
cyffredin, Ymerodraeth Persia, yn ystod Rhyfeloedd Groeg a Phersia, ond er hyn
bu nifer o gynigion am hegemoni ymhlith y dinas-wladwriaethau, a'r enwocaf oedd
Rhyfel y Peloponnesos rhwng Athen a Sparta. Roedd deialog Melos yn enghraifft o
natur realaidd o fewn cysylltiadau rhyngwladol Groeg yr Henfyd, ac ystyrid
Thucydides, awdur Hanes Rhyfel y Peloponnesos, fel realydd cynnar. Ond er y
bwyslais ar rym mewn achosion fel hyn, roedd nifer o agweddau o gysylltiadau yng
Ngroeg yr Henfyd oedd yn dynodi cymdeithas ryngwladol soffistigedig. Modd
cyffredin o gytuno ar anghydfodau tiriogaethol oedd i drydedd blaid
gyflafareddu, yn enwedig mewn dadleuon o bwysigrwydd crefyddol, strategol, neu
economaidd. Penodwyd proxenia (fath o gonswliaeth) i gynrychioli cymunedau
tramor yn y dinas-wladwriaethau mwy. Datblygodd cysyniadau o foesau cyffredin
(rhagflaenydd i foeseg ryngwladol) ynghylch diplomyddiaeth, cytundebau, a
thriniaeth meirw'r gelyn, a chosbwyd torri'r safonau hyn gan sancsiynau.

Bu nifer o normau crefyddol oedd yn elfennol i gysylltiadau rhwng Teyrnasoedd
India'r Henfyd. Datblygodd cysyniadau, yn seiliedig ar dharma, o'r rhyfel
cyfiawn, oedd yn dibynnu ar berfformio defodau penodol wrth gychwyn rhyfel a
rheolau ar ymddygiad yn ystod ac ar ôl rhyfel. Amlinellwyd rheolau ar
gysylltiadau rhwng teyrnasoedd yr India, gan gynnwys ymddygiad trugarog yn ystod
rhyfel, yn nhraethawd yr Arthashastra yn y bedwaredd ganrif CC, gan ystyried y
rheolau hyn fel mater o wladweinyddiaeth ddoeth, nid moesoldeb yn unig. Yn debyg
i gymdeithas ryngwladol Groeg yr Henfyd, ystyriwyd cytundebau yn sanctaidd, ond
weithiau cytunwyd ar warantau ychwanegol megis gwystlon rhag ofn i un o'r
pleidiau eu torri.

Bodolodd system ryngwladol rhwng teyrnasoedd Tsieina am bum ganrif cyn i
Frenhinllin y Qin uno'r wlad yn 221 yn dilyn Cyfnod y Gwladwriaethau Rhyfelgar.
Yn ystod Cyfnod y Gwanwyn a'r Hydref bu rhyfeloedd yn aml, ond cawsant hwy eu
hymladd mewn modd ffurfiol gan barchu rheolau sifalri. Ar ôl yr uniad,
mabwysiadodd Ymerodraeth Tsieina cred swyddogol eu bod yn uwchraddol i allanwyr,
a buont yn cynnal cysylltiadau â thramorwyr, a elwyd yn "farbariaid allanol",
dim ond os oeddent yn cydnabod statws uwch Tsieina.

Cyn ei hegemoni yn y ganrif gyntaf CC roedd Rhufain Hynafol yn cynnal
cysylltiadau â phwerau gwrthwynebol megis Carthago ar sail cydraddoldeb.
Datblygwyd terminoleg gyfreithiol o fewn yr Ymerodraeth Rufeinig, a gwelwyd
cysyniad o ius gentium (cyfraith cenhedloedd) am y tro cyntaf. Gyda chodiad yr
Ymerodraeth Rufeinig nid oedd angen i Rufain boeni cymaint am gynnal
cysylltiadau â phwerau eraill.

Yn 395 rhannodd yr Ymerodraeth Rufeinig yn ddwy rhan: y dwyrain Uniongred, a'r
gorllewin Catholig. Ar ôl i'r Ymerodraeth Orllewinol gwympo, hawliodd y Babaeth
ei bod wedi etifeddu awdurdod uwchgenedlaethol Rhufain dros Ewrop Gatholig a
daeth yr Eglwys Gatholig yn elfen unedig o fewn cymdeithas ryngwladol Ewrop yr
Oesoedd Canol. Datblygodd yr Eglwys cyfraith ganon oedd yn manylu ar reolau
sancsiynau, cyflafareddiad, gwrandawiadau ffurfiol, diplomyddiaeth a
chytundebau, ysgymuniad, dirwyon, a phenydiau cyhoeddus. Datblygodd hefyd
athrawiaeth o ryfel cyfiawn a llenyddiaeth ar rôl cred Gristnogol mewn rhyfel.
Er cydnabuwyd awdurdod y Babaeth gan wledydd Ewrop a bu'r rheolau hyn wastad yn
cael eu hystyried, nid oedd gan y Fatican llawer o rym ymarferol, a chafodd
gorchmynion pabaidd eu hanwybyddu'n aml gan arweinwyr seciwlar. Un o orchmynion
y Fatican a anwybyddwyd yn amlaf oedd y gwaharddiad ar wladwriaethau i gynnal
cysylltiadau â chenhedloedd anghristnogol.

Yn Nwyrain Ewrop a'r Dwyrain Agos parhaodd yr Ymerodraeth Fysantaidd Uniongred
tan 1453. Er nad oedd ganddi fawr o rym milwrol i gymharu â'r grym cyfagos, y
Byd Islamaidd, goroesodd trwy rwydwaith cuddwybodaeth soffistigedig ac
effeithiol, polisïau o rannu a rheoli ymhlith ei gelynion, a chorfflu
diplomyddol hynod o hyfforddedig. Ar ôl marwolaeth Muhammad yn 632 ymledodd
Islam ar draws y Dwyrain Canol, a rhannau o Affrica, Asia, ac Ewrop. Bwriad
Islam fel grym gwleidyddol oedd i greu umma ("cymuned o gredinwyr"). Yn
wreiddiol gwnaed hyn trwy'r galiffiaeth, a etifeddodd rôl lywodraethol Muhammad
dros Fwslimiaid, ond daethpwyd â therfyn i'r drefn hon gan y sgism rhwng sunni a
shia ac wrth i arweinwyr lleol gweld eu hunain yn fwyfwy annibynnol ar y califf.

Yn namcaniaeth Islamaidd gynnar, rhanwyd y byd yn ddwy rhan: Dar al-Islam (tŷ
Islam), sef tiroedd Mwslimaidd, a Dar al-harb (tŷ rhyfel), gyda rhyfel parhaol
rhwng y ddwy. Er roedd cadoediadau yn bosib, roeddent dim ond yn gallu para hyd
at 10 mlynedd. Roedd gan Fwslimiaid rwymedigaeth i ymladd jihad yn erbyn
pobloedd Dar al-harb, a'r unig eithriadau oedd Iddewon a Christnogion, neu
"Bobloedd y Llyfr", a ganiateir iddynt ymarfer eu ffydd mewn tiroedd Islamaidd
er bod ganddynt llai o hawliau na Mwslimiaid ac roedd yn rhaid iddynt talu treth
y pen.

Roedd rheolau Islamaidd ar barchu cytundebau yn fwy llym na rheolau'r Eglwys
Gatholig. Datblygodd athrawiaeth Islamaidd o ryfel cyfiawn, a arloeswyd gan
Saladin yn ystod y Croesgadau, ond fel yn achos y Babaeth, anwybyddwyd hyn yn
aml. Yn y bôn cwympodd uniad Islamaidd o ganlyniad i wrthsafiad allanol, a bu
rhaid i wledydd Mwslimaidd derbyn cydfodolaeth heddychlon â Dar al-harb.
Datblygodd masnach rhwng gwledydd Islamaidd a gwledydd Cristnogol, a rhoddwyd
caniatâd i rai arweinwyr Cristnogol i sefydlu gwladfeydd mewn gwledydd
Mwslimaidd dan arweiniad conswliaid.

Sefydlodd Mwslimiaid yn Nhwrci Ymerodraeth yr Otomaniaid ym 1299, ac erbyn yr
unfed ganrif ar bymtheg yr oedd yn rym pwysig yng nghymdeithas ryngwladol Ewrop.

Datblygodd y gymdeithas ryngwladol gyfoes ar sail y gysyniadaeth o'r wladwriaeth
fel gweithredydd annibynnol gyda sofraniaeth a goruchafiaeth gyfreithiol dros
bob gweithredydd anwladwriaethol y tu mewn i'w gororau, a gyda chydraddoldeb
cyfreithiol i bob gwladwriaeth ar y lefel ryngwladol. Roedd y ddealltwriaeth hon
o'r system ryngwladol yn cynnwys diffyg hierarchaeth, hegemoni, ac imperialaeth
o fewn cymdeithas ryngwladol Ewrop (dadleir i ba raddau yr oedd hyn yn wir mewn
gwirionedd), a datblygodd hefyd y syniad o anymyrraeth gan rymoedd allanol mewn
materion mewnwladol gwladwriaethau. Ar droad yr Oesoedd Canol Diweddar a'r
Cyfnod Modern Cynnar, datblygodd tri sefydliad canolog cymdeithas ryngwladol
fodern: diplomyddiaeth, sef cyfathrebu ffurfiol rhwng gwladwriaethau (gyda'r
syniad o freintryddid diplomyddol); cyfraith ryngwladol oedd yn orfodol ar
wladwriaethau, gyda'u cydsyniad; a chydbwysedd grym i gadw trefn ryngwladol yng
nghyd-destun absenoldeb awdurdod uwch.

Datblygodd cyfraith ryngwladol gyda chyfreithegwyr o Sbaen yn ystod y Dadeni,
megis Francisco de Vitoria a ysgrifennodd ar hawliau pobloedd brodorol yr Amerig
gyda syniadau oedd groes i farn y Fatican. Yn hwyrach, ysgrifennodd yr Iseldirwr
Grotius a'r Swisiad Vattel ar hawliau a dyletswyddau gwladwriaethau yng
nghymdeithas ryngwladol, cydbwysedd grym, rheolau diplomyddiaeth, cytundebau,
masnach ryngwladol, cyfraith y môr, a rhyfel.

Mae damcaniaeth cysylltiadau rhyngwladol yn ceisio gosod fframwaith cysyniadol
er mwyn dadansoddi cysylltiadau rhyngwladol. Bodolir perthynas gryf rhwng
damcaniaeth ac astudiaeth cysylltiadau rhyngwladol fel disgyblaeth academaidd.

Sefydlwyd yr adran brifysgol gyntaf yn y byd i astudio cysylltiadau rhyngwladol
ym Mhrifysgol Aberystwyth ym 1919. Sefydlwyd Cadair Woodrow Wilson mewn
Gwleidyddiaeth Ryngwladol yn Aberystwyth gan David Davies a ddilynwyd hyn gan
Gadair Montague Burton ym Mhrifysgol Rhydychen a Chadair David Davies yn Ysgol
Economeg Llundain. Un o'r cymhellion dros sefydlu adrannau a chadeiriau dros y
ddisgyblaeth newydd, fel y nododd C. K. Webster yn ei Araith Agoriadol fel yr
ail Athro Woodrow Wilson, oedd fel ymateb i erchyllter y Rhyfel Byd Cyntaf a'r
angen i osgoi rhyfel arall o'r un fath yn y dyfodol. Un o brif wreiddiau
datblygiad cysylltiadau rhyngwladol fel disgyblaeth academaidd oedd y cred
rhyddfrydol mewn gwerth addysg, ac ei phwysigrwydd wrth amlygu'r harmoni
diddordebau naturiol. Yn ôl y rhyddfrydwyr bydd dysgu cysylltiadau rhyngwladol
yn hyrwyddo heddwch a chefnogaeth dros gyfraith ryngwladol a Chyngrair y
Cenhedloedd, a sefydlwyd ym 1919. O ganlyniad i'r agweddau hyn, rhyngwladoldeb
rhyddfrydol neu ddelfrydiaeth oedd uniongrededd cyntaf y ddisgyblaeth, er roedd
rhai ysgolheigion, megis nifer o hanesyddion rhyngwladol, yn amheugar.

Ers ei gychwyn fel maes academaidd, mae cysylltiadau rhyngwladol wedi
canolbwyntio ar bolisi (yn bennaf i naill ai sicrháu sefydlogrwydd rhwng
gwladwriaethau neu sefydlogrwydd gwladwriaeth benodol o fewn y system
ryngwladol) ond gyda phwyslais sylweddol ar ddamcaniaeth. Yn gyffredinol
disgrifir hanes y ddisgyblaeth fel cyfres o Ddadleuon Mawr rhwng safbwyntiau
damcaniaethol gwrthwynebol, yn aml gyda dadleuon dros fethodoleg, epistemoleg,
ac ontoleg. Bellach, mae rhai yn gweld y fath dadleuon yn fogailsyllol ac yn
ffordd annefnyddiol o ystyried hanesyddiaeth y ddisgyblaeth ac astudio'r pwnc ei
hun, a gan ei fod yn faes mor gymhleth a rhyngddisgyblaethol gall amryw o
safbwyntiau damcaniaethol hyd yn oed bod yn gaffaeliad. Digwyddodd y mwyafrif
o'r dadleuon hyn ymlith academyddion Gogledd America, Ewrop, ac Awstralia (a
elwir gan yr enw anghywir "y traddodiad Eingl-Americanaidd") yn y Rhyfel Oer
(1945–91) oedd yn canolbwyntio ar gysylltiadau rhwng yr uwchbwerau (yr Unol
Daleithiau a'r Undeb Sofietaidd) a'r pwerau mawr. Yn y Trydydd Byd a De'r Byd ar
y llaw arall canolbwyntiodd academyddion ac ysgolheigion cysylltiadau
rhyngwladol ar broblemau polisi oedd yn berthnasol i'w gwledydd a rhanbarthau
hwy, ac yr oedd unrhyw safbwyntiau damcaniaethol yn y rhannau hyn o'r byd yn
gyffredinol yn tarddu o syniadau Marcsaidd a Leninaidd ar imperialaeth,
damcaniaeth dibyniaeth, a strwythuriaeth.

Ansicr yw statws disgyblaeth cysylltiadau rhyngwladol yn dilyn diwedd y Rhyfel
Oer. Y ddwy brif ddamcaniaeth fodern yw neo-realaeth a neo-ryddfrydiaeth ond mae
amheuon am y safbwynt gwladwriaeth-ganolog traddodiadol wedi achosi rhai i
gwestiynu os y gall cysylltiadau rhyngwladol yn ei ffurf bresennol oroesi fel
maes academaidd ar wahân.

Ceir dau fath o ymchwil ym maes cysylltiadau rhyngwladol: ymchwil traddodiadol,
ac ymchwil cyfoes (a elwir hefyd yn Wleidyddiaeth Ryngwladol Fesurol
(QIP),[nodyn 4] Astudiaeth Wyddonol Gwleidyddiaeth Ryngwladol (SSIP),[nodyn 5]
neu Interpolimetrics). Mae ymchwil traddodiadol yn ymwneud â natur a nodweddion
unigryw, tra bo ymchwil cyfoes yn ceisio darganfod patrymau a chysylltiadau
cyffredinol rhwng dosbarthiadau o ddigwyddiadau a mathau o endidau. Er
enghraifft, bydd astudiaeth ymchwil traddodiadol yn ymdrin â hanes a datblygiad
polisi tramor yr Unol Daleithiau, tra bydd astudiaeth ymchwil cyfoes yn ymdrin â
mathau o bolisi tramor, megis milwrol neu economaidd.

Un o gysyniadau hanfodol ond dadleuol cysylltiadau rhyngwladol yw
anllywodraeth[nodyn 6] y system ryngwladol (neu'r system ryngwladol anarchaidd),
sef absenoldeb awdurdod canolog i wleidyddiaeth y byd. Nid yw anllywodraeth yn
golygu anhrefn, ond yn hytrach cyflwr ffurfiol y system ryngwladol o ganlyniad i
annibyniaeth pob gwladwriaeth ar ei gilydd. Er bod sefydliadau rhyngwladol megis
y Cenhedloedd Unedig yn bodoli, yn y bôn dim ond gwladwriaethau sydd yn sofran.

Roedd natur anarchaidd y system ryngwladol yn ganolbwynt i lyfr yr ysgolhaig
Hedley Bull, The Anarchical Society, oedd yn manylu ar fodel yr Ysgol Seisnig o
gymdeithas ryngwladol.

Mae academyddion yn anghytuno dros ba elfen o lywodraeth yn union sydd ar goll
yn y system ryngwladol sydd yn ei diffinio fel system anarchaidd. Dywed rhai,
gan ddyfynnu diffiniad Weber o'r wladwriaeth, taw sefydliad canolog gyda
monopoli ar ddefnydd grym sydd ar goll.

Ystyrid grym yn gysyniad canolog i gysylltiadau rhyngwladol, yn enwedig gan yr
ysgol realaidd. Yn ôl realwyr mae grym ar ffurf galluoedd neu adnoddau yn dynodi
nerth gweithredyddion, ac o ganlyniad eu gallu i effeithio ar ddigwyddiadau neu
eu rheoli.

Yn namcaniaeth ac astudiaeth cysylltiadau rhyngwladol safbwyntiau i drefnu
ymchwil a dadansoddiad o'u cwmpas yw lefelau dadansoddi. Yn gyffredinol, ystyrid
bod yna tair lefel dadansoddi: yr unigolyn neu'r lefel iswladwriaethol, y
wladwriaeth, a'r system ryngwladol.

Mae ystyried penderfyniadau o fewn cysylltiadau rhyngwladol yn helpu dadansoddi
ac egluro digwyddiadau. Mae tybiaethau realaidd ar benderfyniadau yn
wladwriaeth-ganolog. Gwelir gwladwriaethau fel gweithredyddion unedol, a'u
llywodraethau'n gwneud dewisiadau rhesymol ar sail cyfrifon grym a buddiannau'r
wlad. Yn ôl realwyr mae penderfyniadau wastad yn ymatebion rhesymol i ysgogiadau
allanol; gellid ystyried ras arfau yn enghraifft nodweddiadol o sefyllfa
benderfynu gweithred-ymateb.

Yn ei lyfr ar argyfwng taflegrau Ciwba, Essence of Decision, gosododd Graham T.
Allison tair model i geisio dadansoddi digwyddiadau yn nhermau'r penderfyniadau
a arweiniodd atynt. Lluniodd model y gweithredydd rhesymol, yn unol â
damcaniaethau disgwyliadau rhesymol, fel esboniad am broses benderfynu
gwladwriaethau gan ddweud bod pob gweithred gan wladwriaeth yn fodd tuag at
ddiwedd. Roedd dau fodel arall Allison yn chwyldroadol. Yn ôl model y broses
gyfundrefnol, nid yw'r wladwriaeth yn unedol ac mae gan wleidyddiaeth
fiwrocrataidd ddylanwad blaenllaw ar benderfyniadau sydd yn adlewyrchu
buddiannau biwrocrataidd yn hytrach na buddiannau'r wlad, ac yn ymateb i
wleidyddiaeth fewnwladol yn hytrach nag ysgogiadau allanol. Yn ôl y model
gwleidyddiaeth lywodraethol, arweinwyr gwleidyddol sy'n gwneud penderfyniadau ac
felly mae eu barnau, personoliaeth, a chefndir ac hefyd natur gwleidyddiaeth a
thrafodaeth yn effeithio ar wneud penderfyniadau.

Mae dynodi penderfynwyr, sef pwy sy'n gwneud penderfyniad ar ran gweithredydd
rhyngwladol, yn amrywio yn ôl cyd-destun. Ac eithrio pan fo gweithredydd yn
unigolyn, megis Ysgrifennydd Cyffredinol y Cenhedloedd Unedig, gall adnabod
penderfynwyr bod yn dasg anodd. Mewn achosion lle cyfangorff yw'r gweithredydd
mae'n bosib y gellid defnyddio dogfennaeth neu fframwaith sy'n dynodi pwrpas a
swyddogaethau'r corff, megis cyfansoddiad, siarter, cyfamod, neu draddodiadau, i
ddynodi pwy yw'r penderfynwyr (yn yr achosion hyn swyddogion gwleidyddol o ryw
fath). Mae presenoldeb fwyfwy grwpiau yn y broses benderfynu yn cymhlethu
cydnabyddiaeth. Mewn cymdeithasau lluosogaethol mae pleidiau gwleidyddol a
charfanau pwyso yn chwarae rhan bwysig, ac mewn rhai systemau mae gan y lluoedd
milwrol rôl flaenllaw.

Y wladwriaeth, neu'r genedl-wladwriaeth, yw'r prif weithredydd o fewn
cysylltiadau rhyngwladol. Yn ôl Cytundeb Montevideo ar Hawliau a Dyletswyddau
Gwladwriaethau (1933) mae'n rhaid i wladwriaeth fodloni'r meini prawf canlynol:
poblogaeth barhaol, tiriogaeth ddiffinedig, a llywodraeth sydd â'r gallu i reoli
ei thiriogaeth ac i gynnal cysylltiadau â gwladwriaethau eraill. Mae'r olaf o'r
rhain yn ffurfio a chynnal y system ryngwladol o wladwriaethau sydd yn cydnabod
ei gilydd ac yn rhyngweithio a'i gilydd, neu'r gymuned ryngwladol.

Mae gwladwriaethau yn bersonoliaethau cyfreithiol yng nghyfraith ryngwladol, ac
wedi dominyddu gwleidyddiaeth ryngwladol am dros bedair ganrif, gyda Heddwch
Westfalen ym 1648 yn cadarnhau y system ryngwladol fodern o wladwriaethau sofran
ac annibynnol gyda chydraddoldeb cyfreithiol. Yn bresennol mae tua 200 o
wladwriaethau yn y byd, rhai ohonynt yn ficrowladwriaethau.

Er eu nifer a'u pwysigrwydd a dominyddiaeth barhaol yng nghysylltiadau
rhyngwladol, dadleua rhai bod yr hen drefn realaidd wladwriaeth-ganolog yn
trawsnewid wrth i fwy o sylw droi at weithredyddion anwladwriaethol,
cyd-ddibyniaeth, globaleiddio, a llywodraethiant byd-eang.

Un o'r offer a ddefnyddir gan wladwriaeth i weithredu ei pholisi tramor yw
diplomyddiaeth. Mae'n ymwneud â thrafod rhwng gwladwriaethau ac yn yr ystyr hon
nid yn unig yw'n offeryn gwladwriaethol ond hefyd yn sefydliad o'r system
wladwriaethau ei hunan.

Mae disgyblaeth economi wleidyddol ryngwladol (IPE)[nodyn 7] yn ystyried
gwleidyddiaeth ryngwladol ac economeg ryngwladol ynghlwm wrth ei gilydd, ac
felly yn pwysleisio materion economaidd wrth drafod cysylltiadau rhyngwladol.

Unrhyw endid sydd yn chwarae rhan mewn cysylltiadau rhyngwladol yw gweithredydd.
Defnyddir y term yn eang yn yr oes fodern gan ei fod yn osgoi cyfyngiadau'r term
gwladwriaeth ac yn cydnabod bod nifer o endidau bellach yn dylanwadu ar
gysylltiadau rhyngwladol a bod yr hen safbwynt gwladwriaeth-ganolog wedi newid.
Mae gweithredyddion yn cynnwys gwladwriaethau sofran, unigolion, mudiadau,
cwmnïau trawswladol, sefydliadau anlywodraethol (NGOau), sefydliadau
goruwchgenedlaethol, sefydliadau rhynglywodraethol (IGOau), a sefydliadau
rhyngwladol eraill sy'n cynrychioli wahanol wladwriaethau (sydd yn debyg iawn i
IGOau ond yn gyfreithiol wahanol).

Mae mater rhyngwladol yn tynnu sylw'r rhai sydd yn weithredol o fewn
cysylltiadau rhyngwladol yn ogystal â'r rhai sydd yn ei astudio, ac hefyd yn
galw am ddefnydd adnoddau o ryw ffurf gan weithredyddion. Y deipoleg gyntaf i
ddosbarthu materion gwleidyddol oedd yn nhermau mewnwladol neu ryngwladol, dull
gwladwriaeth-ganolog oedd yn gydnaws â chydweddiad y peli biliards. Ehangwyd ar
hyn trwy geisio gwahanu materion i gategorïau gwleidyddiaeth uchel ac isel, lle
nad yw materion "uchel" o reidrwydd yn y materion pwysicaf ond y materion sydd
yn pennu'r amgylchedd i faterion "isel" ddigwydd. Gwleidyddiaeth uchel, felly,
yw sicrhau diogelwch cenedlaethol a chynnal yr amgylchedd ddiplomyddol
ryngwladol. Caiff y ddau ddosbarthiad hyn eu herio'n fwyfwy. Ystyrid bod nifer o
faterion, yn enwedig yn wyneb globaleiddio, yn pontio'r meysydd mewnwladol ac
rhyngwladol ac felly'n amhosib eu categoreiddio yn ôl y deipoleg gyntaf. Yn ail
dadleua rhai bod y dosbarthiad uchel-isel yn annefnyddiol gan bod rhai
digwyddiadau "isel" yn peri cymaint o fygythiad â digwyddiadau milwrol neu
ddiplomyddol. Er enghraifft, i Zaire roedd argyfwng ffoaduriaid y Llynnoedd Mawr
yn gymaint o fygythiad i ddiogelwch y wladwriaeth ag os oedd y miliynau o
ffoaduriaid o Rwanda a Bwrwndi yn fyddin ymosodol. Bellach ni cheir cymaint o
bwyslais ar ddosbarthu materion rhyngwladol yn ôl eu math.

Armstrong, David (2008). "The evolution of international society", gol. Baylis,
John; Smith, Steve; ac Owens, Patricia: The Globalization of World Politics.
Gwasg Prifysgol Rhydychen

Brown, Chris (2002). Sovereignty, Rights and Justice: International Political
Theory Today. Polity Press

Brown, Chris ac Ainley, Kirsten (2009). Understanding International Relations.
Palgrave Macmillan

Burchill, Scott a Linklater, Andrew (2009). "Introduction", Theories of
International Relations. Palgrave Macmillan

Dunne, Tim a Schmidt, Brian C. (2008). "Realism", gol. Baylis, John; Smith,
Steve; ac Owens, Patricia: The Globalization of World Politics. Gwasg Prifysgol
Rhydychen

Evans, Graham a Newnham, Jeffrey (1998). The Penguin Dictionary of International
Relations. Penguin

Guzzini, Stefano (2005). "Power", gol. Griffiths, Martin: Encyclopedia of
International Relations and Global Politics. Routledge

Hurd, Ian (2005). "Anarchy", gol. Griffiths, Martin: Encyclopedia of
International Relations and Global Politics. Routledge

Nicholson, Michael (2002). International Relations: A Concise Introduction.
Palgrave Macmillan

White, Brian; Little, Richard; a Smith, Michael (2005). "Issues in World
Politics", gol. White, Brian; Little, Richard; Smith, Michael: Issues in World
Politics. Palgrave Macmillan

Zinnes, Dina A. (1976). Contemporary Research in International Relations. The
Free Press



https://cy.wikipedia.org/wiki/Cyfraith_Hywel

Yn ôl traddodiad, rhoddwyd trefn ar yr hen gyfreithiau Cymreig yn amser y brenin
Dyfnwal Moelmud yn gyntaf yn y cyfnod 400-500 CC a cyfeirir at y rhain fel
Cyfreithiau Moelmud. Yna fe'i diweddarwyd gan Hywel Dda a cyfeirir at y rhain
fel Cyfraith Hywel.

Yn ôl rhaglithau y llawysgrifau cyfreithiol,daeth cyfreithwyr a chlerigwyr o bob
cŵr o Gymru ynghyd yn Hendy-gwyn ar Dâf i gasglu, diwygio, dileu a chreu
cyfreithiau newydd. Gan na ellir dyddio unrhyw lawysgrif o’r gyfraith i amser
Hywel Dda, ystyrir bod cysylltu ei enw gyda’r cyfreithiau yn rhoi awdurdod
iddynt yn ystod y canol oesoedd.

Elfen bwysig yn y gyfraith ar gyfer Hanes Cymru oedd y gyfraith a oedd yn
pennu etifeddiaeth. Roedd gan bob mab cydnabyddedig hawl i gyfran o eiddo’r tad.
Bu hyn yn arwyddocadol ar gyfer tywysogion y Cymry, gan ei fod yn golygu bod
teyrnasoedd yn cael eu rhannu'n gyson heb obaith am undod parhaol. Roedd hyn yn
wahannol i deyrnas brenin Lloegr, lle’r etifeddai’r mab hynaf y deyrnas gyfan.

Nid oes unrhyw lawysgrif ar gael sy’n dyddio i gyfnod Hywel ei hun, ac roedd y
gyfraith yn cael ei diweddaru'n gyson. Nid yw ysgolheigion yn cytuno pa un oedd
iaith wreiddiol y fersiynau ysgrifenedig o’r cyfreithiau: Cymraeg ynteu Lladin.
Yn y Gymraeg yr ysgrifenwyd y cofnod Surexit yn Llyfr Sant Chad. Cofnod yw hwn o
ganlyniad achos cyfreithiol yn dyddio o’r 9g. Er nad yw’n llyfr cyfraith fel y
cyfryw mae’n dangos fod yr iaith Gymraeg yn cael ei defnyddio ar gyfer materion
cyfriethiol yr adeg honno.

Y llawysgrifau cynharaf sydd wedi goroesi yw Peniarth 28, sydd wedi ei
ysgrifennu yn Lladin ond yn ôl y farn gyffredinol yn gyfieithiaid o detun
gwreiddiol Cymraeg, a Pheniarth 29, Y Llyfr Du o'r Waun, wedi ei ysgrifennu yn
Gymraeg. Credir fod y rhain yn dyddio o ddechrau neu ganol y 13g. Cadwyd nifer
fawr o lawysgrifau cyfraith, yn bennaf yn Gymraeg ond rhai yn Lladin, yn dyddio
rhwng y cyfnod yma a’r 16g. Heblaw'r fersiynau llawn, ceir testunau byrrach, y
credir eu bod wedi eu bwriadu i farnwyr eu defnyddio wrth eu gwaith. Barn
gyffredinol ysgolheigion yw eu bod oll yn disgyn i dri prif ddosbarth, Llyfr
Cyfnerth, Llyfr Blegywryd a Llyfr Iorwerth. Credir fod llawysgrifau Cyfnerth yn
dod o ardal Rhwng Gwy a Hafren, efallai Maelienydd,, ac mae’r gyfraith yn y
fersiynau hyn yn dangos llai o ddatblygiad na’r ddau ddosbarth arall. Credir fod
y fersiwn wreiddiol yn dyddio o’r 12g, pan ddaeth yr ardal yma dan ofalaeth Rhys
ap Gruffudd (Yr Arglwydd), teyrn Deheubarth. Cysylltir y fersiwn wreiddiol o
lawysgrifau Blegywryd a Deheubarth ei hun, ac mae’n dangos rhywfaint o ddylanwad
eglwysig. Credir bod y fersiwn wreiddiol o lawysgrifau Iorwerth yn cynrychioli’r
gyfraith oedd mewn grym yng Ngwynedd yn ystod teyrnasiad Llywelyn Fawr yn rhan
gyntaf y 13g, wedi ei datblygu gan y cyfreithiwr Iorwerth ap Madog. Ystyrir mai
Iorwerth yw’r fersiwn mwyaf datblygedig o’r gyfraith, er bod thai elfennau
hynafol. Credir bod y fersiwn yn Llyfr Colan yn addasiad o fersiynau Llyfr
Iorwerth, hefyd yn dyddio o’r drydedd ganrif ar ddeg, ac mae Llyfr y Damweiniau
yn gasgliad o achosion cyfeithiol sy’n gysylltiedig â Llyfr Iorwerth yn
wreiddiol. Nid oes llawysgrif o Bowys wedi goroesi, er bod Llyfr Iorwerth yn
nodi lle mae’r gyfaith ym Mhowys yn wahanol i Wynedd.

Gan fod pob un o’n llawysgrifau’n dyddio o ganrifoedd diweddarach na chyfnod
Hywel, ni ellid defnyddio’r gosodiad yma ar gyfer dyddio’r digwyddiad dan sylw.
Dangosodd yr Athro Huw Pryce ei bod hi’n hynod o debygol i’r rhaglith gael ei
ddatblygu mewn ymateb i ymosod ar Gyfraith y Cymry gan swyddogion yr Eglwys ac
Uchelwyr oedd yn dymuno hawliau tebycach i Eglwyswyr ac Uchelwyr Lloegr. Wrth
drafod cysylltiad Hywel â’r gyfraith, awgryma K.L. Maund:

Y gorau a ellid ei ddweud am gysylltiad Hywel â’r gyfraith yw bod cof poblogaidd
amdano’n diwygio’r cyfreithiau. Dywedir i frenhinoedd eraill newid y cyfreithiau
yn ddiweddarach, er enghraifft Bleddyn ap Cynfyn, brenin Gwynedd a Powys yn yr
11g.

Gellid olrhain rhywfaint o ddeunydd cyfreihtiol, fel Saith Esgobty Dyfed, i
gyfnod cynnar. Gellid cymharu rhywfaint o’r defnydd cynnar hwn gyda hen
gyfriethiau Iwerddon. Nodir nifer o ddylanwadau'r gyfraith Rufeinig ar gyfraith
Hywel gan Watkin, ac awgryma fod ychydig o dystiolaeth o barhad o gyfnod y
Rhufeiniaid yng Nghymru, yn enwedig yn Llyfr Cyfnerth. Ceir hefyd ddylanwadau
Gwyddelig ac Eingl-Sacsonaidd. Yn ôl Watkin, gall fod gwereiddiau "cyfran" fel
dull o etifeddu tir yn mynd yn ôl i Oes yr Haearn.

Delio a hawliau a dyletswyddau y brenin a swyddogion ei lys y mae’r rhan gyntaf
o’r cyfreithiau. Disgrifir hwynt yn ôl trefn eu pwysigrwydd; yn gyntaf y brenin,
yna’r frenhines a’r edling, y gŵr oedd wedi ei ddewis i deyrnasu ar ôl y brenin.
Dilynir hwy gan swyddogion y llys; nodir pedwar ar hugain o’r rhain yn y rhan
fwyaf o’r llawysgrifau: Penteulu, Offeiriad teulu, Distain, Ynad Llys, Hebogydd,
Pen-gwastrawd, Pen-cynydd, Gwas ystafell, Distain brenhines, Offeiriad
brenhines, Bardd teulu, Gostegwr llys, Drysor neuadd, Drysor ystafell, Morwyn
ystafell, Gwastrawd afwyn, Canhwyllydd, Trulliad, Meddydd, Swyddwr llys, Cog,
Troedog, Meddyg llys a Gwastrawd afwyn brenhines. Nodir dyletswyddau a hawliau
pob un o’r rhain.

Defnyddir nifer o dermau cyfreithiol. Gallai sarhad olygu anaf neu anfri ar
berson, neu’r taliad oedd yn ddyledus iddo fel iawndal am yr anaf neu’r anfri.
Roedd maint y sarhad yn amrywio yn ôl statws y person oedd wedi ei effeithio, er
enghraifft roedd sarhad y frenhines neu’r edling yn draean sarhad y brenin.
Telid galanas i deulu person a lofruddiwyd gan y llofrudd a’i deulu; roedd y
galanas yn dair gwaith y sarhad, er y gallai’r llofrudd orfod talu sarhad hefyd.
Gellid cosbi camweddau llai trwy ddirwy; roedd y term "dirwy" yn cael ei
ddefnyddio ar gyfer taliad am drosedd gweddol ddifrifol, tra’r oedd "camlwrw" yn
daliad llai lle nad oedd y trosedd yn un mawr. Telid ebediw i’r arglwydd ar
farwolaeth un o’i ddeiliaid.

Adlewyrchir tarddle daearyddol y gwahanol fersiynau yn y safle gymharol a roir i
deyrnoedd y gwahanol deyrnasoedd. Yn Llyfr Iorwerth, cyhoeddir blaenoriaeth
brenin Aberffraw, canolfan Teyrnas Gwynedd, dros y gweddill, tra mae
llawysgrifau Deheubarth yn hawlio o leiaf gydraddoldeb i frenin Dinefwr.

At bwrpas y gyfraith, rhennir cymdeithas Cymru yn dri dosbath, y brenin, y breyr
neu fonheddig, y gwŷr rhydd oedd yn dal tir, a'r taeog. Pedwerydd dosbarth oedd
yr alltud, person o'r tu allan i Gymru oedd wedi ymsefydlu yno. Roedd y rhan
fwyaf o'r taliadau oedd yn ddyledus yn ôl y gyfraith yn amrywio yn ôl statws
gymdeithasol y person.

Yn nhrefn llawr o'r llawysgrifau, mae cyfraith y wlad yn dechrau gyda chyfraith
gwragedd, yn ymdrin a phriodas a rannau'r eiddo petai pâr priod yn gwahanu.
Roedd sefyllfa gyfreithiol merched gan Gyfraith Hywel yn bur wahanol i'r
sefyllfa dan y gyfraith Eingl-Normanaidd. Gellid sefydlu priodas mewn dwy
ffordd. Y dull arferol oedd bod y ferch yn cael ei rhoi i ŵr gan ei thylwyth; y
dull arall oedd y gallai merch fynd ymaith gyda gŵr heb gydsyniad ei thylwyth.
Os digwyddai hyn, gallai'r tylwyth ei gorfodi i ddychwelyd os oedd yn dal i fod
yn wyryf, ond os nad oedd, ni allent ei gorfodi i ddychwelyd. Os oedd y
berthynas rhyngddi hi a'r gŵr yn parhau am saith mlynedd, byddai ganddi wedyn yr
un hawliau cyfreithiol a phetai wedi ei rhoi gan ei thylwyth.

Roedd nifer o daliadau yn gysylltiedig a phriodas. Taliad i arglwydd y ferch pan
gollai ei morwyndod oedd amobr, pa un a ddigwyddai hynny trwy briodas ai peidio.
Taliad i'r ferch gan ei gŵr y bore wedi'r briodas oedd cowyll, yn nodi fod ei
statws wedi newid o fod yn forwyn i fod yn wraig briod. Yr agweddi oedd y rhan o
gyfanswm meddiannau y pâr priod fyddai'n ddyledus i'r wraig petai'r cwpl yn
ymhahanu cyn pen saith mlynedd o'r briodas. Roedd maint yr agweddi yn dibynnu ar
safle gymdeithasol y ferch, ac nid ar werth cyfanswm meddiannau'r pâr. Petai'r
pâr yn ymwahanu wedi bod yn briod am saith mlynedd neu fwy, roedd gan y ferch
hawl i hanner yr eiddo.

Petai gwraig yn darganfod ei gŵr gyda merch arall, roedd ganddi hawl i iawndal o
chwe ugain ceiniog ganddo y tro cyntaf, a punt yr ail dro. Y trydydd tro, byddai
ganddi'r hawl i'w ysgaru. Os oedd gan y gŵr ordderch, roedd gan y wraig yr hawl
i daro'r ordderch heb dalu iawndal, hyd yn oed os byddai hyn yn achosi
marwolaeth yr ordderch. Dim ond am dri peth y caniateid i ŵr guro ei wraig: am
roi'[n anrheg rywbeth nad oedd ganddi'r hawl i'w roi, am gael ei garganfod gyda
dyn arall neu am ddymuno mefl ar farf ei gŵr. Petai yn ei tharo am unrhyw achos
arall, byddai ganddi hawl i gael talu ei sarhad. Petai'r gŵr yn ei darganfod
gyda dyn arall ac yn ei churo, ni fyddai ganddo'r hawl i unrhyw iawndal pellach.

Yn ôl Cyfraith Hywel, nid oedd gan ferched yr hawl i etifeddu tir. Er hynny,
roedd eithriadau, hyd yn oed yn y cyfnod cynnar. Mewn cerdd a ddyddir i hanner
cyntaf yr 11g sy'n farwnad i uchelwr o Ynys Môn o'r enw Aeddon, dywed y bardd
fod tiroedd Aeddon wedi eu hetifeddu gan bedair gwraig oedd wedi dod i'w lys fel
caethion ac wedi ennill ei ffafr.Yn anffodus i'r bardd, nid oeddynt mor hoff o
farddoniaeth ag y bu Aeddon Roedd y rheolau ar gyfer rhannu eiddo symudol pan
fyddai un o'r pâr priod farw yr un fath i'r ddau ryw. Rhennid yr eiddo yn ddwy
ran gyfartal, gyda'r partner byw yn cael un hanner, a'r person oedd yn marw yn
rhydd i rannu'r hanner arall yn ôl ei (h)ewyllys.

Mae'r dull yna o rannu tir, "cyfran" yn y cyfreithiau Cymreig, yn debyg i'r
arfer yn Iwerddon. Byddai'r mab ieuengaf yn rhannu'r tir, yna'r mab hynaf yn
dewis ei ran ef yn gyntaf, ac wedyn y gweddill, gan orffen gyda'r ieuengaf. Os
oedd mab wedi marw o flaen ei dad, byddai ei ran ef yn mynd i'w feibion. Ni
allai merched eifeddu tir fel rheol, er fod cofnod o achos yn Llancarfan lle
cofnodir rhannu'r tir rhwng dau frawd a chwaer. Wedi marwolaeth yr olaf o'r
meibion, byddai'r "tir gwelyawc" yn cael ei rannu eto, gyda wyrion y perchennog
cyntaf yn cael rhannau cyfartal. Ar farwolaeth yr olaf o'r wyrion, rhennid y tir
eto rhwng y gor-wyrion. Dywedir yn aml fod y system yma yn arwain at leihau'r
maint o dir a ddelid gan unigolion dros y cenedlaethau, ond fel y nodir gan
Watkin, nid yw hyn yn wir oni bai fod y boblogaeth yn cynyddu'n gyflym a nifer o
feibion yn dilyn pob tad. Araf iawn oedd tŵf y boblogaeth yn y Canol Oesoedd.

Disgrifir "dadannudd" hefyd; sef gweithred mab yn hawlio tir a oedd wedi bod yn
eiddo ei dad. Cyfyngid ar hawl y tirfeddiannwr i drosglwyddo ei dir i eraill;
dim ond dan amgylchiadau neilltuol a chyda chaniatad yr eifeddion y gellid
gwneud hyn. Gyda chydsyniad ei arglwydd a'r tylwyth, gallai'r tirfeddiannwr
ddefnyddio system "prid". Trosglwyddid y tir i berson arall, y "pridwr" am
gyfnod o bedair blynedd, ac os nad oedd y tir wedi ei hawlio yn ô gan y
tirfeddiannwr neu ei etifeddion ymhen y pedair blynedd, gellid adnewyddu'r prid
am gyfnod o bedair blynedd ar y tro hen gyfyngiadau pellach. Wedi pedair
cenhedlaeth, byddai'r tir yn dod yn eiddo'r meddiannydd newydd.



https://cy.wikipedia.org/wiki/Cyfiawnder

Cysyniad ym meysydd cyfreitheg, athroniaeth wleidyddol a moeseg yw cyfiawnder
sy'n ymwneud â thrin person yn deg, yn foesol, ac yn amhleidiol. Yr ystyr
athronyddol yw cymesuredd briodol rhwng haeddiant yr unigolyn a'r pethau drwg a
da mae'r unigolyn yn ei dderbyn. Mae cyfiawnder yn gysyniad sylfaenol o fewn y
rhan fwyaf o systemau cyfreithiol gan ddilyn gwerthoedd a thraddodiadau
cymdeithasol. Mae cyfiawnder cymdeithasol yn crybwyll trefn gyfiawn y tu allan
i'r llysoedd barn. Ystyrir cyfiawnder yn nodwedd neu amcan hanfodol i'r
wladwriaeth. O safbwynt y pragmatydd, cyfiawnder yw'r enw am ganlyniad teg. Yn
ei gyd-destun crefyddol, cydymffurfio â deddf Duw yw ystyr cyfiawnder sy'n
cynnwys uniondeb rhwng dyn a'i gymydog.

Syniadaeth Aristotlys sy'n sail i'r mwyafrif o drafodaethau Gorllewinol am
gyfiawnder. Disgrifiodd natur rinweddol a dibenyddol cyfiawnder. Aeth meddylwyr
ers hynny i'r afael â chyfiawnder drwy wahanol ddulliau ac agweddau, ac yn
adlewyrchu amryw o ideolegau a systemau meddwl. Pwysleisiodd rhinwedd cyfiawnder
gan nifer o ddilynwyr Aristotlys a cheidwadwyr. Datblygodd Immanuel Kant
athroniaeth dyletswyddeg a'r gorchymyn diamod: rheol foesol mae'n rhaid i bawb
ufuddhau iddi er gwaethaf y cymhelliad neu'r canlyniad. Dadleuodd y
defnyddiolwyr cyntaf, Jeremy Bentham a John Stuart Mill, taw'r lles cyffredin
yw'r unig ystyriaeth parthed cyfiawnder. Lluniodd John Rawls yr egwyddor
wahaniaethol, sy'n gosod tegwch yn sail i'w drefn gyfiawnder. Nod syniadau
rhyddfrydol a chymunedol megis gwaith Rawls yw ceisio gwrthbwyso'r effaith sydd
gan ffawd economaidd a grym gwleidyddol ar ein cymdeithas. Gwrthodwyd hyn gan
rhyddewyllyswyr megis Robert Nozick: rhyddid yr unigolyn a hunanberchenogaeth yw
sail cymdeithas ac felly'r drefn gyfiawnder yn ôl nhw.

Ceir nifer o fathau o gyfiawnder mewn penydeg a damcaniaeth gyfreithiol. Atal
ail-droseddu yw amcan cyfiawnder adferol, a thrin y drosedd o safbwynt y
dioddefwr a'r gymuned yn hytrach na'r wladwriaeth. Pwrpas y system gyfiawnder yw
i gosbi'r drwgweithredwr yn ôl cyfiawnder dialgar.



https://cy.wikipedia.org/wiki/Cwmni_Recordiau_Sain

Cwmni recordio a sefydlwyd yn 1969 gan Dafydd Iwan, Huw Jones, a Brian Morgan
Edwards yng Nghaerdydd yw Cwmni Recordiau Sain.

Ceir sawl is-gwmni neu label gan gynnwys Crai, a sefydlwyd yn 1988 ac a
gyhoeddodd gerddoriaeth Yr Anhrefn, Mike Peters a Big Leaves, yn ogystal â
chyfres Crai Tecno gan artistiaid cerddoriaeth ddawns.

Prif Weithredwr Sain ydy Dafydd Roberts a fu'n aelod blaenllaw o Ar Log ers 1976
a Brân cyn hynny.

Y sengl cyntaf i'r cwmni ryddhau oedd Dŵr gan Huw Jones yn Hydref 1969, cân am
foddi Cwm Tryweryn.

Symudwyd swyddfa'r cwmni o 62 Heol Ninian, Parc y Rhath, Caerdydd i Landwrog,
ger Caernarfon, yn 1970 er mwyn i'r cwmni fod yn nes i'r gynulleidfa Gymraeg ac
fel rhan o'r mudiad i ddechrau busnesau yn y Gymru Gymraeg wledig. Roedd y ddau
gyfarwyddwr gweithredol, Huw Jones a Dafydd Iwan, hefyd yn awyddus i godi eu
plant mewn ardal Gymraeg, a sefydlodd y naill yn Llandwrog a'r llall yn y
Waunfawr.

Yn 1973 symudodd y cwmni i Stad Ddiwydiannol Pen-y-groes, a dechrau cyflogi
staff ychwanegol. Recordiau sengl ac EP oedd yr unig gynnyrch hyd yn hyn, ond yn
awr dechreuwyd cynhyrchu recordiau hir. O ran y deunydd, roedd y pwyslais o hyd
ar ganu'r ifanc, canu pop, canu gwerin a phrotest.

Yn 1975 agorwyd stiwdio gyntaf SAIN ar fferm Gwernafalau ger Llandwrog, ac
ymunodd Hefin Elis â'r staff fel cynhyrchydd.

1975 - 1979 oedd "cyfnod aur" Stiwdio Gwernafalau, gyda dros 100 o recordiau hir
yn dod o'r stiwdio 8-trac. Erbyn hyn, yr oedd nifer o grwpiau roc a gwerin wedi
dechrau yng Nghymru, a bandiau fel Edward H. Dafis wedi rhoi i ieuenctid Cymru
eu "diwylliant roc" eu hunain. Artistiaid amlwg y cyfnod hwn ar label SAIN oedd
Hergest a Delwyn Siôn, Geraint Jarman, Heather Jones, Meic Stevens, Tecwyn Ifan,
Mynediad am Ddim ac Emyr Huws Jones, Endaf Emlyn, Injaroc, Brân, Shwn, Eliffant,
Ac Eraill a Sidan.

Roedd Dafydd Iwan yn parhau i ddenu tyrfaoedd gyda'i ganeuon personol
gwleidyddol, a SAIN yn parhau i fod â chysylltiad amlwg â'r deffroad
cenedlaethol a diwylliannol-ieithyddol a ddechreuodd yng Nghymru yn y 1960au.
Roedd nifer o artistiaid SAIN yn canu am bynciau gwleidyddol a chenedlaethol
Cymreig, ac hefyd yn flaenllaw yn y mudiad cenedlaethol gwleidyddol. Enillodd
Plaid Cymru ei seddau cyntaf yn San Steffan yn 1966 (Gwynfor Evans yng
Nghaerfyrddin) a 1974.

Trebor Edwards a Hogia'r Wyddfa oedd y ddau enw mwyaf poblogaidd yn y canu
"canol-y-ffordd", yn ogystal â grwpiau eraill fel Hogia Llandegai a Tony ac
Aloma. Gwerthiant recordiau'r artistiaid hyn, a recordiau corau meibion, oedd
asgwrn cefn y cwmni.

Agorwyd Stiwdio SAIN, gydag offer 24-trac ar ei safle bresennol yn 1980. Ar y
pryd, yr oedd hi gyda'r mwyaf modern o'i bath yn Ewrop, ac yr oedd gan y cwmni
hefyd Stiwdio Deithiol 8-trac. Symudwyd y swyddfeydd o Ben-y-groes i'r un safle
â'r Stiwdio yn 1982. Erbyn hyn yr oedd 15 o bobl yn gweithio'n amser-llawn i'r
cwmni.

Aeth Huw Jones i fyd y teledu yn fuan ar ôl sefydlu'r stiwdio newydd, a bu'n
gyfrifol am sefydlu cwmni adnoddau Barcud a chwmni cynhyrchu Tir Glas ar gyfer
sianel deledu newydd S4C. Yn fuan wedyn, wedi 10 mlynedd gynhyrchiol, aeth Hefin
Elis yntau i fyd y teledu , er iddo barhau i gynhyrchu recordiau i SAIN.

Cymerwyd lle Hefin Elis fel cynhyrchydd staff gan Gareth Hughes Jones, ac yna
gan Emyr Rees. Cynhyrchwyr eraill a fu'n gyfrifol am rai o recordiau SAIN yw
Tudur Morgan, Les Morrison, Simon Tassano, Donal Lunny, Euros Rhys, Steffan
Rees, Gareth Glyn, Geraint Cynan, Myfyr Isaac, Annette Bryn Parri, a'r diweddar
Gareth Mitford Williams.

Yn 1987, agorwyd Stiwdio 2 yng Nghanolfan SAIN, sydd bellach â'r gallu i olygu'n
ddigidol, a chynhyrchu Cryno-Ddisgiau. Mae llawer o waith aml-gyfryngol yn
digwydd yno bellach, wrth i SAIN ddatblygu cysylltiadau â'r byd teledu, ffilm a
fideo.

Yn Rhagfyr 2012 cyhoeddwyd fod y cwmni ar werth. Maent am sicrhau y cedwir y
cwmni yn weithredol fel ag y mae, ac am osgoi gwerthu i rywun fyddai ond a
diddordeb yn yr ôl-gatalog a'r hawlfreintiau. Ond cyhoeddwyd yn Rhagfyr 2015 na
fyddai'r cwmni yn cael ei werthu wedi'r cyfan a byddai'r cwmni yn datblygu ap
ffrydio cerddoriaeth "ApTon" ar gyfer cerddoriaeth Gymraeg.



https://cy.wikipedia.org/wiki/Cromosom

Llinyn DNA a geir yng nghnewyllyn y gell yw cromosom. Mae'n cynnwys bron y cyfan
o gôd genetig organeb byw. Nid yw fel arefr i'w ganfod ar ei ben ei hun; yn
hytrach fe'i ceir wedi lapio ei hun o gwmpas y 'niwcleosôm', sef casglaid o
brotinau, ac sy'n cynnwys histonau. Yn ystod mitosis (rhaniad cell) mae'n bosib
gweld cromosomau gyda chymorth meicroscop.

Yn y cromosom dynol ceir 23 pâr o gromosomau, cyfanswm 46 cromosom. Mewn gametau
(sbermau a ŵyau) dynol mae 23 cromosomau.

O'r Groeg y daw'r gair "cromosom" (chromosome): χρῶμα (chroma, "lliw") a σῶμα
(soma, "corff").

Mae'n ddigon hawdd staenio chromatin a chromosomau. Drwy wneud hyn, daeth
Virchow a Bütschli i fod ymhlith y gwyddonwyr cyntaf i adnabod y strwythur
iconic a adnabyddwn heddiw fel y cromosom. Ond Heinrich Wilhelm Gottfried von
Waldeyer-Hartz, a fathodd y gair, gan gyfeirio at "cromatin" wrth wneud hynny,
gair a oedd wedi'i fathu gan Walther Flemming ychydig cyn hynny.

Mewn cyfres o arbrofion a gychwynwyd yng nghanol y 1880au, dangosodd Theodor
Boveri mai'r cromoson yw fector etifeddeg. Dangosodd ddau egwyddor: dilyniant
cromosomau a'u hunigolrwydd; roedd yr ail o'r rhain yn gysyniad cwbwl newydd.
Awgrymodd Wilhelm Roux fod y cromosom yn cario llwyth genetig, gwahanol ac
ymchwiliodd i fewn i'r cysyniad hwn, a'i brofi. Ychwanegodd at ei ddarganfyddiad
y wybodaeth a oedd newydd gael ei ailddarganfod, sef gwaith Gregor Mendel, a
chyhoeddodd fod cysylltiad agos rhwng rheolau etifeddeg ac ymddygiad y cromosom.



https://cy.wikipedia.org/wiki/Creulondeb_i_anifeiliaid

Mae creulondeb i anifeiliaid yn cyfeirio at achosi dioddefaint neu niwed diangen
i anifail.

Yn Awstralia, mae nifer o daleithiau wedi cyflwyno deddfau sy'n gwahardd
crelondeb tuag at anifeiliaid. Fodd bynnag, caiff ei ddadlau nad yw'r deddfau
hyn yn ymestyn i anifeiliaid cynnyrch. Tra bod yr heddlu yn gyfrifol am
weithredu'r deddfau hyn ac am ddwyn achosion gerbron y llys, mewn nifer o
daleithiau mae gan swyddogion yr RSPCA ac elusennau hawliau anifeiliaid eraill
hawl i ymchwilio a dwyn achosion o greulondeb i anifeilaid gerbron y llys.

Ers 2006 nid oedd unrhyw ddeddfau yn Ngweriniaeth Pobl Tsieina yn ymwneud â
chreulondeb i anifeilaid Mewn rhai taleithiau megis Fuzhou, gall swyddogion
rheoli anifeiliaid ladd unrhyw gi sydd heb berson ganddo yn syth.

Ym Mecsico, mae deddfau i atal creulondeb i anifeiliaid yn dechrau cael eu
gweithredu'n araf. Mae Deddf Amddiffyn Anifeilaid y Rhanbarth Ffederal yn eang
ac yn seiliedig ar wahardd "dioddefaint diangen". Mae'r ddeddf yn amrywio o
wahardd myfyrwyr ysgol uwchradd ac iau rhag dyrannu anifeiliaid i nodi bod
perchennog anifail yn gorfod darparu gofal meddygol i anifail sydd ei angen.
Ceir cyfreithiau tebyg yn y mwyafrif o daleithiau. Fodd bynnag caiff y
deddfwriaeth ei anwybyddu'n agored gan nifer o'r cyhoedd a'r awdurdodau; mae
pwysigrwydd deddfwriaeth er mwyn amddiffyn anifeilaid yn datblygu'n araf iawn yn
y wlad.

Yn y Deyrnas Unedig, mae creulondeb tuag at anifeilaid yn drosedd a gellir ei
gosbi gyda dirwy neu garcharu am hyd at bum mlynedd. Ar y 15fed o Chwefror, 1911
cyflwynodd Tŷ'r Cyffredin y ddeddf Amddiffyn Anifeilaid ar ran y Royal Society
for the Prevention of Cruelty to Animals (RSPCA). Y gosb fwyaf ar y pryd oedd 6
mis o lafur caled a dirwy o 25 punt.

Deddf Lles Anifeiliaid 2006 ydy'r darn pwysicaf o ddeddfwriaeth am y pwnc hwn
yng ngwledydd Prydain erbyn hyn.

Yn yr Unol Daleithiau mewn rhai taleithiau megis Massachusetts ac Efrog Newydd,
gellir apwyntio swyddogion arbennig er mwyn rhoi'r gyfraith yn gwahardd
crelondeb i anifeiliaid mewn grym. Mae "Brute Force: Animal Police and the
Challenge of Cruelty" gan Arnold Arluke yn astudiaeth ethnograffig o'r
swyddogion creulondeb i anifeiliaid hyn.

Yn 2004, cynigiodd deddfwr o Fflorida waharddiad ar "greulondeb i wartheg," gan
nodi: "A person who, for the purpose of practice, entertainment, or sport,
intentionally fells, trips, or otherwise causes a cow to fall or lose its
balance by means of roping, lassoing, dragging, or otherwise touching the tail
of the cow commits a misdemeanor of the first degree."

Fodd bynnag, dylid nodi hefyd yn yr Unol Daleithiau fod cropio clustiau, docio
cynffonau, chwaraeon rodeo a gweithgareddau eraill sy'n cael eu hystyried mewn
gwledydd eraill yn cael eu derbyn. Os ydynt yn cael eu dilyn i fyny, mae'r
cosbau am greulondeb i anifeilaid yn fach iawn. Ar hyn o bryd, mae 44 allan o'r
50 talaith wedi cyflwyno cosbau troseddol am fathau penodol o greulondeb tuag at
anifeiliaid. Fodd bynnag, yn y rhan fwyaf o daleithiau ystyrir creulondeb tuag
at anifeilaid fel trosedd cymharol fechan. Mewn un achos diweddar yn California,
gallai troseddwr a ddyfarnwyd yn euog o greulondeb i anifeilaid fod wedi cael ei
ddedfrydu mewn theori i 25 mlynedd i fywyd yng ngharchar yn seiliedig ar y
gyfraith tair-ergyd, sy'n cynyddu'r cyfnod yng ngharchar yn seiliedig ar record
troseddol blaenorol y troseddwr



https://cy.wikipedia.org/wiki/Cosmetigau

Math o ddarpariaeth megis trwyth, eli neu bowdwr a roir ar y corff i'w decáu,
dieithrio, glanhau, cyflyru neu warchod yw cosmetigau neu gosmetigion.
Cosmetigau sy'n lliwio'r croen yw colur, neu weithiau mecyp, ac felly paentio
neu liwio rhannau'r corff, gan amlaf y wyneb, y dwylo neu'r traed, mewn patrymau
a lliwiau sy'n perthyn i normau diwylliannol yw coluro.

Modd o addurno'r corff yw cosmetigau sy'n debyg i ffasiynau dros dro megis
dillad, gemwaith ac arddulliau gwallt yn y synnwyr y gellir ei newid yn hawdd.
Mae hyn yn eu gwneud yn wahanol i ffurfiau newid y corff yn barhaol megis tyllu,
tatŵio a chrafu'r croen. Cystal â bod gan bob diwylliant draddodiadau ei hun o
ddefnyddio cosmetigau. Cymhorthion harddwch yw cosmetigau yn ôl y diffiniad cul,
hynny yw cynnyrch a ddodir ar y corff i wella'r olwg a phwysleisio nodweddion
arbennig. Yn ôl y diffiniad eangach, cynhwysir darpariaethau a ddefnyddir er
rhesymau crefyddol, defodol, meddyginiaethol, ac ar gyfer y theatr. Amrywia
arferion cosmetigau yn eang ar draws y byd a thrwy hanes yn dibynnu ar
draddodiadau, credoau, a ffasiynau. Er i ddynion ddefnyddio cosmetigau ar
adegau, yn yr oes fodern dim ond menywod sy'n eu defnyddio fel rheol.

Glanhau yw'r cam sylfaenol wrth drin y wyneb, ac un o'r moddion symlaf a mwyaf
effeithlon yw dŵr a sebon. Mae hufen glanhau o ddefnydd wrth dynnu colur trwchus
neu os yw'r croen yn sensitif i sebon. Olew yw elfen weithredol hufen croen, ac
mae'n doddydd ac yn gyfuniad o emylsiwn a dŵr. Un o'r cymhorthion harddwch hynaf
yw hufen oer, oedd yn hanesyddol yn cynnwys dŵr a brasterau naturiol megis
bloneg neu olew almon. Heddiw gwneir hufen oer o olew mwynol ac emylsydd sy'n
gwasgaru'r olew mewn dŵr. Pwrpas eli esmwythaol a hufen nos yw i dylino'r croen,
a gadael haen drwchus ar y wyneb dros nos i leihau sychu'r croen.

Defnyddir hufen dwylo i atal neu leihau'r sychder a'r garwedd a geir o ganlyniad
i gynnyrch glanhau'r tŷ a'r tywydd. Mae hufen dwylo yn debyg i hufen wyneb gan
ei fod yn hydradu'r croen ac yn gosod haen olew sy'n lleihau'r maint o ddŵr a
gollir tra bo prosesau naturiol y corff yn gwella cyflwr y croen.

Yn hanesyddol, gwedd olau a ddymunir gan ferched ffasiynol, gan yr oedd wyneb â
lliw haul yn awgrymu taw gwerinwraig yn gweithio yn y caeau trwy'r dydd oedd y
ferch. Mewn achosion eithriadol buont yn gwaedu eu hunain i gael croen gwelw,
ond fel arfer colur gwyn a ddefnyddir i oleuni'r bochau. Nid oedd y colur o
reidrwydd yn saffach, gan yr oedd yn cynnwys cemegion niweidiol megis plwm
ocsid. Ar adegau eraill, gan gynnwys yr oes fodern, bochau cochion sy'n
ffasiynol fel arwydd o iechyd da a hoen ieuenctid. Ar fyr rybudd, pinsio'r
bochau oedd yr arfer i ddod â lliw gwridog iddynt, ond powdwr wyneb coch a
ddefnyddid wrth y bwrdd ymbincio.

Wrth liwio'r wyneb gan fenywod yn yr oes fodern, dilynir trefn o golur sylfaen,
powdwr wyneb, a gruddliw. Hufen di-liw yw'r colur sylfaen clasurol, sef emylsiwn
olew-mewn-dŵr sy'n cynnwys 15% asid stearig, a rhan fechan o'r asid wedi ei
seboneiddio (hynny yw, ei throsi'n ffurf grisialog) er mwyn rhoi sglein. Nid
yw'r fath hufen yn gadael caen seimllyd ar ei ôl, ond yn rhoi sylfaen lefn a
glynol ar gyfer powdwr wyneb. Gosodir y powdwr ar ben y colur sylfaen gan greu
golwg melynbinc. Ymhlith y cynhwysion sy'n creu powdwr wyneb da mae talc, sy'n
ei wneud yn hawdd ei daenu; sialc neu gaolin, sy'n ei alluogi i amsugno
lleithder; magnesiwm stearad, sy'n ei lynu at y croen; sinc ocsid a thitaniwm
ocsid, sy'n ei alluogi i orchuddio'r croen yn drwyadl; ac amryw o bigmentau i'w
liwio. Mae'n bosib ychwanegu rhagor o liw gan ddefnyddio gruddliw neu ruddliw, i
amlygu esgyrn y bochau.

Fel rheol, anhepgor mae cosmetigau'r llygaid wrth goluro'r holl wyneb. Gan eu
bod yn agos iawn i'r llygaid, mae'n rhaid i gynhwysion y cosmetigau hyn fod yn
ddiberygl. Defnyddir masgara i amlygu blew'r amrannau, colur llygaid i liwio'r
amrannau, a phensil linellu i liwio'r aeliau ac ymylon yr amrannau.

Un o'r cosmetigau mwyaf poblogaidd ar draws y byd yw minlliw, neu lipstic, sy'n
lliwio a gweadu'r gwefusau. Sylfaen brasterog sydd i finlliw sy'n solet ond eto
yn taenu'n hawdd. Daw'r lliw gan amlaf o bigment, yn aml coch ond hefyd titaniwm
deuocsid, sef cyfansoddyn gwyn sy'n rhoi gorchudd llachar. Gan ei fod yn
cyffwrdd â'r geg mae'n rhaid i gynhwysion minlliw fod yn hollol saff. Mae'n
debyg taw cysylltiad rhwng y gwefusau a'r gweflau sy'n gyfrifol am atyniad
rhywiol y gwefusau benywaidd, ac felly'r arfer o dynnu sylw at eu lliw a'u
maint. Yn yr 21ain ganrif ceir tri threfn o goluro'r gwefusau: minlliw coch
llachar, sglein gwefusau, neu gyfuniad o'r ddau gynnyrch. Wrth gwrs, ceir hefyd
minlliw o bob lliw arall, ond rhyw arlliw o goch yw'r dewis arferol.

Dyler osgoi sebon wrth olchi'r gwallt, gan ei fod yn gadael haen seimllyd ar ei
ôl. Golchir gyda siampŵau disebon, sydd yn hylifau golchi gydag arogl arbennig.
Ymhlith y cynnyrch sy'n rhoi sglein a maint i wallt mae chwistrell wallt
resinaidd, olew gwallt neu "briliantîn", pomâd, a golchdrwythau a chanddynt sail
alcohol. Defnyddir cyflyrwyr i drin gwallt sydd wedi cael niwed. Newidir ffurf
naturiol gwallt yn syth neu'n donnog gan ddarpariaethau sy'n cynnwys amoniwm
thioglycolat. Gellir newid neu ychwanegu at liw gwallt gan ddefnyddio lliwur
gwallt, neu hydrogen perocsid i liwio'r gwallt yn olau.

Ers talwm dymunir ewinedd hirion gan y fenyw ffasiynol, yn wreiddiol fel symbol
o statws gan nodi nad oedd angen iddi weithio gyda'i dwylo. Tynnir sylw at yr
ewinedd drwy eu lliwio, er enghraifft lliw aur yn yr hen Tsieina. Yn yr oes
fodern mae nifer o fenywod yn dewis gwisgo ffug ewinedd ar gyfer yr achlysur
cymdeithasol, ac ewinedd byrion ar gyfer diwrnod gwaith. Mae nifer o'r rhai sy'n
tyfu eu hewinedd yn hir yn eu lliwio gyda phatrymau a dyluniadau. Estynir maes
celfyddyd ewinedd o isddiwylliannau hyd at y ffasiwn uchaf. I'r menywod sy'n
ystyried yr arfer hon yn ormod, gellir dewis y driniaeth dwylo Ffrengig. Nod yr
arddull hon yw i gadw'r ewinedd yn lân ac yn naturiol, ond hefyd i bwysleisio
blaenau gwynion iddynt. I'r mwyafrif o ferched, trefn syml o'u lliwio gyda
farnis ewinedd a ddilynir. Pob lliw sydd ar gael: y rhai traddodiadol yw coch,
pinc a thryloyw.

Darpariaeth a wneir o ddefnyddiau naturiol a synthetig ac sy'n rhoi arogl yw
persawr. Mae'n bosib i bersawrau pen ucha'r farchnad gynnwys mwy na chant o
gynhwysion.

Croen llyfn, esgyrn bochau uchel, llygaid gloywon, a gwefusau llawn yw'r wedd
fenywaidd a bwysleisir gan y ddelfryd gorfforol fodern ym myd y Gorllewin.
Felly, mae'r drefn goluro arferol yn cynnwys colur sylfaen a cholur cuddio i
leihau rhychau a chuddio brychni haul a brychau eraill ar y croen i wneud y
wyneb edrych yn lân, iach ac ifanc. Dodir powdwr gwrido o dan yr esgyrn boch
mewn haenau sy'n fwyfwy tywyll gan wneud iddynt edrych yn uwch. Defnyddir colur
llygaid, pensil linellu, a masgara i amlinellu a thywyllu'r llygaid. Câi'r
gwefusau eu llinellu a'u lliwio gan roi iddynt wedd lawn a thywyll. Mae'r holl
dechnegau hyn yn pwysleisio prydferthwch ac arwyddion rhywiol y fenyw.

Traddodiadau, gwyliau, defodau crefyddol ac achlysuron arbennig sy'n galw am
golur mewn nifer o ddiwylliannau. Yng Ngogledd Affrica, y Dwyrain Canol a
rhannau o Asia, defnyddir y planhigyn henna i liwio'r croen ar gefnau'r dwylo ar
gyfer priodas. Câi patrymau cywrain eu lliwio ar ddwylo'r briodasferch y noson
cyn y seremoni. Credir i'r patrymau henna gynnwys rhinwedd pur sy'n cadw rhag y
Llygad Drwg.

Oherwydd swyddogaeth colur wrth bwysleisio rhywioldeb y fenyw, mae cysylltiad
hanesyddol rhwng colur trwm â phuteindra sy'n mynd yn ôl i Jesebel yn yr Hen
Destament. Yn Ewrop, roedd gordderchon brenhinol yn Lloegr a Ffrainc yn arwain y
ffasiynau a chafodd eu dilyn gan y puteiniaid llys. Ar ochr draw'r byd,
rhybuddiodd tadau Astecaidd eu merched rhag colur, gan honni taw "creaduresau
digywilydd" oedd y menywod a chanddynt paent ar eu hwynebau a choch ar eu
gwefusau.

Yn draddodiadol, dim ond ychydig o achlysuron diwylliannol sydd i blant goluro:
paentio'r wyneb yn y ffair, gwisg ffansi am bartïon a Nos Galan Gaeaf, a'r cyfle
i ferch chwarae gyda phecyn colur ei mam. Math o ddefod newid byd yw cosmetigau
i'r ferch yn ei harddegau ers amser: y cyfle cyntaf iddi harddu ei golwg ac
amlygu'i hapêl rywiol fel dynes ifanc. Dechreuodd gwneuthurwyr fanteisio ar y
farchnad arddegau yn y 1950au a'r 1960au, gan gynnwys Bonne Bell yn yr Unol
Daleithiau a Mary Quant ym Mhrydain. Yn y 1950au Tinkerbell oedd y cwmni cyntaf
i gynhyrchu colur ar gyfer plant, ond gwrthododd y cwmni i werthu colur amrannau
a rhuddliw i ferched ifainc, ac anelodd ei hysbysebion at rieni yn hytrach na'r
plant eu hunain. Yn y 1980au a'r 1990au dyluniwyd cosmetigau ar gyfer merched
oed 10–13, ac yn hwyrach at ferched mor ifanc ag oed 3. Rhoddwyd y "colur tegan"
cyntaf yn Japan ar werth ym 1993. Ar ddechrau'r 21ain ganrif, roedd y farchnad
Americanaidd ar gyfer cosmetigau plant yn werth $10 biliwn. Ymhlith y pryderon
parthed y farchnad hon mae tanseilio teimladau merched o ran golwg a rhywioli
plant.

Yng nghylchoedd uchaf cymdeithas yr Hen Aifft defnyddiodd dynion golur llygaid a
phersawrau yn yr un moddion â menywod. Roedd gan golur llygaid bwrpas ymarferol,
ac nid addurnol yn unig: i amddiffyn rhag pelydrau'r haul, i warchod rhag y
Llygad Drwg, i ymlid pryfed, ac fel diheintydd i atal afiechydon y llygaid.
Eithriad yw'r cyfnod hwn, ac fel rheol ni wisgir colur gan ddynion. Defnyddid
peraroglau eto gan ddynion yn Ewrop yr 17eg a'r 18fed ganrif i guddio aroglau'r
corff.

Yn hanesyddol roedd arferion addurnol gan nifer o ddiwylliannau, yn enwedig
paent rhyfel. Arferid gŵyr bonheddig Ewrop, yn enwedig brenhinoedd, baentio'i
hwynebau, a lliwio'u haeliau a'u mwstashis yn ddu gan ddefnyddio corc llosg. Hyd
yn oes pan yr oedd yn ffasiynol, ystyrid yr arfer o gosmetigau gwrywaidd yn
wacsaw a'n diraddiol. Coegynnod a dandïod oedd yr ystrydeb o'r dynion ifainc
cyfoethog oedd yn dilyn ffasiynau'r 17eg ganrif a'r 18fed ganrif.

Yn yr oes fodern parheir rhywfaint o warthnod parthed dynion a cholur, a gwelir
yn ferchetaidd gan rai ac felly ceir cysylltiad gyda chyfunrywioldeb a
thrawswisgo. Yn gyffredinol rebeliaid cymdeithasol yw'r unig ddynion sy'n gwisgo
colur amlwg yng ngwledydd y Gorllewin, yn enwedig ym myd cerddoriaeth boblogaidd
ac isddiwylliannau.

Gwaith y colurwr a'r golurwraig ym myd y theatr, teledu a'r sinema yw i
ddefnyddio cynnyrch a thechnegau cosmetig i newid actor neu actores yn gymeriad
penodol o ran oed, ethnigrwydd, a rhyw, neu hyd yn oed newid person yn anghenfil
neu'n estron. Er mwyn trawsnewid golwg yr actor yn ddramatig i'r gynulleidfa,
mae colur theatr o reidrwydd yn drwm.

Gall cosmetigau nodi aelodaeth isddiwylliant cymdeithasol neu gyfleu hunaniaeth
neu chwantau ffasiynol yr unigolyn. Gan amlaf coluron tra-annaturiol yw rhain
sy'n pwysleisio ffasiyndod yn hytrach na harddu'r croen mewn modd ysgafn: er
enghraifft minlliw gwyrdd, gwyn neu ddu, masgara glas, gliter corff, a cholur
wyneb o liwiau cryf.

Yn yr 20fed ganrif daeth arddulliau cosmetig yn rhan bwysig o ddiwylliant
ieuenctid a'u cerddoriaeth. Arferid ambell arddull neilltuol gan selogion roc,
pync a metel trwm. Chwalwyd y rhwystr cymdeithasol oedd yn atal dynion rhag
gwisgo colur gan gerddorion megis Marc Bolan, David Bowie, Robert Smith ac Alice
Cooper. Mae'n bosib taw'r Rolling Stones oedd y cyntaf i wneud, pan wisgodd Mick
Jagger a Keith Richards golur llygaid wrth berfformio "Jumpin' Jack Flash" ar
ddiwedd y 1960au. Yn oes y disco a cherddoriaeth glam roedd gliter a cholur
disglair o batrymau lliwgar yn hynod o boblogaidd. Roedd colur pinc a gwyrddlas
yn boblogaidd gan ferched y 1980au yn y clybiau wrth greu wedd fywiog. Defnyddir
colur disglair a llachar gan y diwylliant ref i gyd-fynd â'u dillad a gemwaith
sy'n fflworoleuo dan y golau uwchfioled.

Golwg ddu a gwyn sydd i golur Goth, yn debyg i ffasiwn yr isddiwylliant hwnnw.
Sylfaen gwyn, colur llygaid du a minlliw tywyll yw'r wedd nodweddiadol i fechgyn
a merched. Câi'r colur llygaid, megis cohl, ei ddodi'n drwm ac o bosib mewn
patrwm niwlog. Du, lliw gwin a dugoch ("lliw cyrens duon") yw'r minlliwiau
arferol. Os nad oes gwallt du ganddynt yn barod, mae Gothiaid yn aml yn lliwio'r
gwallt yn dywyll neu'n dduloyw, a chaiff ei dyfu'n hir, yn llaes neu'n
ffluwchaidd. Câi'r ewinedd eu paentio'n ddu gan y ddwy ryw hefyd. Dynwaredir yr
olwg hon mewn modd ysgafn gan nifer o fenywod sy'n coluro'r gwefusau'n dywyll
a'r croen yn olau, a elwir yn arddull neo-goth.

Defnyddiodd pobloedd cynhanesyddol baent corff er resymau addurnol a chrefyddol.
Defnyddiwyd hefyd elïau, balmau, powdrau, a lliwurau gwallt gan bobledd hynafol.
Ymhlith cosmetigau'r Henfyd oedd cohl i dywyllu blew'r amrannau, yr aeliau ac
ymylon yr amrannau, rhuddliw i gochi'r bochau, ac amryw o bowdrau gwyn i oleuo
pryd a gwedd. Defnyddiwyd hefyd olewon baddon, a sylweddau ysgraffiniol i
lanhau'r dannedd. Gwneid persawrau'r cyfnod o sentau blodau a pherlysiau, a
resinau naturiol i'w glynu. Yn ôl archaeolegwyr, defnyddiwyd y cosmetigau
cynharaf yn yr Hen Aifft yn y bedwerydd filflwyddiant CC. Colur llygaid (cohl)
ac elïau persawrus oedd y rhain. Defnyddiodd yr Eifftiaid hefyd paent crai i
goluro'r wyneb a henna i liwio'r bysedd. Yng Ngroeg yr henfyd, defnyddiodd
Groegesau bensiliau siarcol a ffyn a wneid o lysiau'r gwrid i goluro'u hwynebau,
yn ogystal â phowdwr wyneb oedd yn aml yn cynnwys meintiau peryglus o
gyfansoddion plwm. Yn yr Hen Rufain colurid wyneb y foneddiges gan gaethwas
medrus gan ddefnyddio sialc a gruddliw o'r enw fucus. Lledaenodd cosmetigau ar
draws yr Ymerodraeth Rufeinig erbyn cychwyn yr oes Gristnogol.

Diflanodd nifer o nodweddion diwylliannol coeth, gan gynnwys cosmetigau, o Ewrop
yn sgil cwymp yr Ymerodraeth Rufeinig yn y 5ed ganrif. Cafwyd adfywiad yn yr
Oesoedd Canol wrth i'r Croesgadwyr ddwyn cosmetigau, olewon a phersawrau yn ôl
o'r Dwyrain Canol. Ailymddangosodd cosmetigau ar draws Ewrop yn ystod y Dadeni,
er enghraifft fermiliwn a phowdwr plwm gwyn. Canolfannau'r farchnad newydd oedd
yr Eidal (yn y 15fed ganrif a'r 16eg ganrif) a Ffrainc (ers yr 17eg ganrif). Ar
y dechrau dim ond y teuluoedd brenhinol, gŵyr a gwragedd y llysoedd brenhinol,
a'r pendefigion oedd yn coluro, ond erbyn y 18fed ganrif defnyddid cosmetigau
gan bob adran o gymdeithas bron. Cyhoeddwyd nifer fawr o ryseitiau coluron a
llawlyfrau'r toilette (bwrdd ymbincio) yn yr 17eg ganrif a'r 18fed ganrif.
Ymddangosodd y cosmotolegwyr proffesiynol cyntaf, gan argymell arferion moethus
megis ymdrochi mewn gwin neu laeth. Cyrhaeddodd cosmetigau eu hanterth tua 1760,
ond dechreuodd diflannu o Ewrop unwaith eto tua cyfnod y Chwyldro Ffrengig. Ni
ddefnyddid cosmetigau o gwbl gan barchusion Oes Fictoria ym Mhrydain a'r Unol
Daleithiau, ond parhaodd yn boblogaidd gan ferched yn Ffrainc trwy'r 19fed
ganrif.

Cychwynnodd adfywiad cosmetigau ar ddechrau'r 20fed ganrif, gan fanteisio ar
ddatblygiadau gwyddonol a gwneuthuro cymhorthion harddwch yn Ffrainc. Wedi'r
Rhyfel Byd Cyntaf daeth colur yn ffasiynol unwaith eto ym Mhrydain a'r Unol
Daleithiau, a datblygodd y diwydiant cosmetigau ar raddfa eang o ran cynnyrch a
thechnegau newydd, pecynnu, a hysbysebu. Sefydlwyd cwmnïau gan Helena
Rubinstein, Elizabeth Arden, Estée Lauder, Charles Revson a nifer o bobl busnes
eraill. Erbyn diwedd yr 20fed ganrif a chychwyn yr 21ain ganrif, mae'r fath
cwmnïau anferth yn dominyddu'r diwydiant cosmetigau.



https://cy.wikipedia.org/wiki/Ciwbiaeth

Ystyrir Ciwbiaeth (Saesneg: Cubism, Ffrangeg: Cubisme) fel y mudiad celfyddydol
mwyaf dylanwadol yn yr 20fed ganrif.

Bu'n gyfrifol am newid chwyldroadol yn y byd peintio a cherfluniaeth ac
ysbrydolodd cerddoriaeth, llenyddiaeth a phensaernïaeth.

Ffurfiwyd Ciwbiaeth ar ddechrau'r 20fed ganrif ym Mharis. Ymhlith yr arloeswyr
cynnar oedd Georges Braque a Pablo Picasso, gyda Jean Metzinger, Albert Gleizes,
Robert Delaunay, Henri Le Fauconnier, Fernand Léger a Juan Gris.

Yng ngwaith diweddaraf Paul Cézanne, a arddangoswyd ym Mharis rhwng 1905 a 1907,
ceisiodd gyfleu ffurfiau mewn tri-dimensiwn. Datblygwyd syniadaeth Cézanne gan y
Ciwbwyr cynnar a oedd am edrych o'r newydd ar un o broblemau peintiwr trwy hanes
- sut gorau i gyfleu'r byd go iawn sydd a sawl-dimensiwn ar gynfas fflat,
un-dimensiwn?

Mewn celf Giwbaidd mae elfennau'n cael eu dadansoddi, eu torri ar wahân ac yn
ail ffurfio'n haniaethol. Yn lle portreadu'r elfennau o un safbwynt yn uing,
roedd y Ciwbwyr yn eu dangos o sawl safbwynt er mwyn eu cyfleu'n eu cyfanrwydd.

Roedd effaith Ciwbiaeth yn bellgyrhaeddol, gan ledu ar draws y byd a datblygu
ymhellach wrth i'w dylanwad ymledu ac ehangu.

Mae gwaith cynnar y Dyfodoliaeth (Futurism) hefyd yn ceisio cyfuno mwy nag un
safbwynt – yn yr achos yma gwahanol safbwyntiau amseroedd wrth iddynt bortreadu
cyflymdra'r symudiad.



https://cy.wikipedia.org/wiki/Cigfran

Mae'r Gigfran yn un o'r aelodau mwyaf o deulu'r brain. Mae rhwng 60 a 78 cm o
hyd a rhwng 120 a 156 cm ar draws yr adenydd. Mae'r plu i gyd yn ddu. Gellir
gwahaniaethu'r Gigfran oddi wrth aelodau eraill o deulu'r brain sydd hefyd i gyd
yn ddu, megis y Frân Dyddyn trwy fod y pig yn arbennig o fawr, fod plu hir ar y
gwddf (gweler y llun) a bod plu canol y gynffon yn hirach na'r plu ar yr ochrau,
gan roi ffurf diamwnd i'r gynffon. Mae yr alwad hefyd yn wahanol, rhywbeth fel
"prrwwnc" neu "cronc".

Mae gan y Gigfran ddosbarthiad helaeth iawn mewn nifer o rannau o'r byd, ac yn
ymestyn or'r Arctic i anialwch y Sahara. Nid yw'r adar ieuanc yn dechrau nythu
tan maent tua tair oed. Cyn hynny maent yn ffurfio heidiau gyda Chigfrain
eraill. Pan mae'n paru, mae'n paru am oes.

Maent yn nythu mewn coed neu ar glogwyni yn y mynyddoedd neu ger y môr. Gallant
nythu yn gynnar iawn yn y flwyddyn pan mae'r tywydd yn dal yn oer iawn, er
enghraifft mae rhai Cigfrain yn Eryri ar y nyth erbyn diwedd Chwefror. Gall
fwyta amrywiaeth mawr o fwyd ond yn enwedig anifeiliaid wedi marw. Mae'r pig
mawr fel cŷn yn eu galluogi i dorri trwy wlan a chroen dafad wedi marw er
enghraifft.

Mae Cymru yn un o gadarnleoedd y Gigfran. Yng Nghoedwig Niwbwrch ar Ynys Môn
gellir gweld nifer fawr o Gigfrain yn hedfan i mewn i glwydo ar ddiwedd y dydd.
Yn ystod rhai gaeafau cyfrifwyd dros 1,000 o Gigfrain yma, sy'n ei wneud y man
clwydo ail-fwyaf yn y byd. Ceir poblogaeth sylweddol iawn yn nythu ym mynyddoedd
Eryri.

Efallai oherwydd eu bod yn aml i'w gweld yn bwyta cyrff y lladdedigion ar ôl
brwydr, yr oedd cigfrain yn boblogaidd ar arfbeisiau a baneri yn y Canol
Oesoedd,



https://cy.wikipedia.org/wiki/Cerddoriaeth_roc

Fe ddechreuodd gerddoriaeth roc gyda roc a rôl, math o gerddoriaeth ddawns.
Ymdoddiad o rhythm a blws, jazz, boogie-woogie, jive a chanu gwlad oedd e. Fe
fydd roc a rôl yn goglygu diwylliant gyfan hefyd.

Y cyntaf i ddefnyddio'r ymadrodd "rock 'n' roll" oedd y cyflwynydd Alan Freed yn
1951 i ddisgrifio caneuon rhythm a blws oedd e'n chwarae ar ei orsaf radio yn
Cleveland, Ohio ond roedd y geiriau wedi ymddangos gyda'i gilydd yn gyntaf yn
1922 mewn cân y felan "My Man Rocks Me (With One Good Steady Roll)" gan Trixie
Smith. Fe recordiodd hi'r gân eto yn 1938 gyda ychydig o swing, dan y teitl "My
Daddy Rocks Me".

Er oedd y math hwn o gerddoriaeth yn datblygu'n barod, Bill Haley wnaeth roc a
rôl yn boblogaidd pan recordiodd ei gyfansoddiad "Crazy Man, Crazy" yn 1953.
Roedd elfennau roc yn recordiau'r felan a jazz ers amser. Mae yna gytundeb
cyffredin mai "Rocket 88" (1951) gan Jackie Brenston and the Delta Cats oedd y
gân roc a rôl gwirioneddol gyntaf. Fe recordiodd Bill Haley fersiwn o'r gân hon
hefyd yn 1951.

Efallai mai'r record gynharaf i swnio'n debyg i gerddoriaeth roc oedd "Pinetop's
Boogie Woogie" gan Clarence "Pinetop" Smith yn 1928. Roedd llawer o recordiau yn
y pedwar degau yn swnio fel roc. Mae enghreifftiau yn cynnwys "That's All Right"
(1946) gan Big Boy Crudup a "Good Rocking Tonight" (1947) gan Roy Brown.
Recordiodd Elvis Presley y rhain yn ddiweddarach. Yn 1947 fe recordiodd Wild
Bill Moore gân o'r enw "We're Gonna Rock" sy'n cynnwys holl elfennau
cerddoriaeth roc, ac ynddo mae'r geiriau "We're gonna rock. We're gonna roll".
Engraifft adnabyddus arall yw "Rock the Joint" (1949) gan Jimmy Preston a
recordiodd Bill Haley yn ddiweddarach.

Fe fydd edmygwyr mwyaf Elvis yn dweud mai efe a ddyfeisiodd roc a rôl yn 1954
pan ganodd fersiwn rocabili o "That's All Right"; hen gân Big Boy Crudup.
Llysenw Elvis yw "The King", brenin roc a rôl.

Rockabilly oedd ymdoddiad o ganu gwlad a boogie-woogie yn cael ei berfformio gan
Americanwyr gwynion fel Buddy Holly, Eddie Cochran, Gene Vincent, The Everley
Brothers, Carl Perkins, Jerry Lee Lewis, Roy Orbison, Wanda Jackson a Brenda
Lee. Ystyriwyd Elvis Presley hefyd yn cael yn ganwr rocabili.

Roedd gan fandiau roc a rôl gwreiddiol ganwr a band i gyfeilio. Mae gitâr
drydan, bas feiol neu bas gitâr a drymau yn anghenreidiol. Mae e'n ddewisiad
hefyd i gael sacsoffon a phiano neu allweddell. Fe fydd y drymau yn cadw rhythm
caled a chryf tra fydd y bas, neu llaw chwith y piano yn cerdded 'nôl a 'mlaen.
Bydd y canwr yn cyflenwi'r alaw a'r offerynnau eraill yn llenwi mewn gyda ambell
i gymal. Mae dulliau chwarae roc a rôl yn debyg i ddulliau chwarae'r felan.

Mae delwedd a diwydiant wedi datblygu o gwmpas y gerddoriaeth; yn anad dim,
delwedd y pethau a oedd yn gyfoesol a roc a rôl cynnar (1951 - 1963), fel y
gitâr drydan, y juke-box, recordiau 45 tro, dawnsio'r jive, tafarnau coffi a
cheir clasur.

Dechreuodd y rhan fwyaf o ganwyr roc a rôl Brydeinig mewn grwpiau sgiffl. Un o’r
cyntaf oedd Tommy Steele. Fe wnaeth nifer o recordiau llwyddiannus yn y pum
degau a’r chwe degau. Y mwyaf llwyddiannus oedd ei fersiwn o “Singing the Blues”
(1956). Aeth ef ymlaen i chwarae mewn dramâu cerddorol.

Y gwr a oedd yn gyfrifol am ddysgu’r gitâr i’r Prydeinwyr oedd Bert Weedon,
gyda’i lyfr "Play In a Day". Mae John Lennon, Paul McCartney, George Harrison,
Eric Clapton, Mark Knopfler, Brian May, Pete Townshend, Sting, Mike Oldfield ac
eraill yn cydnabod eu bod wedi cael cymorth gan y llyfr hwn. Roedd Bert hefyd
wedi cyfeilio i lawer o ganwyr roc ar y gitâr yn anadnabyddus, ac yn 1956 fe
ddechreuodd gynhyrchu ei recordiau ei hun. Y mwyaf llwyddiannus oedd "Guitar
Boogie Shuffle" yn 1959 (fersiwn o "Guitar Boogie" gan Arthur Smith).

Cliff Richard oedd y prif ganwr roc a rôl Prydeinig yn y pum degau a’r chwe
degau cynnar. Ganwyd ef yn India a threuliodd ei blentyndod acw. Ei arwr pan
oedd yn ifanc oedd Elvis Presley ac roedd yn hoff o’i ddynwared. Recordiodd
“Move It” yn 1958 gyda'i fand “Cliff and the Drifters” ond roedden nhw’n gorfod
newid eu henw i Cliff Richard and the Shadows gan fod grŵp R & B yn America o’r
enw The Drifters eisoes. Roedd y Shadows yn llwyddiannus iawn fel band
offerynnol hefyd.

Canwr arall oedd Adam Faith. Yn 1959 fe recordiodd “What Do You Want?” a gwnaeth
nifer o recordiau llwyddiannus hyd at 1966. Yn y saith degau, ddaeth e’n enwog
unwaith eto fel actor.

Yn 1959 daeth Johnny Kidd and the Pirates i’r almwg gyda "Please Don’t Touch".
Eu record mwyaf llwyddiannus oedd "Shaking All Over" (1960). Bu farw Johnny mewn
damwain car yn 1966.

Yn y chwe degau roedd nifer fawr o ganwyr a bandiau Prydeinig llwyddiannus. Cyn
hynny roedd America wedi dominyddu roc a rôl ond y chwe degau oedd oes y Beatles
a’r Rolling Stones. Ffurfiwyd y Beatles yn 1959. Roedd pob aelod o'r band yn
canu, yn hytrach na chael canwr a band i gyfeilio. Dechreuon nhw recordio yn
1962. Eu caneuon mwyaf llwyddiannus oedd “I Want to Hold Your Hand” (1963), “She
Loves You” (1963), “Can’t Buy Me Love” (1964), “Hey Jude” (1968) a “Get Back”
(1969). Gwahanodd y band yn 1970.

Ffurfiwyd y Rolling Stones yn 1962 i chwarae'r felan yn wreiddiol. Dechreuon nhw
recordio yn 1963. Eu recordiau mwyaf poblogaidd oedd “(I Can’t Get No)
Satisfaction” (1965), “Get Off My Cloud” (1965), “Paint It Black” (1966) a
“Honky Tonk Women” (1969).

Bandiau Prydeinig eraill yr oes i gael llwyddiant yn rhyngwladol oedd yr Animals
a’r Kinks.

Disgynnydd union o roc a rôl ydy roc. "The Byrds" (ffurfiwyd 1964 yn Los
Angeles) sy'n cael y glod am fod y band roc gyntaf. Roedd adfywiad caneuon
gwerin yn y 1960au ac roedd y Byrds yn gosod rhythmau roc a rôl i ganeuon
gwerin, (yn enwedig caneuon Bob Dylan) i greu folk rock, country rock a rock. Yn
eu caneuon roedd y drymau yn cadw rhythm galed cyson. Roedden nhw'n cyfeilio
gyda gitâr deuddeg tant ac aelodau'r band yn canu mewn cytgord. Doedd hwn ddim
yn beth hollol newydd gan oedd y Beatles yn ddylanwad mawr arnynt.

Tra oedd y Beatles a’r Rolling Stones yn arglwyddiaethu golygfa roc yn y chwe
degau, y band mwyaf poblogaidd yn America oedd y Beach Boys (ffurfiwyd 1961). Eu
caneuon mwyaf poblogaidd oedd "I Get Around" (1964), "Help Me Rhonda" (1965),
"Good Vibrations" (1966), "Do It Again" (1968) a "Kokomo" (1989). Fe fydd roc
syrffio yn defnyddio rhythm shyffl a’r gitâr fas yn chwarae ambell i glissando.
Fe fydd y grwp yn canu mewn cytgord agos gyda lleisiau main yn aml. Mae bandiau
roc syrffio eraill yn cynnwys The Surfaris a recordiodd "Wipe Out" (1963).

Yn y 1960au roedd "twang" caneuon gwlad a gafwyd yn arddull roc a rôl America
wedi colli ei apél ym Mhrydain. Roedd grŵpiau Prydeinig, yn bennaf The Who
(ffurfiwyd 1964) wedi cael eu dylanwadu mwy gan y felan ac roeddyn nhw'n chwarae
roc galetach na'r pop/roc feddal a ddaeth gynt. Mae gan roc galed llawer o
offerynnyddion gallus. Un o fandiau mwyaf adnabyddus roc galed yw Led Zeppelin
(ffurfiwyd yn 1968). Mae eu caneuon yn cynnwys "Stairway to Heaven" ac mae
"Whole Lotta Love" yn adnabyddus fel y gân a gyflwynodd y rhaglen deledu "Top of
the Pops".

Mae Joan Jett and the Blackhearts (band roc galed o America; ffurfiwyd 1979) yn
cael ei ystyried fel y band olaf i chwarae roc a rôl gwirioneddol. Fe fydd
bandiau mwy diweddar yn chwarae ffurfiau disgynnyddol, hynny yw; metel trwm, roc
flaengar, ac yn y blaen.

Fe wnaeth roc ddatblygu'n bellach yn 1966 pan ffurfiodd Eric Clapton, Jack Bruce
a Ginger Baker y grŵp "Cream". Hwn oedd y supergroup gyntaf, hynny yw; grŵp o
aelodau mwyaf gallus bandiau eraill. Cyn hynny doedd roc ddim ond yn cael ei
ystyried fel canigion ac mai cerddoriaeth glasurol oedd cerddoriaeth "iawn", ond
fe newidiodd Cream y drefn wrth osod cerddoriaeth roc i'r blaen. Doedd dim
diddordeb ganddyn nhw gael record yn y top 10. Doedd eu cynulleidfaoedd ddim yn
llawn o ferched ifanc yn ysgrechian. Roeddyn nhw'n mynd yna i wrando ar y
gerddoriaeth.

Un o'r perfformiwyr roc mwyaf galluog ac anhygoel erioed oedd Jimi Hendrix.
Roedd hyd yn oed Eric Clapton wedi rhyfeddu ar ei fedrusrwydd. Daeth Hendrix i
Lundain o America yn 1966 ac fe ffurfiodd y band "The Jimi Hendrix Experience".
Fe wahanodd y band yn 1969 ar ôl llwyddiant enfawr. Y flwyddyn ganlynol bu farw
Hendrix. Cân gyflwyno Jimi Hendrix oedd ei gyfansoddiad "Purple Haze" (1967).



https://cy.wikipedia.org/wiki/Catrin_o_Ferain

Boneddiges o Gymraes oedd Catrin o Ferain (neu Catrin o'r Berain ac weithiau
Catrin Tudur) (1534 – 27 Awst 1591). Ei llysenw oedd "Mam Cymru", ac roedd yn
ferch ddeallus a phwerus iawn; bu farw yn 56 mlwydd oed. Nid oes cofeb iddi yn
unman ac ni nodir ei henw ar garreg ym mynwent Llanefydd lle claddwyd hi.

Unig blentyn Tudur ap Robert Fychan a Jane Velville (merch Syr Rowland Filfel,
neu Roland de Velville) oedd Catrin. Honwyd bod Rowland Filfel yn fab gordderch
i Harri Tudur drwy berthynas â Llydawes ddienw, ond nid yw hyn yn gywir. Roedd
Catrin yn berchen ystadau eang yn Nyffryn Clwyd, yn cynnwys ei phlasty teuluol
yng Nghefn Berain, Sir Ddinbych ger Llanefydd a phlas Penmynydd, hen gartref
Tuduriaid Môn.

Roedd Catrin yn adnabyddus fel noddwraig y beirdd. Canodd y bardd Wiliam Cynwal
iddi fel 'cannwyll Gwynedd' mewn cwpled sydd bellach yn enwog. Dyma'r cwpled
enwog, wedi'i ddilladu mewn orgraff fodern:

Priododd Siôn (neu John) Salsbri pan oedd yn 22 oed. Roedd ef yn fab i Syr John
Salusbury (m. 1578) o Lewenni. Bu farw ei gŵr ym Mai neu Fehefin 1566, wedi
priodas o 9 mlynedd. Roedd ganddynt ddau fab: Thomas (g. c. 1564), a John (g.
1565 neu 1566).

Marsiandiwr cyfoethog iawn oedd Rhisiart, a sefydlodd y Royal Exchange yn
Llundain gyda'i bartner busnes Sir Thomas Gresham. Yn 1567 dychwelodd Rhisiart o
Antwerp, lle bu'n gweithio a chododd ddau dŷ: Bachegraig a Phlas Clough. Dyma'r
ddau dŷ cyntaf yng Nghymru i gael eu codi allan o frics. Wedi iddo farw,
etifeddodd ei fab o'i briodas cyntaf Plas Clough. Cafodd ddwy ferch o'i briodas
gyda Chatrin o Ferain: Anne (g. 1568), a briododd Roger Salusbury, a Mary (g.
1569), a briododd William Wynn, Melai.

Wedi chwe mlynedd o briodas gyda Chatrin, bu farw. Mae'n fwy na phosibl iddo
gael ei wenwyno gan ei fod yn gwneud gwaith ysbio ar ran Elizabeth I.

Yn dilyn marwoaeth cynamserol Rhisiart, priododd Catrin Maurice Wynn o Wydir,
Dyffryn Conwy. Cawsant ddau o blant: Edward, a Jane. Roedd yn Siryf Sir
Gaernarfon a phan fu farw, gadwyd Catrin yn un o bobl cyfoethocaf gwledydd
Prydain.

Y bedwaredd briodas oedd i Edward Thelwall o Blas-y-Ward; ni chawsant blant a bu
farw Catrin o flaen Edward. Mab hynaf Simwnt Thelwall o'i briodas gyntaf oedd
Edward. Ysgrifennodd y bardd Robert Parry, Henllan, (fl. 1540?-1612?), farwnad i
Catrin yn dilyn ei marwolaeth.

Cafodd chwech o blant ac un-deg-chwech o wyrion ac wyresau: Dyma'r plant o'r 4
priodas:



https://cy.wikipedia.org/wiki/Castell_Caerdydd

Sefydlwyd Castell Caerdydd ar safle ger canol dinas Caerdydd heddiw gan y
Normaniaid yn 1091, ar safle caer Rufeinig. Gwelir gweddillion y gaer honno ar y
safle hyd heddiw. Ychwanegwyd castell ffug gan Ardalydd Bute yn y 19g.

Mae rhan helaeth o furiau'r Castell mwnt a beili Normanaidd wedi'u codi ar ben
cwrs y muriau Rhufeinig gwreiddiol. Mewn stafelloedd arddangosfa dan y muriau
presennol gellir gweld darnau o'r muriau Rhufeinig. Ymddengys i'r gaer gael ei
chodi ar safle caer gynharach a godwyd tua diwedd y ganrif gyntaf OC. Adeiladwyd
yr ail gaer o gerrig tywodfaen coch, efallai fel amddiffyniad yn erbyn
ymosodiadau o'r môr, tua'r flwyddyn 400 OC.

Un o breswylwyr enwocaf y castell oedd Robert Curthose, a garcharwyd yno gan ei
frawd ifancach, Brenin Harri I Lloegr, o 1106 tan 1134. Yn 1158, y castell oedd
lleoliad herwgipiad beiddgar gan Ifor Bach. Daeth Owain Glyndŵr i reoli'r
castell yn 1404, gan ei adael i'r Cymry tan i Siaspar Tudur, ewythr Harri Tudur,
ei feddiannu yn 1488 fel diolch iddo am ei ran yn ymgyrchoedd ei nai.

Yn ystod y bedwaredd ganrif ar bymtheg, codwyd castell hynafol ffug gan y
pensaer William Burges, a oedd yn gweithio i Ardalydd Bute. Fe'i cynlluniwyd i
edrych fel cartref a fyddai'n gweddu i un o straeon y Tylwyth Teg gyda nifer o
gerfluniau cain a lluniau i'w addurno. Yn ddiweddarach fe'i rhoddwyd i ddinas
Caerdydd gan deulu'r Bute. Mae bellach yn atyniad twristaidd poblogaidd ac mae'n
gartref i amgueddfa lleng-filwrol, yn ogystal â gweddillion yr hen gastell.

Lleolir y castell yng nghanol Caerdydd a saif wrth ymyl Parc Bute. Lleolir
canolfan ddinesig Parc Cathays gerllaw hefyd, ynghyd â'r prif strydoedd siopa.

Mae'n gartref i ddawns haf Prifysgol Caerdydd bob blwyddyn a chynhelir Mardi
Gras mwyaf Cymru ar gaeau'r castell bob mis Awst.

Gyda lle i dros ddeng mil o bobl ymgynull, manteisiwyd ar hyn i gynnal nifer o
gyngherddau roc a pherfformiadau byw, gan gynnwys un gan y grŵp Stereophonics ym
mis Mehefin 1998.



https://cy.wikipedia.org/wiki/Canu_serch

Barddoniaeth sy'n ymwneud â serch neu gariad yw canu serch. Yn y cyfnod diweddar
mae'n tueddu i gael ei gysylltu â cherddi personol, rhamantaidd, ond mae'n genre
lenyddol gyda hanes hir iddi ac yn cynnwys rhai o gerddi mawr y byd. Gall canu
serch fod yn ganu erotig ond ei brif nodwedd yw mynegi teimlad y bardd neu
brydyddes. Mae perthynas agos rhwng canu serch a hanes y delyneg, er nad oes
rhaid i ganu serch fod yn ganu delynegol fel y cyfryw.

Ceir enghraifft nodedig o ganu serch cynnar yn yr Hen Destament, sef Caniad
Solomon. Er bod diwinyddion yn ei ddadansoddi fel cerdd serch alegorïol am y
berthynas rhwng Duw a dyn, mae modd ei darllen fel cerdd serch ddwys am ferch yn
y cnawd hefyd. Mae canu serch cyfriniol fel hyn yn nodweddiadol o waith y beirdd
Sŵffi hefyd, fel Jalal al-Din Muhammad Rumi a'r beirdd Persiaidd Hafiz ac Omar
Khayyam.

Yn yr Henfyd ceir enghreifftiau niferus o gerddi serch yng ngwaith y beirdd:
Ofydd yw bardd serch enwocaf y cyfnod (cafodd ddylanwad mawr ar farddoniaeth yr
Oesoedd Canol).

Yn llenyddiaeth glasurol India mae gan ganu serch personol - ac erotig yn aml -
le pwysig iawn hefyd, e.e. yng ngwaith Bhartrihari.

Yn yr Oesoedd Canol ceir dau fath o ganu serch, sef y canu serch confensiynol a
elwir yn serch llys a chanu mwy poblogaidd sy'n gallu bod yn fasweddus. Ceir
enghreifftiau da o gonfensiynau serch llys yng ngwaith y Trwbadwriaid a chafodd
ddylanwad ar Gymru hefyd. Perthyn rhai o'r cerddi poblogaidd i draddodiad y
clerici vagantes ("clerigwyr crwydrol").

Ceir y cerddi serch cynharaf yn y Gymraeg yng ngwaith rhai o Feirdd y Tywysogion
(12fed ganrif a'r 13eg), e.e. gan Gwalchmai ap Meilyr a Hywel ab Owain Gwynedd.

Mae'n bosibl mai damwain a hap sy'n gyfrifol am y ffaith fod cymharol ychydig o
ganu serch o'r cyfnod cyn 1300 ar glawr heddiw. Ond yng nghyfnod Beirdd yr
Uchelwyr daw canu serch, ochr yn ochr a'r canu mawl traddodiadol a ffurfiau
eraill, i'r amlwg. Cedwir cerddi serch gan nifer o feirdd y cyfnod, yn cynnwys
Iolo Goch, "bardd Glyndŵr", ond prif feistr y canu hwn yw Dafydd ap Gwilym.
Mae'n bwysig sylwi nad oes fawr o'r elfen "ramantaidd" niwlog a gysylltir â
chanu serch yn y meddwl poblogaidd heddiw i'w cael yn y cerddi hyn; mae llawn
cymaint o le i droeon trwstan, hiwmor ac eironi â serch fel y cyfryw.

Un o gonfensiynau'r canu serch Cymraeg yw gyrru llatai (negesydd serch) gan y
bardd at ei gariadferch.



https://cy.wikipedia.org/wiki/Cabbala_Hermetig

Mae'r Cabbala Hermetig (o'r Hebraeg קַבָּלָה, "derbyniad"), yn draddodiad cudd a
chyfriniol o'r Gorllewin. Mae'n ffurfio athroniaeth sylfaenol a fframwaith
cymdeithasau hudol megis Urdd y Wawr Euraidd a'r urddau Thelemig, cymdeithasau
cyfriniol megis Adeiladwyr yr Adytwm a Chymdeithas y Rhosgroes.

Mae'n cynnwys amrywiaeth o ddylanwadau, y mwyaf amlwg ohonynt ydy'r Cabbala
Iddewig, sêr-ddewiniaeth y Gorllewin, y Tarot, alcemeg, Paganiaeth (yn enwedig
Paganiaeth Roeg, Rhufain a'r Aifft), Neo-blatoniaeth, Gnostigiaeth, system
Enochiaidd o ddewiniaeth angylaidd John Dee, Hermetigiaeth, Rhosgroesiaeth,
Saeryddiaeth Rydd a Tantra. Y prif wahaniaeth rhyngddo a'r Cabbala Iddewig ydy
ei fod yn system fwy syncretaidd. Serch hynny mae'n defnyddio llawer o
gysyniadau'r Cabbala Iddewig.

Mae'r Cabbala Hermetig yn ymwneud â natur ddwyfoldeb, sydd yn cael ei ystyried
mewn ffordd amgen i'r hyn a geir mewn crefyddau monotheistig. Er enghraifft,
does dim gwahân llym rhwng dwyfoldeb a dyn fel y gwelir mewn monotheistiaethau.
Mae'r Cabbala Hermetig yn dal i'r syniad neo-blatonaidd fod y bydysawd materol
yn codi o'r duwdod fel rhes o darddiadau. Mae'r tarddiadau hyn yn codi allan o
dri chyflwr rhagarweiniol a ystyrir i ragflaenu creadigaeth. Y cyntaf ydy cyflwr
diddymdra, sef Ain (אין, "dim"); yr ail gyfle, a ystyrir yn "astudrwydd" Ain,
ydy Ain Suph (אין סוף , "heb derfyn"); y trydydd cyflwr, sy'n cael ei achosi gan
"symudiad" Ain Suph, ydy Ain Suph Aur (אין סוף אור , "golau heb derfyn"), ac o'r
disgleirdeb dechreuol deilliai creadigaeth.

Cafodd y Cabbala Iddewig ei fabwysiadu gan y traddodiad Hermetig o leiaf mor
gynnar â'r 15fed ganrif gyda gwaith Giovanni Pico della Mirandola, athronydd o'r
Eidal oedd yn hyrwyddo athroniaeth syncretaidd gan gymysgu Platoniaeth,
Neo-blatoniaeth, athroniaeth Aristotel, Hermetigiaeth a'r Cabbala. Cafodd hyn ei
ddatblygu ymhellach gan Athanasius Kircher, Iesuwr a hermetigydd a ysgrifennai
ar y pwnc rhwng 1652 a 1654 yn yr Oedipus Aegyptiacus, gan ychwanegu mytholeg yr
Aifft ac Prophiaeth at y cymysgedd o ddylanwadau. Daeth y Cabbala Hermetig i'r
amlwg tua diwedd y bedwaredd ganrif ar ddeg trwy The Hermetic Order of the
Golden Dawn, a ddatblygodd y Cabbala ymhellach i'w wneud yn fwy cydlynus o ran
cydberthnasau'r dylanwadau gwahanol, ac adio dewiniaeth angylaidd John Dee yn
ogystal â dylanwadau o Seryddiaeth Rydd, o Rosgroesiaeth ac o'r Dwyrain at y
cymysgedd.



https://cy.wikipedia.org/wiki/Byddin_Weriniaethol_Dros_Dro_Iwerddon

Corff paramilitaraidd gweriniaethol Gwyddelig oedd Byddin Weriniaethol Dros Dro
Iwerddon (Saesneg: Provisional Irish Republican Army, Provisional IRA neu PIRA,
ar lafar yn aml y Provos). Mewn Gwyddeleg, mae'n defnyddio'r un enw a'r nifer o
gyrff eraill fu neu sydd yn defnyddio'r enw Byddin Weriniaethol Iwerddon, sef
Óglaigh na hÉireann ("Gwirfoddolwyr Iwerddon"). Mae hi wedi cael ei dosbarthu
fel trefniadaeth terfysgol gwaharddedig yn y DU, ac fel trefniadaeth
anghyfreithlon yng Ngweriniaeth Iwerddon. Gwêl y PIRA ei hun fel olynydd
uniongyrchol Byddin Weriniaethol Iwerddon (IRA), a ymladdodd yn erbyn lluoedd y
Deyrnas Unedig yn Rhyfel Annibyniaeth Iwerddon. Mae'r "Dros Dro" yn y teitl yn
adlais bwriadol o'r "Llywodraeth Dros Dro" a gyhoeddwyd yn ystod Gwrthryfel y
Pasg, 1916.

Ffurfiwyd Byddin Weriniaethol Dros Dro Iwerddon yn 1969, pan holltodd oddi wrth
Fyddin Weriniaethol Swyddogol Iwerddon, Ei nod oedd rhoi diwedd ar statws
Gogledd Iwerddon o fewn y Deyrnas Unedig ac uno Iwerddon dan un llywodraeth
sosialaidd. O 1969, bu'n cynnal ymgyrchoedd arfog i'r diben hwn. Ymysg
digwyddiadau mwyaf nodedig yr ymgyrch, roedd Streic Newyn Wyddelig 1981, pan
aeth nifer o aelodau'r Fyddin oedd yn y carchar ar streic newyn i fynny cael eu
trin fel carcharorion rhyfel. Bu deg ohonynt farw o newyn, yn cynnwys arweinydd
y streic, Bobby Sands. Ar 28 Gorffennaf 2005, cyhoeddodd Cyngor y Fyddin fod yr
ymgyrch arfog ar ben, ac y byddai o hynny allan yn gweithio tuag ar ei nôd trwy
ddulliau heddychol yn unig.

Ar 28 Gorffennaf 2005, cyhoeddodd Cyngor Byddin yr IRA ddiwedd ar ymladd gydag
arfau, gan ddweud y byddai'n parhau i frwydro gyda "dulliau hollol wleidyddol a
democrataidd a hynny yn gyfangwbwl di-drais." Aeth yn ei flaen i ddweud , "na
ddylai Gwirfoddolwyr yr IRA ymroi i unrhyw fath arall o weithgaredd." Dwy
flynedd yn ddiweddarach, yn 2007, ysgrifennwyd papur swyddogol gan Uwchswyddog o
Fyddin Prydain yn dweud fod Byddin Prydain wedi methu â choncro yr IRA drwy
drais, ond mynodd hefyd iddi ddangos i'r IRA na allai hithau lwyddo drwy
ddulliau trais. Aeth yr Uwchswyddog yn ei flaen i ddisgrifio'r IRA fel corff
"proffesiynol, ysgilgar a chryf".



https://cy.wikipedia.org/wiki/Bwlgareg

Iaith Slafeg Ddeheuol yw Bwlgareg. Heddiw iaith swyddogol Bwlgaria yw hi, ac, yn
ôl cyfrifiad Bwlgaria 2001, mae 6,697,158 o bobl yn siarad Bwlgareg fel mamiaith
ym Mwlgaria (84.5% o'r boblogaeth). Ceir lleiafrifoedd Bwlgareg eu hiaith yn
Wcrain, Gwlad Groeg, Twrci ac yn gyffredinol dros wledydd y Balcanau. Mae
cyfanswm o 8–9 miliwn o bobl yn ei siarad. Ysgrifennir Bwlgareg â'r wyddor
Gyrilig. Mae cyfnodion yr iaith yn dyddio i'r 9g, pan gynhyrchiwyd nifer o
lawysgrifau ym Mwlgaria yn Hen Slafoneg Eglwysig, iaith lenyddol gyntaf y
Slafiaid, wedi'i seilio ar dafodieithoedd Slafeg Macedonia a Bwlgaria. Parhaodd
traddodiad llenyddol llewyrchus yn yr iaith yn y cyfnod Bwlgareg Canol (12fed
ganrif – 15fed ganrif), ond dirywiodd ei statws yn ystod rheolaeth yr
Otomaniaid. Crëwyd iaith safonol newydd yn y bedwaredd ganrif ar ddeg fel rhan o
ddiwygiad cenedlaethol Bwlgaria. Mae'r iaith gyfoes yn wahanol iawn i Hen
Slafoneg Eglwysig. Mae wedi colli'r system gymhleth o gyflyrau enwol oedd gan yr
iaith honno, ac wedi profi nifer o gyfnewidiadau fel rhan o ardal ieithyddol y
Balcanau sydd wedi dod â hi'n nes yn ei strwythur at ieithoedd o grwpiau eraill
megis Groeg, Albaneg, Rwmaneg a Thyrceg.

Defnyddir amrywiaeth ar yr wyddor Gyrilig i ysgrifennu Bwlgareg. Yr wyddor
gyfoes (a gwerthoedd IPA y llythrennau) yw:

Cyn diwygiad orgraffol 1945, defnyddid dwy lythyren ychwanegol, yat (Ѣ ѣ) /æː/ a
yus fawr (Ѫ ѫ) /ɔ̃/. Defnyddid yus fawr i gyfleu'r un sain, schwa /ə/, â Ъ ъ.
Defnyddir yat i gyfleu /a/ neu /e/ yn ôl ei safle yn y gair.



https://cy.wikipedia.org/wiki/Bugail

Person sy'n bwydo, gwarchod a gofalu am ddefaid neu eifr yw bugail (benywaidd:
bugeiles), yn enwedig mewn praidd. Gall y gair hefyd gyfeirio at rywun sy'n
cynnig arweiniad crefyddol, megis gweinidog.

Mae bugeilio yn un o'r galwedigaethau hynaf, a dechreuodd tua 6,000 o
flynyddoedd yn ôl yn Asia Leiaf. Cadwyd defaid ar gyfer eu llefrith, cig, a'u
gwlân yn arbennig. Daeth defaid a bugeiliaid yn gyffredin ar draws Ewrasia dros
y miloedd o flynyddoedd a ddilynodd.

Cafodd rhai defaid eu cyfuno yn y fferm deuluol gydag anifeiliaid eraill megis
moch ac ieir. Ond, er mwyn cynnal praidd mawr o ddefaid neu eifr, rhaid eu symud
o un borfa i'r llall, ac felly datblygodd galwedigaeth y bugail yn ogystal ag ar
wahân i ffermwr; mewn rhai llefydd arweiniodd hyn at grwpiau cyfan o bobl yn
dilyn bywyd bugeiliol nomadig neu led-nomadig a cheir llwythau bugeiliol
Nomadaidd o hyd mewn lleoedd fel Canolbarth Asia ac Iran. Swyddogaeth bugail yw
cadw'r praidd gyda'i gilydd a'i amddiffyn rhag bleiddiau ac ysglyfaethwyr
eraill. Rhaid i'r bugail oruchwylio symudiad y praidd, a chadarnhau ei fod yn
cyrraedd ardal marchnad mewn pryd ar gyfer cneifio. Bu'n gyffredin i fugail odro
defaid neu eifr a chynhyrchu caws gyda'r llefrith; ond dim ond ychydig iawn o
fugeiliaid sy'n gwneud hyn erbyn heddiw yn y Gorllewin.

Roedd bugeiliaid yn rhan bwysig o'r economi mewn nifer o gymdeithasau; gan eu
bod yn gwylio defaid ar gyfer eraill roeddent yn ennill cyflog, yn hytrach na
chynnal eu hunain fel ffermwyr. Roedd bugeiliaid yn bobl grwydrol fel rheol, ac
felly roedd yn swydd ar gyfer dynion sengl di-blant, nid oeddent yn rhan o
gymdeithas ac felly roedd yn rhaid recriwtio bugeiliaid yn allanol. Yn aml,
roedd bugeiliaid yn feibion ifengaf i werinwyr a oedd yn ffermio, ac felly nid
oeddent yn etifeddu tir. Ond mewn rhai cymdeithasau, roedd gan bob teulu un
aelod a oedd yn gyfrifol am fugeilio, plentyn neu aelod hŷn o'r teulu nad oedd
yn gallu rhoi cymorth gyda'r gwaith caletach ar y fferm; roedd y bugeiliaid hyn
yn rhan o'r gymdeithas.

Dim ond mewn rhai ardaloedd y datblygodd bugeilio. Roedd yn fwy effeithlon i
dyfu grawn yn hytrach na phori defaid yn yr iseldiroedd a'r dyffrynnoedd, felly
cadwyd defaid yn yr ardaloedd mynyddig garw. Cyn yr oes bresennol, dim ond mewn
ardaloedd megis Israel, Gwlad Roeg, y Pyrenees, Mynyddoedd Carpathia, Cymru a'r
Alban yr oedd cadw defaid yn beth cyffredin.



https://cy.wikipedia.org/wiki/Brythoneg

Hen iaith P-Celteg a siaradwyd ym Mhrydain oedd Brythoneg (hefyd a elwir yn
Brittonic, Hen Frythoneg neu Frythoneg Gyffredin). Hi oedd iaith a siaradwyd gan
y bobl o'r enw'r Brythoniaid.

Math o Gelteg Ynysig ydyw Brythoneg, a darddodd gyda Phroto-Celteg, proto-iaith
(h.y., tarddiad) damcaniaethol a ddechreuodd ddargyfeirio i mewn i
dafodieithoedd neu ieithoedd gwahanol yn ystod hanner cyntaf y mileniwm cyntaf.
Erbyn y chweched ganrif o'r Cyfnod Cyffredin, rhannodd Brythoneg i mewn i bedair
iaith wahanol: Cymraeg, Llydaweg, Cernyweg, a Chymbrieg. Gelwir yr ieithoedd hyn
yn ieithoedd Brythonaidd gyda'i gilydd. Mae tipyn o dystiolaeth i ddweud efallai
roedd gan Bicteg gysylltiadau gyda Brythoneg a gallai efallai hefyd fod yn bumed
gangen.

Mae tystiolaeth o'r Gymraeg yn dangos dylanwad o'r Lladin ar Frythoneg yn ystod
cyfnod y Rhufeiniaid, yn enwedig mewn termau sy'n gysylltiedig â'r eglwys
Gristnogol a Christnogaeth, sydd bron i gyd yn ddeilliadau Lladin. Disodlwyd y
Frythoneg yn yr Alban a'r de o Foryd Forth gan Aeleg yr Alban a'r Saesneg (a
ddatblygodd fan hyn i mewn i Sgoteg), ond goroesodd hi hyd at y Canol Oesoedd yn
Ne'r Alban a Cumbria — gweler Cymbrieg. Disodlodd y Frythoneg ar raddfa weddol
gyson gan y Saesneg ledled Lloegr; yn y gogledd, diflannodd y Gymbrieg erbyn y
13eg canrif ac, yn y de, yr oedd Cernyweg yn iaith farw erbyn y 19eg canrif, ond
bu ceisiadau i'w hadfywio. Model hanesyddol O'Rahilly yn awgrymu efallai'r oedd
iaith Frythonaidd yn Iwerddon cyn i'r ieithoedd Goidelig ymddangos, ond nid
ydyw'r farn hon yn boblogaidd ymhlith ymchwilwyr eraill.



https://cy.wikipedia.org/wiki/Bryngaer

Caer a adeiladwyd ar ben bryn fel adeilad amddiffynol yw bryngaer. Mae ei ffurf
yn dilyn ffurf y bryn a fel arfer mae rhagfur a ffos o'i gwmpas. Codwyd
bryngaerau mewn cyfnodau wahanol ac i bwrpas wahanol (nid yn unig am amddiffyn,
ond i gadw anifeiliaid, hefyd), ond yng Nghymru adeiladwyd mwyafrif ohonynt yn
yr Oes Haearn, er enghraifft Bryngaer Llwyn Bryn-dinas ger Llangedwyn, y
Breiddin, Moel y Gaer, Llandysilio a'r mwyaf drwy ogledd-orllewin Ewrop, sef
Tre'r Ceiri. Mae bryngaerau ledled Ewrop a chyfandiroedd eraill hefyd, er
enghraifft codwyd rhai yn Seland Newydd gan y Maori.

Mae bryngaerau hynaf canolbarth Ewrop yn dyddio o'r oes Neolithig, ond mae'r
mwyafrif yn dyddio o gyfnod y diwylliant Urnfield yn Oes yr Efydd) a'r
diwylliant Hallstatt yn Oes yr Haearn, ond adeiladwyd rhai ar ôl goruchafiaeth
yr Ymerodraeth Rufeinig, hefyd. Roedd Iŵl Cesar yn crybwyll y bryngaerau
Celtaidd a welodd yn ystod ei ymgyrchoedd o dan yr enw oppida.

Cartrefi a gwersyllfeydd milwrol o Oes yr Haearn cyn y goresgyniad Rhufeinig yw
bryngaerau Prydain. Defnyddiwyd rhai eto yng nghyfnod y Rhufeiniaid; er
enghraifft Dinorben yng ngogledd Cymru. Oes aur y bryngaerau gwledydd Prydain
oedd rhwng 200 CC ac OC 43. Yn yr ardaloedd lle na chafwyd dylanwad Rhufeinig
(e.e. yn Iwerddon a gogledd yr Alban) adeiladid bryngaerau am ganrifoedd ar ôl
hynny. Defnyddiodd yr Eingl-Sacsoniaid rhai o'r hen fryngaerau yn Lloegr yn
ystod goresgyniad y Llychlynwyr.

Gweler hefyd: Rhestr o fryngaerau Cymru a Rhestr o fryngaerau Cymru yn ôl eu
maint.

Roedd llawer ohonynt e.e. Bryngaer Dinorben (Abergele) yn dal i gael eu
defnyddio yn y cyfnod Rhufeinig.

Ceir dros 1,350 bryngaer yn Lloegr gyda'r rhan fwyaf ohonynt yn y de a'r
dwyrain, yn enwedig yng Nghernyw a Dyfnaint lle ceir 285 ohonynt. Er i rai
ohonyn nhw gael eu cloddio yn ystod yr Oes Efydd, yn Oes yr Haearn y codwyd y
rhan fwyaf ohonynt h.y. am yr wyth ganrif cyn dyfodiad y Rhufeiniaid. Un o'r
mwyaf yw Maiden Castle (Dorset) sy'n 44 erw (18 ha)

Ceir 40 o fryngaerau yn Iwerddon, gyda'r rhan fwyaf ohonyn nhw rhwng 5 - 10 erw.

Mae Bibracte (Mont Beuvray) a Mont St. Odile (Mur Païen) yn fryngaerau enwog yn
Ffrainc ac mae gwarchae bryngaer Alesia lle cafodd Vercingetorix ei orchfygu gan
Iŵl Cesar yn enwog iawn hefyd.



https://cy.wikipedia.org/wiki/Bridget_Riley

Ganwyd yr arlunydd Bridget Louise Riley ar 24 Ebrill, 1931 yn Norwood, Llundain.
Adnabyddir fel prif artist y symudiad celfyddyd 'Celf Op' (optical art). Ar hyn
o bryd mae hi'n byw ac yn gweithio'n Llundain, Cernyw a Ffrainc.

Roedd ei thad, John Fisher Riley, o Swydd Efrog yn wreiddiol, yn argraffwr fel
oedd ei dad yntau. Ym 1938 symudodd ei fusnes a theulu i Swydd Lincoln. Yn ystod
yr Ail Ryfel Byd bu rhaid i Bridget Riley, ei chwaer a mam fynd fel ifaciwis i
Gernyw.

Addysgwyd Bridget Riley yn Cheltenham Ladies' College ac wedyn yng Ngholeg Gelf
Goldsmiths, Llundain (1949–52), a'r Royal College of Art, Llundain (1952–55).

Rhwng 1956 a 1958 bu rhaid iddi ofalu am ei thad yn dilyn damwain car. Fe
weithiodd yn rhan amser yn yr asiantaeth hysbysebu enwog J. Walter Thompson tan
1962. Ym 1958 fe gynhaliwyd arddangosfa bwysig o waith Jackson Pollock yn
Llundain a gafodd ddylanwad mawr arni.

Roedd gwaith cynnar Bridget Riley yn ffigurol, gyda steil wedi'i ddylanwadu gan
Argraffiadaeth (impressionism), ond rhwng 1958 a 1959 datblygodd dechneg mwy
'pointillist'. O dua 1960 datblygodd ei harddull 'Op' enwog gyda phatrymau a
siapiau du a gwyn deinamig yn archwilio'r modd gall rhythmau o liw chwarae a
drysu'r llygaid.

Yn ystod y 1960au cynnar fe ddaeth Riley yn enwog am ei pheintiadau du a gwyn
'Op'. Gydag amrywiaeth eang o ffurfiau geometrig yn creu'r teimlad o symudiad
neu liw. Bu rhai o ymwelwyr i'w harddangosfeydd yn dweud eu bod teimlo'n chwil
neu'n disgyn trwy'r awyr.

Mae'r gweithiau yma'n ymdrin â rhai cwestiynau'r cyfnod: yr angen i
gynulleidfaoedd cymryd rhan yn nigwyddiadau celfyddydol; arbrofion gydag ehangu
ymwybyddiaeth; a chreu moderniaeth.

Nes ymlaen yn y degawd dechreuodd arbrofi gyda llwyd yn ychwanegol i'r du a gwyn
ac ym 1967 gyda lliw llawn. Fe'i hysbrydolwyd gan daith i'r Aifft a'r lliwiau a
defnyddiwyd ar beintiadau hanesyddol a thirwedd gan ddatblygu palet o liwiau
'Eifftaidd' ar ddechrau'r 1980au Yn ei chynfas Delos (1983), er enghraifft, mae
gleision, turquoise, and a gwyrddion i'w weld bob yn ail gyda melynion
cyfoethog, cochion a gwyn.

Yn 2006, fe brynwyd ei Untitled (Diagonal Curve) (1966), cynfas du a gwyn gyda
llinellau chwil, yn Sotheby's am $2.1 miliwn Yn 2008, fe prynwyd Static 2 (1966)
cynfas smotiog, am £1,476,500 ($2.9 miliwn).



https://cy.wikipedia.org/wiki/Breuddwyd_Macsen_Wledig

Chwedl Cymraeg Canol sy'n adrodd hanes chwedlonol yr Ymerawdwr Macsen Wledig a'i
ymwneud â Chymru yw Breuddwyd Macsen Wledig neu Breuddwyd Macsen (Cymraeg Canol:
Breudwyt Maxen (Wledic)). Fe'i cyfrifir yn un o dair chwedl frodorol y Mabinogi.
Ceir y testun hynaf yn Llyfr Gwyn Rhydderch ond ceir testun gwell yn Llyfr Coch
Hergest. Oherwydd y brogarwch amlwg tuag at Arfon a geir ynddi, gellir bod yn
weddol ffyddlon mai brodor o Wynedd oedd y cyfarwydd (chwedleuwr) anhysbys a'i
lluniodd tua chanol y 12g, yn ôl pob tebyg.

Ymrennir y chwedl yn ddwy ran. Yn y rhan gyntaf ceir hanes breuddwyd Macsen a'r
hyn a deilliodd ohoni ac yn yr ail ran, sy'n llai boddhaol o safbwynt llenyddol,
ceir sawl traddodiad am Facsen, Elen, a'r Brythoniaid, wedi'u plethu ynghyd.

Egyr y chwedl gyda Macsen Wledig, Ymerawdwr Rhufain, yn mynd i hela mewn dyffryn
ger Rhufain er mwyn diddanu "deuddeg brenin ar ugain o frenhinoedd coronog" sy'n
ddeiliaid iddo. Ond does ganddo ddim llawer o awydd i hela, ac mae'n ymneilltuo
i lecyn tawel i orffwys am ganol dydd. Gesyd ei osgordd eu tariannau drosto i'w
gysgodi ac mae'n syrthio i gysgu. Yn ei freuddwyd mae'n cael gweledigaeth
ryfedd. Mae'n teithio dros yr Alpau, trwy Gâl a thros y Môr Udd i Ynys Brydain.
Yna mae'n cerdded i ogledd-orllewin yr ynys a gweld caer ysblennydd wrth aber
gyda mynyddoedd gwyllt a choed y tu ôl iddi ac ynys ffrwythlon gyferbyn. Â i
mewn i neuadd y gaer a gweld gweision yn chwarae gwyddbwyll a'r forwyn decaf
erioed yn eistedd ar orsedd orwych. Mae hi'n codi ac yn dod ato ac mae'n rhoi ei
freichiau am ei gwddw. Wrth iddo eistedd gyda hi ar yr orsedd ac ymserchu ynddi,
mae twrw'r tariannau'n ymysgwyd yn y gwynt yn ei ddeffro ac mae'r weledigaeth yn
darfod amdani.

Ni all yr ymerawdwr fyw heb gael gwybod pwy oedd y forwyn a lle y trigai. Mae'n
anfon negeseuwyr allan i bedair ban byd ond dychwelant heb newydd amdani. Cânt
eu hanfon yr ail dro. Croesant yr Alpau eto a dilyn cyfarwyddyd Macsen i
gyrraedd y gaer a gofyn i'r forwyn briodi Macsen. Mae'r forwyn yn gwrthod oni
bai'r ymerawdwr ei hun yn dod i'w cheisio. A dyna a wna Macsen a'i wŷr. Glaniant
ym Mhrydain a goresgyn yr ynys gan yrru Beli fab Manogan a'i wŷr ar ffo. Elen
yw'r ferch ac mae hi'n byw gyda'i thad Eudaf a'i frodyr Cynan ac Adeon yng
Nghaer Seint yn Arfon. Y noson gyntaf honno mae Macsen ac Elen yn cysgu a'i
gilydd.

Yn ail ran y chwedl ceir hanesion cymysg yn esbonio sut yr adeiladwyd Sarn Helen
a ffyrdd Rhufeinig eraill, sut y cafodd mynydd y Frenni Fawr ei enw, sut y
cododd gaer fawr yng nghanol Eryri (Dinas Emrys efallai), a.y.y.b. Mae'n gorffen
gyda hanesyn am ymerawdwr newydd yn Rhufain - mae Macsen wedi bod i ffwrdd am
dros saith mlynedd, yn groes i ddeddfau Rhufain - sy'n herio Macsen i gadw draw.
Ond dychwela i Rufain gydag Elen lle mae'n gwarchae'r ddinas am flwyddyn, yn
aflwyddianus. Yna daw brodyr Elen a chriw o ryfelwyr Arfon i gipio'r ddinas a'i
adfer i Facsen. Yn ddiolch iddynt, mae Macsen yn caniatau iddynt grwydro ac
oresgyn tir fel y mynnant. Ar ôl blynyddoedd o grwydro ar y cyfandir cyrhaeddant
Llydaw. Mae hanner y llu yn dychwelyd i Gymru gyda Adeon a'r lleill yn aros i
drigiannu Llydaw dan Cynan (Cynan Meiriadog).

Credir gan rai ysgolheigion bod yr Elen wreiddiol yn cynrychioli sofraniaeth
Ynys Brydain a'i bod hefyd yn dduwies Geltaidd yn wreiddiol. Cymysga'r chwedl ei
hun hanes dwy ferch wahanol, sef Elen Luyddog ac Elen ferch Eudaf. Credir mai
mam yr ymerawdwr Custennin Fawr (306-337) yw sail cymeriad Elen Luyddog. Diau
bod elfennau o hanes Elen o Gaerdroia wedi lliwio dychymyg y cyfarwydd
(chwedleuwr) o Gymro hefyd.

Roedd Macsen Wledig (Magnus Maximus) yn filwr Rhufeinig o Sbaen a ddaeth yn
ymerawdwr Rhufain ar ôl i'w filwyr ei hun ei gyhoeddi yn ymerawdwr ym Mhrydain
yn y flwyddyn 383. Teyrnasodd am bum mlynedd yn Rhufain cyn gael ei ladd gan
Theodosius. Ceir peth o'i hanes gan Gildas a Nennius gyda'r pwyslais ar sut yr
amddifadodd yr ynys o filwyr. Ychwanega Nennius y traddodiad am filwyr Cymreig
Macsen yn ymsefydlu yn Llydaw. Yn yr Oesoedd Canol daeth rhai o deuluoedd
brenhinol Cymru i uniaethu â Macsen a hawlio bod yn ddisgynyddion iddo ac Elen
(ac felly'n etifeddu awdurdod y Rhufain Gristnogol a'r hawl i reoli Ynys
Brydain, mewn cyferbyniaeth â'r Eingl-Sacsoniaid "paganaidd").

Ceir rhan o hanes Macsen yng ngwaith Sieffre o Fynwy hefyd, ond ceir
gwahaniaethau mawr rhwng y fersiwn yn yr Historia Regum Britanniae (Brut y
Brenhinedd) a Breuddwyd Macsen. Prawf yw hynny, fe ymddengys, fod y ddwy chwedl
yn seiliedig ar draddodiadau hynafol am Facsen yng Nghymru a drysorwyd gan y
Cymry dros y canrifoedd.

Mae'r breuddwyd yn fotif llenyddol poblogaid a geir mewn sawl diwylliant, ond
roedd yn arbennig o boblogaidd gan y Celtiaid. Yng Nghymru ceir Breuddwyd
Rhonabwy er enghraifft ac yn Iwerddon ceir dosbarth arbennig o chwedlau a elwir
yn aisling, e.e. Aislinge Oenguso ('Breuddwyd Angus').



https://cy.wikipedia.org/wiki/Borneo

Mae Borneo yn ynys yn ne-ddwyrain Asia. Gydag arwynebedd o 743,330 km² (287,000
milltir sgwar), hi yw'r drydedd ynys yn y byd o ran maint. Mae rhan ddeheuol a
chanol yr ynys yn perthyn i Indonesia, dan yr enw Kalimantan. Yn Indonesia
defnyddir "Kalimantan" am yr ynys i gyd. Rhennir y rhan ogleddol rhwng Malaysia
a gwladwriaeth annibynnol Brwnei.

I'r gorllewin o Borneo mae Rhagynys Malaya ac ynys Sumatera. I'r de mae ynys
Jawa ac i'r dwyrain Sulawesi. Y mynydd uchaf yw Mynydd Kinabalu yn Sabah,
Maleisia, sy'n 4,095 m (13,435 troedfedd) o uchder.

Rhennir rhan Indonesia o'r ynys yn bedair talaith: Dwyrain Kalimantan, De
Kalimantan, Gorllewin Kalimantan a Canolbarth Kalimantan. Rhennir rhan Maleisia
yn ddwy dalaith, Sabah a Sarawak.

Mae cyfoeth eithriadol o fywyd gwyllt ar Borneo, er enghraifft 15,000 o
rywogaethau o blanhigion blodeuog, yn cynnwys 3,000 o rywogaethau o goeden, 221
rhywogaeth o famal a 420 rhywogaeth o aderyn. Ar un adeg roedd fforest law
drofannol yn gorchuddio rhan fawr o'r ynys, ond yn y blynyddoedd diwethaf mae
llawer o'r fforest yma wedi diflannu. Mae poblogaeth ddynol yr ynys yn cynnwys
tua 30 grŵp ethnig.



https://cy.wikipedia.org/wiki/Blitz_Abertawe

Ymgyrch fomio a wnaed gan Luftwaffe Natsiaid yr Almaen ar ddinas Abertawe rhwng
19 a 21 Chwefror 1941 oedd Blitz Abertawe.

Dewiswyd Abertawe fel targed addas oherwydd ei phwysigrwydd fel porthladd a'i
dociau ac oherwydd y purfeydd olew cyfagos. Roedd y ddinas hefyd yn bwysig
oherwydd y diwydiant copr a welwyd yno. Roedd dinistrio'r ddinas yn rhan
allweddol o ymgyrchoedd bomio strategol y Natsiaid gyda'r nod o rwystro allforio
glo a chwalu hyder y dinasyddion a'r gwasanaethau brys.

Gwnaed y cyrch cyntaf ar Abertawe yn gynnar ar y 27 Mehefin 1940, am 3.30 yb a
dyma oedd y cyntaf o 44 ymosodiad gwahanol. Fodd bynnag, rhwng 19-21 Chwefror
1941 gwelwyd y 'blitz tair noson' pan ollyngwyd rhwng 30,000 a 56,000 o
ddyfeisiadau tân a rhwng 800 i 1273 o fomiau ffrwydradau uchel ar y ddinas. Ar y
noson olaf o'r 'blitz tair noson', seiniodd seirenau'r llochesi am 7.50 yh a
pharhaodd y cyrch am bump awr. Gollyngwyd bomiau llosg yn ogystal â ffrwydradau
ar ddinas Abertawe ac roedd canol y ddinas yn wenfflam. Ymestynnai'r fflamau o
Fryn Clyn i'r dociau. Lladdwyd 227 o bobl, gyda 37 ohonynt yn iau nag 16 oed.
Hefyd anafwyd 400 o drigolion y ddinas y nosweithiau hynny ac roedd modd gweld y
fflamau 80 milltir i ffwrdd yn Abergwaun, Dyfnaint a Chernyw.

Tarwyd yr ysgol ramadeg a adeiladwyd ar Fryn Mount Pleasant ym 1851, ac lle yr
astudiodd Dylan Thomas, Roy Jenkins a Bryan Phillips a gwnaed difrod mawr iddi.
Fodd bynnag goroesodd labordai, gweithdai a champfa'r ysgol ac, yn unol ag
agwedd y cyfnod, parhawyd i addysgu'r disgybliion hŷn gyda ddefnyddio
ystafelloedd a oedd yn nhŷ'r prifathro. Ad-leolwyd y disgyblion iau i adeilad yr
ysgol ar gyfer pobl 'mud a byddar', a oedd wedi symud eu disgyblion i'r wlad.
Parhaodd y trefniant hwn tan 1949. Y prifathro, J.Gray Morgan a fu'n bennaf
gyfrifol am yr ymdrechion i barhau gyda'r addysg. Yn ogystal â hyn, dinistriwyd
850 o adeiladau (575 o fusnesau a 282 o dai a difrodwyd 11,000 o adeiladau
eraill. Roedd nifer o adeiladau mwyaf eiconig y ddinas yn adfeilion gan gynnwys
Eglwys y Santes Fair, siop Ben Evans a'r farchnad Fictorianaidd. Fodd bynnag, ni
ddinistriwyd rhai o adeiladau hynaf Abertawe megis y castell, amgueddfa'r
ddinas, Oriel Gelf Glynn Vivian ond dinistriwyd lawer o'r hen ddinas.

Roedd Dylan Thomas yn Abertawe yn ystod y Blitz a phan welodd y dinistr a
ddioddefodd y ddinas, dywedodd "Our Swansea is dead." Ysgrifennodd Richard
Burton a oedd yn ei arddegau ar y pryd ac a drigai ym Port Talbot yn ei
ddyddiaduron fod Abertawe'n "llosgi".



https://cy.wikipedia.org/wiki/Blaenau_Ffestiniog

Mae Blaenau Ffestiniog yn dref yng Ngwynedd sydd gerllaw Parc Cenedlaethol
Eryri; Cyfeirnod OS: SH 70078 41951. Mae ganddi boblogaeth o 4,830 (Cyfrifiad
2001). Mae Caerdydd 175.6 km i ffwrdd o Flaenau Ffestiniog ac mae Llundain yn
308.2 km. Y ddinas agosaf ydy Bangor sy'n 29 km i ffwrdd.

Mae'r tir o gwmpas y dref yn rhan o'r parc cenedlaethol, ond dyw'r dref ei hunan
ddim - fe'i heithrwyd oherwydd yr olion diwydiannol sy'n amlwg o amgylch y dref.
Dywedir ei bod yn bwrw llawer o law yno. Lleolir y Moelwynion yn agos i'r dref,
uwchben pentref Tanygrisiau.

Mae'r cylch yn cael ei wasanaethu gan Bapur Bro o'r enw'r Llafar Bro sy'n cael
ei gyhoeddi unwaith y mis.

Tyfodd Blaenau yn gyflym o gwmpas y chwareli llechi yn ystod y 19g wedi i ŵr o'r
enw Methusalem Jones ddarganfod llechfaen yn yr ardal yn yr 1760au. Agorwyd
rheilffordd fach (Rheilffordd Ffestiniog heddiw) i gludo llechi o Blaenau i
Borthmadog, oedd yn borthladd bach prysur yn y 19eg ganrif. Yn anterth y
diwydiant llechi ar droad yr 20g, cododd poblogaeth y dref i 11,434 yn ôl
cyfrifiad 1901, gan ei gwneud yn ail dref fwyaf gogledd Cymru ar ôl Wrecsam ar y
pryd.

Mae rhestr faith o fandiau chwyldroadol Cymraeg yn dod o Flaenau Ffestiniog, yn
eu plith: Anweledig, Llwybr Llaethog, Mim Twm Llai, Frizbee, dau boi o Blaena,
Llan Clan a Gwibdaith Hen Fran er enghraifft.

Saif Blaenau ar un pen Rheilffordd Dyffryn Conwy, sy'n ei chysylltu â Chyffordd
Llandudno a Llandudno trwy dirlun prydfrerth Dyffryn Lledr a Dyffryn Conwy. Ceir
lein arall, ar gyfer twristiaid yn bennaf heddiw ond yn y gorffennol yn dwyn
llechi i'r cei ym Mhorthmadog, sef Reilffordd Ffestiniog. Mae'r A470 yn mynd
trwy'r dref cyn dringo Bwlch y Gorddinan. Mae gwasanaethau bws cyson 1B i
Borthmadog, sy'n cysylltu â'r gwasanaeth i Fangor ac mae gwasanaethau bws eraill
i Landudno a Dolgellau. Mae Gwasanaeth bws lleol hefyd sy'n cysylltu Tanygrisiau
a Rhiwbryfdir gyda chanol y dref.

Mae'r dref yn cael ei gwasanaethu gan dair ysgol gynradd, sef: Ysgol Manod,
Ysgol Maenofferen ac Ysgol Tanygrisiau. Mae'r ysgolion hyn yn bwydo'r ysgol
uwchradd leol, Ysgol y Moelwyn.

Er fod y diwydiant chwareli llechi yn parhau i gyflogi nifer o bobl yn y dref,
mae'r diwydiant hwn wedi cael ei ddisodli fel prif gyflogwyr gan ffatri Blaenau
Plastics sydd â staff o tua 300. Rhai o gyflogwyr mawr eraill y dref yw ffatri
Metcalfe, sy'n creu offer arlwyo, a phwerdy trydan-dŵr Tanygrisiau. Mae dau
gwmni cludiant ffyrdd mawr wedi eu lleoli yn yr ardal hefyd, sef 'Roberts
Ffestiniog' o Lan Ffestiniog a 'E. Hughes' o'r Manod.



https://cy.wikipedia.org/wiki/Bill_Brandt

Roedd Bill Brandt (Hermann Wilhelm Brandt), 2 Mai 1904 – 20 Rhagfyr 1983, yn
ffotograffydd a ffoto-newyddiadurwr arloesol. Ganwyd yn yr Almaen fe symudodd i
Loegr ble ddaeth yn enwog am ei ddelweddau o wahanol lefelau ag agweddau o
gymdeithas Saesnig y cyfnod ar gyfer cylchganonau fel Picture Post a llyfrau fel
The English At Home (1936) a London At Night (1938), wedyn delweddau afluniedig
o noethion a phortreadau artistiaid enwog. Ystyrir Bill Brandt fel un o
ffotograffwyr pwysicaf yr 20fed ganrif.

Ganwyd yn Hamburg, i deulu o fasnachwyr a bancwyr cyfoethog, ei dad yn
Brydeiniwr a'i fam Almaenes. Yn ystod y Rhyfel Byd Cyntaf fe garcharwyd ei dad
am 6 mis gan awdurdodau yr Almaen am fod yn ddinesydd Prydain er iddo fyw yn yr
Almaen ers yn 5 oed.

Yn ddiweddarach fe wadodd Bill Brandt ei gefndir Almaeneg gan fynnu iddi gael ei
eni yn Ne Llundain.

Ychydig ar ôl ddiwedd y rhyfel, fe gafodd Brandt diciâu (tuberculosis) ac fe
dreuliodd lawer o amser mewn sanatoriwm i gyfoethogion yn Davos, y Swisdir. Fe
deithiodd i Fienna am gwrs o driniaeth seicolegol ble cyfarfu â'r socialite
Eugenie Schwarzwald a gyflwynodd i'r bardd Americanaidd enwog Ezra Pound. Fe
dynnodd Brandt ei bortread ac yn ôl pob sôn fe'i gyflwynodd i Man Ray y
ffotograffwyr a swrealydd. Ym 1930 fe ddaeth Brandt yn gynorthwy-ydd ystafell
dywyll i Man Ray gan ddysgu technegau arloesol ac arbrofol.

Cyhoeddodd Brandt ddau lyfr The English at Home (1936) ac A Night in London
(1938) gan gyfrannu'n gyson i brif gylchgronau'r cyfod fel Lilliput, Picture
Post, a Harper's Bazaar.

Ym 1940 fe'i gomisiynwyd gan wladwriaeth wybodaeth llywodraeth Llundain i
gofnodi pobl Llundain yn cuddio rhag bomiau'r ail ryfel byd yng ngorsafoedd yr
Underground. Manteisiodd Brandt ar dywyllwch y black out i dynnu lluniau o
strydoedd gwag Llundain yn y nos.

Fe dynnodd hefyd cyfres o luniau o lenyddon ac artistiaid yn cynnwys rhai o
enwau enwocaf y cyfnod fel Pablo Picasso a Salvador Dalí. Ystyrir ei lun enwog o
Francis Bacon yn Primrose Hill, Llundain yn glasur.

Ei brif lyfrau'r cyfnod yma'n cynnwys Literary Britain (1951), Perspective of
Nudes a Shadow of Light (1966).

Bu farw Brandt yn Llundain ym 1983. Yn flwyddyn honno ymddangosodd raglen
ddogfen BBC 'Master Photographers' ar fywyd Brandt. Er i Brandt fod yn swil gan
ac adnabyddus am wneud ei orau i osgoi siarad am ei waith yn gyhoeddus mae'r
rhaglen yn cynnwys un o'r ychydig o gyfweliadau hir a ffilmiwyd ohono. Y rhaglen
i'w weld ar lein yma: [1]

Sefydlwyd archif o'i waith, sydd hefyd yn cynnwys orielau o'i waith ac yn
gwerthu detholiad o lyfrau a phrintiau. billbrandt.com



https://cy.wikipedia.org/wiki/Biafra

Gwladwriaeth a ffurfiwyd trwy ymwahanu oddi wrth Nigeria yn 1967 oedd
Gweriniaeth Biafra. Bu mewn bodolaeth hyn Ionawr 1970, pan roddwyd diwedd arni
gan fuddugoliaeth llueoedd arfog Nigeria yn Rhyfel Cartref Nigeria.

Ffurfiwyd gwladwriaeth Biafra yn ne-ddwyrain Nigeria, yn bennaf gan aelodau
llwyth yr Igbo neu Ibo. Roedd hyn yn ganlyniad anghydfod ar seiliau economaidd,
diwylliannol a chrefyddolrhwng grwpiau ethnig Nigeria. Ar 30 Mai, 1967,
cyhoeddodd Chukwuemeka Odumegwu Ojukwu, llywodraethwr milwrol Rhanbarth
Dwyreiniol Nigeria, fod y rhanbarth o hynny ymlaen yn wladwriaeth annibynnol dan
yr enw Biafra.

Cydnabyddwyd Biafra fel gwlad annibynnol gan lywodraethau Gabon, Haïti, Arfordir
Ifori, Tansanïa a Sambia. Cawsant gymorth gan Israel, Ffrainc, Portiwgal,
Rhodesia, De Affrica a'r Fatican.

Ymateb llywodraeth Nigeria oedd ymdrech filwrol i ad-uno'r wlad. Wrth i sefyllfa
filwrol Biafra waethygu yn 1969, dechreuodd newyn yno. Credir i dros filiwn o
bobl farw yn y rhyfel neu o newyn. Bu'r digwyddiadau yma yn sbardun i greu y
mudiad dyngarol rhyngwladol Médecins Sans Frontières ("Doctoriaid heb Ffîn").



https://cy.wikipedia.org/wiki/Berberiaid

Grŵp ethnig yng Ngogledd Affrica yw'r Berberiaid. Hwy yw trigolion brodorol yr
ardal o Ogledd Affrica i'r gorllewin o ddyffryn Afon Nîl ac i'r gogledd o Afon
Niger. Ieithoedd brodorol y Berberiaid yw'r ieithoedd Berber, sy'n gangen o'r
ieithoedd Affro-Asiaidd. Erbyn heddiw, mae llawer o'r Berberiaid yn Arabeg eu
hiaith, ond mae rhwng 14 a 25 miliwn o siaradwyr yr ieithoedd Berber yn byw yng
Ngogledd Affrica, y rhan fwyaf yn Algeria a Moroco, ond hefyd mewn rhannau
eraill o'r Maghreb a thu hwnt.

Kabylie yw'r enw Berber am diriogaeth y Berberiaid yn y Maghreb. Defnyddir yr
enw weithiau i olygu tiriogaeth draddodiadol y Berberiaid yn ei chyfanrwydd - ac
felly'n cynnwys rhannau mawr o Foroco ac Algeria a darn o Tiwnisia - ond am
resymau gwleidyddol mae'n tueddu i gael ei gyfyngu i'r rhan o Algeria sy'n
gadarnle i'r Berberiaid heddiw.

Enw llawer o'r Berberiaid arnynt eu hunain yw Imazighen (unigol Amazigh) neu
amrywiad o hyn, efallai'n golygu "y bobl rydd" ond mae amheuaeth ynglŷn â hyn.
Enw'r Rhufeiniaid ar rai o'r Berber oedd y "Mazices", oedd a'r ystyr "dynion
rhydd" yn ôl Leo Africanus. Daw'r gair "Berber" o'r Arabeg.



https://cy.wikipedia.org/wiki/Bele

Anifail o deulu'r wenci yw'r Bele neu Bela (Martes martes). Mae oddeutu maint
cath, tua 53 cm o hyd ac yn pwyso rhyw un cilogram a hanner ar gyfartaledd.
Brown yw lliw cyffredinol yr anifail, yn amrywio o frown golau i frown tywyll.

Fel rheol maent yn byw mewn ardaloedd coediog yng ngogledd Ewrop. Maent yn hela
yn y nos gan amlaf, ac yn dal mamaliaid bychan, adar, wyau, llyffantod ac
weithiau aeron. Mae'r Bele yn weddol gyfredin mewn rhai rhannau o'r Alban, ond
mae cryn dipyn o ansicrwydd ynghylch ei statws yng Nghymru. Yn ystod yr 20
mlynedd diwethaf mae cryn nifer o bobl wedi dweud eu bod wedi gweld Bela yn
rhannau coediog Eryri, yng Nghoedwig Gwydyr yn arbennig, ond does neb wedi cael
llun i brofi hyn. Mae "Bele" neu "Bele" yn elfen bur gyffredin mewn enwau
lleoedd.

Ar un adeg bu cryn dipyn o hela'r Bela, gan giperiaid oherwydd eu bod yn bwyta
cywion ffestantod a chan eraill oedd eisiau eu crwyn, gan fod y blew o ansawdd
arbennig o dda. Erbyn hyn maent yn cael eu hamddiffyn gan y gyfraith yn y rhan
fwyaf o wledydd. Ychydig iawn o anifeiliaid eraill sy'n fygythiad i'r Bele; dim
ond llwynogod a'r Eryr Euraid fel rheol.



https://cy.wikipedia.org/wiki/Avitus

Roedd Marcus Maecilius Flavius Eparchius Avitus (c. 395 – 456) yn Ymerawdwr
Rhufeinig yn y gorllewin o'r 9 Gorffennaf 455 hyd 17 Hydref 456.

Roedd o deulu galo-rufeinig amlwg. Penodwyd ef i'r swydd o magister militum gan
yr ymerawdwr Petronius Maximus pan ddaeth i'r orsedd, a gyrrwyd ef i Toulouse i
geisio cefnogaeth Theodoric II, brenin y Fisigothiaid. Tra'r oedd ar ei ffordd
yno, lladdwyd Petronius Maximus gan y dorf yn Rhufain, a chipiwyd Rhufain ei hun
gan Geiseric, brenin y Fandaliaid.

Perswadiodd Theodoric II Avitus i hawlio'r ymerodraeth. Derbyniwyd hyn gan
Marcian, yr ymerawdwr yn y dwyrain. Er hynny, nid oedd poblogaeth yr Eidal yn ei
lwyr dderbyn fel ymerawdwr. Yn 456 dechreuodd ymgyrch i adennill Pannonia a
gyda'i magister militum Ricimer, enillodd fuddugoliaeth dros y Fandaliaid ar y
môr. Er hynny, gallodd y Fandaliaid ddefnyddio eu llynges i gau porthladd
Rhufain, gan greu prinder bwyd yn y ddinas. Llwyddodd Ricimer a Majorian i elwa
ar anfodlonrwydd y bobl, a gorfodwyd Avitus i ffoi i Arles. Cododd fyddin ac
ymosod ar yr Eidal, ond gorchfygwyd ef gerllaw Placentia. Gorfodwyd ef i
ymddiswyddo fel ymerawdwr a dod yn Esgob Placentia ar 17 Hydref 456. Yn ofni am
ei einioes, ceisiodd ffoi i Gâl, ac yn ôl Gregori o Tours, bu farw yno. Dywed
ffynonellau eraill iddo gael ei ladd gan Ricimer.



https://cy.wikipedia.org/wiki/Attila

Roedd Attila (c.406-453) yn frenin yr Hyniaid, a enillodd iddo'i hun y llysenw
"Fflangell Duw".

Yn 434 daeth yn gyd-frenin, gyda'i frawd, ar ffederasiwn lac o nifer fawr o
lwythi Hun o ganolbarth Asia a oedd ar wasgar rhwng Môr Caspia ac Afon Daniwb.
Cyn bo hir roedd gan Attila Fandaliaid, Ostrogothiaid, Gepidiaid a Ffranciaid yn
ymladd dan ei faner yn ogystal ac roedd yn rheoli tiriogaeth a ymestynnai o Afon
Rhein yn yr Almaen i Scythia ar ffin orllewinol Tsieina.

Yn 447 arweiniodd gyfres o gyrchoedd dinistriol ar yr holl daleithiau Rhufeinig
rhwng y Môr Du a'r Môr Canoldir. Gorchfygodd yr ymerodr Theodosius II mewn tair
brwydr waedlyd a dim ond ei muriau trwchus ac anwybodaeth yr Hyniaid â'u
cynghreiriad o dactegau gwarchae a achubodd Gaergystennin rhag syrthio.
Goresgynwyd Thrace, Macedon a gwlad Groeg ei hun hefyd a chymhellwyd Theodosius
i ildio tiriogaeth i'r de o Afon Daniwb ac i dalu teyrnged arian i Attila.

Yn 451 ymosododd Attila ar Gâl, ond llwyddodd Aetius, y pennaeth Rhufeinig, a'i
gynghreiriad Theodoric, brenin y Visigothiaid, i godi ei warchae ar ddinas
Orléans a'i drechu'n llwyr wedyn mewn brwydr gostus ar wastadedd Catalaunia, ger
Châlons-sur-Marne.

Tynnodd Attila yn ôl i Hwngari, ond y flwyddyn ar ôl hynny gwnaeth cyrch i'r
Eidal gan anrheithio Aquileia, Milan, Padua a dinasoedd Rhufeinig eraill. Dim
ond ymyrraeth bersonol Pab Leo I, a roddodd swm anferth o arian i Attila, a
achubodd ddinas Rhufain ei hun rhag cael ei dinistrio.

Bu farw Attila yn 453, yn fuan wedi ei briodas i dywysoges Fwrgwynaidd o'r enw
Ildeco, a chyda'i farwolaeth bu trai ar ymerodraeth yr Hun.

Mae Attila yn gymeriad yn y Nibelungenlied Almaeneg dan yr enw Etzel ac yn
ymddangos fel Atli yn y Völsunga Saga Hen Islandeg.



