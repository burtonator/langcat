https://lij.wikipedia.org/wiki/Matirde_de_Canossa

Figgia de Bonifaçio, marcheize de Toscaña, e da contessa Beatrixe de Lotaringia.
Sposa de Gofreddo o Zembo (1069), ducca de Loreña, da pœu a se maiò torna, pe
motivi politichi, con Guerfo V de Bavea (1089); a visse into periodo ciu agúo da
lotta de investitue, e a fu a ciu valida sostegnitrixe da politica papâ.

O so dominio o s'estendeiva sorvetutto inte l'Italia settentrionâ, co-i comitæ
de Brescia, Bergamo, Mantoa, e inte l'Italia centrâ con Areçço, Siena, Cornieo;
inoltre a g'aveiva di ben inta Loreña.

L'episodio curminante do duello tra a Gexa e l'Impeo, l'umiliaçion de Enrico IV
de fronte a-o pontefixe Grigœu VII, o l'avegne into 1077 into castello de
Canossa, de proprietæ da contessa. Ciu tardi, into 1081, Enrico o depose Metirde
da ogni so drito e l'anno doppo o ghe levò squæxi tutti i ben.

Ma lê a continuò a inviâ agiutti a pappa Grigœu assediao in Romma, e ascì doppo
a morte do pappa, malgrao e sconfite e persecuçioin, a rescistette a Canossa,
ariescindo, primma da so morte, a vedde ben megioæ e condiçioin do so partio.

A fu sepelia inta badia de S. Beneito de Poliron; in S. Pê a Romma ghe fu
eretto, into sec. 17º, un monumento grandioso (œuvia de Gian Loenço Bernini) e
fu intitolao a lê a cappella privâ do pontefixe (con di affreschi do Romanelli).

Lasciando parte di so ben in ereditæ a-a Gexa, a dette motivo a una longo ciæto
tra i pappi e i imperatoî, dæto che quest'urtimi ne rivendicavan o possesso
comme superioî feüdæ e i primmi se refaxeivan a-o testamento da contessa.

Una biografia celebrativa de Matirde a l'è quella trasmissane da Donizon (tra di
âtri codexi, notevoliscimo pe miniatue quello conservao inta Biblioteca
Vaticaña).



https://lij.wikipedia.org/wiki/Martiri_de_Gallane%C3%B4

I Martiri de Gallaneô son dui Partigien fuxilæ in ta localitæ Necianne in te l'
Arvî do 1944. A seguito do rastrellamento operou dai nazifascisti ä Benedicta,
con mezzi pesanti, artiglieria, e miggiæ de effettivi, di grüppi de ribelli
çercaven de filträ all' esterno. Tentando de portase in direzion da Valle
Ponçeivia, cazzeiva combattendo o Tenente Casalini con i sö ommi, a Passo Mezzan
sovia i laghi do Gorzente. Atri patrioti rescivan a passä o spartiægua da a
Valle do Po verso o Mâ Ligure ma vegnivan catturæ e succescivamente fuxilæ a
Isoverde, vexin a dove attualmente se tröva a sede da Croxe Verde. Verso
Gallaneô (atra fraçion do comüne de Campomaron) chinnava dai monti Ettore Binci
do grüppo GAP di Barabin de Teggia insemme a un compagno che o saieiva restou
sconosciüo. Sciccome questo segundo partigian o portava unna divisa militare, se
deve ritegnî che o fisse un sordatto do Regio Esercito passou in ta Rescistensa
doppo l' 8 settembre 1943. In proscimitæ da vegia centrale elettrica dita a
Volta, ch'a l' ea föa üso zà alloa, i dui vegniven fermæ dae SS. Malgraddo i
abitanti da centrale avessan implorou i tedeschi de risparmiä i dui zoveni,
questi vegnivan ammazzæ e fæti cazze in te un riä, in to scito che attualmente o
l' è segnou da un cippo in memoia. I corpi de vittime vegnivan ritrovæ in to
riä, ma ciü a valle do punto da fuxilaçion, e questo fa pensä che no fissen
morti in scio momento e avessen çercou, zà mortalmente ferî, scampo inte unna
füga imposcibile.



https://lij.wikipedia.org/wiki/Martin_Lutero

Martin Lutero (1483-1546) o l'è stæto un pensatô religioso, ch'o l'ha dæto avio
a-o Protestanteximo. Fratte de Wittenberg inta Sassonia, o scriveiva in to 1517
e sö famoze 95 texi, in te quæ o condannava a pratica da Gexa de vende e
indulgense (vosciüa da-o pappa Lion X pe arecögge e palanche necessaie pe a
construsion da cupola de San Pê, a Romma). O 5 dexembre do 1520 o Lutero o
brüxiava a bolla papale che a ghe imponeiva de retiä e sö affermasioin, penna a
scomünega. Comme conseguensa Leon X o scomünegava effettivamente Lutero in to
zenä do 1521. L'imperatô Carlo V o convocava a Dieta de Worms (unna assemblea di
maggiorenti de çittæ tedesche) con l'intension de costrenze Lutero a rinnegä e
sö idee. Però Lutero o restava fermo in sce e sö poxisioin, forte anche
dell'appoggio do prinçipe Ferdinando de Sassonia. In seguito o se saieiva ascoso
pe un anno in te un castello, dove o l'avieiva traduto a Bibbia in tedesco pe
mettila a dispoxision anche de chi no conosceiva o latin: defæti segondo lê
doveiva vaì o libero esamme: ogni fedele o doveiva avei a poscibilitæ de lezze e
interpretä e Sacre Scrittüe. A fede luteranna a piggiava velocemente campo,
segge tra i nobili che tra i villen. Questi ürtimi in ti anni 1524-1525
descadenavan ascì unna rivolta, che però o Lutero o condannava. Segundo o
riformatô bezögnava avei libertæ spirituale, ma rispettä l'autoritæ di prinçipi
in campo politico. In seguito ghe saieva stæto unna guera fra i prinçipi luteren
e Carlo V ch'o difendeiva o Cattoliceximo: questa guera a saieiva finia solo in
to 1555 (Paxe de Augusta), con Lutero zà morto. A Germania a se divideiva fra i
stati cattolici e quelli protestanti.



https://lij.wikipedia.org/wiki/Maja_Teexo

Figgia de l'imperatô Carlo VI e da prinçipessa Elizabetta Cristiña de
Brunswick-Wolfenbüttel, segondogennita e primma de figge femmine, a vègne erede
a-o trono in virtù da Pramattega Sançion do 1713. O 12 fre. 1736 a se maiò
(inandiando a dinastia di Asburgo-Loeña) o ducca Françesco Stéva de Loeña
insemme a-o quæ a se stabilì (zen. 1739) a Firençe, dove a l'arestò solo che
pochi meixi, scin a-a morte do poæ avvegnua a l'improvista into 1740.

A poco ciu de un meize da-a so asceiza in sce-o trono, Federigo II de Pruscia o
l'invaze improvvisamente a Silexia co l'evidente intento d'annette quello ducato
a-o dominnio di Hohenzollern. Maia Texo, impreparâ a l'aggrescion, a no poette
opoñe un efficaxe rescistença, e de tâ circostança credettan de poei approfittâ
sorvetutto a França e a Spagna, dexidioze d'ingrandise in sce-o Ren e in Italia,
e a Bavea, ch'a l'aspiava a estende a so sovranitæ in sce-i possedimenti
asburghichi de l'Aostria, di quæ l'elettô Carlo Alberto o ritegniva êse o
legittimo erede pe avei sposao Maia Amalia, figgia de l'imperatô Gioxeppe I.
Ebbe coscì inandio a coscì díta guæra de sucescion aostriaca. De fronte a-a
menaçça di Franco-Bavaixi, ch'aveivan invaso a Bassa Aostria e occupao Praga,
l'impiaixe a concluze un armistiçio con Federigo (9 ott. 1741), e, doppo avei
fæto appello a-a fedeltæ di magnati ungaixi, a se vózette contra i invasoî, che
fun contrattaccæ e contegnui.

A paxe de Breslavia (1741) ghe costò a cescion da Silexia a Federigo, ma in
compenso lê a poe' riconquistâ e tære occupæ da-i Franco-Bavaixi, penetrâ inta
Germannia meridionâ e menaççâ a mæxima sovranitæ da França in sce l'Arsaççia.

I succesci de Maia Texo provocon un âtro intervento de Federigo, ch'o temeiva de
dovei torna renonçiâ a-a Silexia, o possesso da quæ ghe fu riconfermao co-a paxe
de Dresda (Dênâ 1745). Into frattempo l'elettô Carlo Alberto o l'ea morto, e o
so successô, Mascimilian III Gioxeppe, co-a paxe de Füssen o l'aveiva renonçiao
a ogni drito de succescion in Aostria, e Françesco Stéva de Loeña o l'ea stæto
eletto e incoonao imperatô (ott. 1745). Da grande coaliçion do 1741 gh' arestò
de fronte solo che a França e a Spagna: a guæra a se protrasse scin a-o 1748,
quande co-a paxe d'Aquisgraña l'imperatrixe, pù costreita a de nœuve renonçie
teritoriæ (Parma, Piaxença e Guastalla fun cedue a don Feipo, figgio de Feipo V
de Spagna), a l'ebbe infin riconosciui i so diritti ereditai da tutti i
antagonisti.

A consciença de dovei procede a una profonda modifica da struttua existente inti
so stati pe rafforçâli politicamente, onde poei tende, con de prospettive de
successo, into proscimo futúo a-a riconquista da Silexia, a convinse Maia Texo a
l'attuaçion de una serie de riforme. L'amministraçion interna, mediante a fuxon
de cançelaie de corte boemma e aostriaca, a fu centralizzâ; da conduta di affæ
esteri fu incaregao a cançelaia de stato; fu començao un programma de
risanamento finançiaio; fu costituio un eserçito permanente. A-o ricupero da
Silexia e a-a riaffermaçion do predominio asburghico in Germania fu subordinao
pægiamente a conduta da politica estera. A tradiçionâ alliança co l'Inghiltæra e
co-e potençe marittime a fu abbandonâ co-o notto "imbósamento di alliançe" do
1756, ch'o poze termine a-o secolâ contrasto tra i Borboin e i Asburghi.

A guæra settennâ ch'a ne seguì, a-a quæ parteçipò, a scianco de Maia Texo, a
zariña Elizabetta ascì, a no portò a-o risurtao spiao: a Sciléxa a l'arestò a
Federigo II (paxe de Hubertusburg, 15 fre. 1763), e o dualismo tedesco o no fu
eliminao, ma stabilizzao pe êse risolto çent'anni doppo a vantaggio da Pruscia.

A deluxon subia a no l'infranse o spiito d'iniçiativa de l'imperatrixe: questa a
promosse de nœuve riforme d'accordio co-o figgio Gioxeppe II, eletto into 1764
re Roman-germanego, e divegnúo impiao doppo a morte do maio de Maia Texo (1765).
A politica estera de Gioxeppe II no sempre a l'incontrò a so aprovaçion:
l'imperatrixe a fu contraia a-a primma spartiçion da Polonia (1772), a l'inteiza
co-a Ruscia do 1775 a-i danni da Turchia, pe mezo da quæ l'Aostria a l'ótegne a
Bucovina, e infin a-o tentativo de annescion da Bavea, che into 1778 o provocò
un nœuvo conflíto co-a Pruscia.

Assæ fortunâ fu inta so politica dinastega: co-i ligammi matrimoniæ contræti
da-i so nomioxi (16) figgi a seppe estende l'influença aostriaca in Italia (Maia
Amalia a divègne duchessa de Parma sposando Ferdinando, figgio de don Feipo;
Maia Caroliña a fu regiña de Nappoli a prœuvo a-e so noççe con Ferdinando IV;
Ferdinando o sposò Maia Biatrixe Vittoia d'Este, erede do ducato de Modena) e a
çercò de garantî di amigheive relaçioin co-a França e a Spagna (Maia Tonieta a
sposò o drafin, da pœu Luigi XVI; Liopordo, da primma granducca e da pœu
imperatô, Maia Luisa, figgia de Carlo III re de Spagna).

Maia Texo, specie inti urtimi anni, a se dedicò a l'attuaçion de quello "stato
de benêse" ch'o l'ea un di ideæ de l'eppoca. Fra e iniçiative da lê patroçinæ
gh'è i studdi pe una nœuva legislaçion (Codex Theresianus; Constitutio
criminalis Theresiana) e l'istituçion de scœue popolæ.



https://lij.wikipedia.org/wiki/Maia_Tonieta

Maia Tonieta (fr. Marie Antoinette, td. Maria Antonia) d'Asburgo-Loreña , reña
de França, (2 Novembre 1755 – 16 Otobre 1793).

A nascette a Vienna o 2 novembre 1755 da Françesco I de Loreña e da Maia Texo.
In vista de quell'union co-o drafin de França ch'a doveiva coonâ i nœuvi
rapporti tra França e Aostria, doppo l'imbosamento di alliançe, a so educaçion a
fu affidâ a l'abao de Vermond, çernuo da-o ministro françeize ducca E.-F. de
Choiseul. A fu domandâ ófiçialmente in spoza o 16 arvî 1770. Çinque giorni
doppo, a partiva da Vienna, e o 14 de mazzo a s'incontrava con Luigi XV e co-o
Drafin inte vexinançe de Compiègne. E noççe fun celebræ a Versagge o 16. Da
primma a graçia figioesca de Maja Tonieta a conquistò tutti, ma fîto incomençò i
dissensci e e difficortæ. Raxoin de dignitæ e de morâ son suffixente a spiegâ a
repugnança che Maja Tonieta a dimostrò verso a Du Barry, raxoin de gratitudine
giustiffican e so scimpatie pe Choiseul, artefixe do so maiezzo; ma de tutto
questo approfittò i seguaxi do ministro pe accaparrâ a drafiña e mescciâla inte
'na lotta inta quæ dignitæ e morâ no intravan pe ninte. L'ostilitæ contra a
favoiia Du Barry a creò da prinçipio a Maja Tonieta una larga popolaritæ. Ma a
morte de Luigi XV a trovò a nœuva regiña ancon dixinovenne, impreparâ comme o
majo a sopportâ e responsabilitæ da coña.

Da questo momento ebbe començo quello periodo de discipaçion ch'o fu fatâ a-o so
prestiggio e a-o so bon nomme: no solo i balli e e partie de piaxei, ma ascì di
capriççi ciu dispendioxi comme l'acatto de gioielli e o zœugo. Inconsciente do
peigo, a no dœuviò arcun discernimento inta çernia di amixi. A so scimpatia pe o
conte d'Artois, o favô e a familiaritæ concessa a-a prinçipessa Maia Texo de
Lamballe e sorvetutto a-a cricca ch'a fava cappo a-a contessa de Polignac, ghe
creon di implacabili nemixi inte gren famigge aristocratteghe, e de riflesso
dettan origine a l'ostilitæ popolâ. Da-a corte començò a feroxe campagna contra
l'"aostriaca" ch'a l'accompagnò scin a-o patibolo. A so legereçça e a so
imprevidença davan bon zœugo a-i avversai. Inte un momento de agua crixi
finançiaia, sciña de speize no enormi, comme o ristabilimento da carega de
sovrintendente da caza da regiña, a benefiçio da Lamballe, e i abbellimenti do
Picceno Trianon, ean sença dubbio inopportuñe, e a calunnia a poette façilmente
ezagerâle scin a fâle apparî delittooze. A-e so amixiççie Maja Tonieta a
l'arestò fedele con orba ostinaçion. L'influença di Choiseul a-a trasse a-a
scandalosa proteçion do conte de Guines; a-a feççe alliâ co-o conte J.-F.
Maurepas contra J. Turgot; a-a misse in urto co-o megio ministro de Luigi XVI,
Ch. de Vergennes. A nascita da primma figgia, e da pœu quella do drafin, a parse
ricondúla a una vitta ciu assennâ; ma a no seppe manco alloa deliviâse da-i
Polignac, e l'odioxitæ de so inframmettençe, comme pe-a nomina de Ch.-A. Calonne
e do marcheize de Castries, a recheite in sce-a regiña.

Durante a rivoluçion, a deboleçça do re a costrenzè Maja Tonieta a asumme una
parte direttiva. Ma s'a dette prœuva d'una gran força de carattere, a mancò do
tutto de ciaroveggença e de cegæçitæ. A no seppe ò a no poette guaagnâ e
indecixoin do maio, e manco e proprie antipatie. A l'açettò con repugnança
l'agiutto do Mirabeau, ma a no ne seguì i conseggi. Doppo Varennes a començò de
trattative co-i costituçionæ ma a-e annullò praticamente, sconfessandole presso
e corte eüropee. A refiò a ciu ripreize l'appoggio de La Fayette, a respinse
Dumouriez. Doppo o 10 agosto 1792, e ciu doppo l'oçixon do re, tutto l'oddio di
rivoluçionai o se rovesciò contra de lê ch'a l'ea stæta imprexonâ, scin da-o 13
agosto 1792, into Tempio. O 1° agosto 1793 a Convençion a decize o so processo,
e o giorno seguente a fu transfeia da-o Tempio a-a Conciegerie. O 14 d'ottobre
ebbe inandio o dibattimento, ch'o duò doi giorni. A-i zuæ fu posto quattro
quexii, riguardanti l'existença de d'intelligençe coi nemixi esterni da
repubbrica e de un complotto pe provocâ a guæra civî, e a parteçipaçion de
l'accuzâ. A risposta a fu affermativa, a l'unanimitæ, e Maja Tonieta a fu
condannâ a-a peña de morte, ch'a fu eseguia o 16 d'ottobre, a 12 oe.

Nonostante e calunnie co-e quæ se çercò de denigrâ a regiña, a donna e sciña a
moæ, into dâ un giudiçio in sce Maja Tonieta l'è ciu giusto parlâ de erroî che
de corpe. Carattere impurscivo, ostinao, che un'educaçion troppo indulgente a no
l'aveiva saciúo modificâ, sposa a un zove ch'o l'impiegò dotrei anni a superâ a
propria timideçça fixica e o no l'ariescì mai a guâgnâ quella morâ; sença un
solo consegê dexinteressao ch'o-a raffrenesse e a dirizzesse (a moæ a ghe dava
di ottimi conseggi, ma a voeiva sorvetutto che lê a servisse a-i fin da politica
aostriaca) a divègne façile preiza e vittima de façioin che scciancavan
Versailles. D'indole diametralmente opposta a quella do maio, a no l'ebbe con lê
che un ponto de contatto: l'odio de l'etichetta, e comme lê a no vidde che o
çeimoniâ de Luigi XIV o l'ea un di pilastri da vegia monarchia. Sciben ch'a se
diciaresse scinceamente françeize, a no l'acapì l'añima da so nœuva pattria, e
inta societæ ch'a-a circondava e so scimpatie andon a-i elementi pezoî: quelli
nobbili incoscienti e fàttoi che spendeivan e so energie inti piaxei e inte
cabbale de corte, di quæ se pœu, aomanco pe un çerto tempo, pigiâ comme tipo o
conte d'Artois. Inta crixi supremma a pensò de sarvâ a coroña co l'agiutto do
strangê; a no vosse, aomanco pe scin che visse o Luigi, ni l'invaxon armâ, ni a
guæra civî, ma a no compreize che l'intervento militâ o l'ea una conseguença
inevitabile de quello diplomatego. A dignitæ davei regâ co-a quæ a percorse o so
carvaio de dô a l'obriga a-a reverença, ma se deve riconosce che i so erroî
contribuin a preçipitâ a catastrofe da monarchia.



https://lij.wikipedia.org/wiki/Maia_Texo

Figgia de l'imperatô Carlo VI e da prinçipessa Elizabetta Cristiña de
Brunswick-Wolfenbüttel, segondogennita e primma de figge femmine, a vègne erede
a-o trono in virtù da Pramattega Sançion do 1713. O 12 fre. 1736 a se maiò
(inandiando a dinastia di Asburgo-Loeña) o ducca Françesco Stéva de Loeña
insemme a-o quæ a se stabilì (zen. 1739) a Firençe, dove a l'arestò solo che
pochi meixi, scin a-a morte do poæ avvegnua a l'improvista into 1740.

A poco ciu de un meize da-a so asceiza in sce-o trono, Federigo II de Pruscia o
l'invaze improvvisamente a Silexia co l'evidente intento d'annette quello ducato
a-o dominnio di Hohenzollern. Maia Texo, impreparâ a l'aggrescion, a no poette
opoñe un efficaxe rescistença, e de tâ circostança credettan de poei approfittâ
sorvetutto a França e a Spagna, dexidioze d'ingrandise in sce-o Ren e in Italia,
e a Bavea, ch'a l'aspiava a estende a so sovranitæ in sce-i possedimenti
asburghichi de l'Aostria, di quæ l'elettô Carlo Alberto o ritegniva êse o
legittimo erede pe avei sposao Maia Amalia, figgia de l'imperatô Gioxeppe I.
Ebbe coscì inandio a coscì díta guæra de sucescion aostriaca. De fronte a-a
menaçça di Franco-Bavaixi, ch'aveivan invaso a Bassa Aostria e occupao Praga,
l'impiaixe a concluze un armistiçio con Federigo (9 ott. 1741), e, doppo avei
fæto appello a-a fedeltæ di magnati ungaixi, a se vózette contra i invasoî, che
fun contrattaccæ e contegnui.

A paxe de Breslavia (1741) ghe costò a cescion da Silexia a Federigo, ma in
compenso lê a poe' riconquistâ e tære occupæ da-i Franco-Bavaixi, penetrâ inta
Germannia meridionâ e menaççâ a mæxima sovranitæ da França in sce l'Arsaççia.

I succesci de Maia Texo provocon un âtro intervento de Federigo, ch'o temeiva de
dovei torna renonçiâ a-a Silexia, o possesso da quæ ghe fu riconfermao co-a paxe
de Dresda (Dênâ 1745). Into frattempo l'elettô Carlo Alberto o l'ea morto, e o
so successô, Mascimilian III Gioxeppe, co-a paxe de Füssen o l'aveiva renonçiao
a ogni drito de succescion in Aostria, e Françesco Stéva de Loeña o l'ea stæto
eletto e incoonao imperatô (ott. 1745). Da grande coaliçion do 1741 gh' arestò
de fronte solo che a França e a Spagna: a guæra a se protrasse scin a-o 1748,
quande co-a paxe d'Aquisgraña l'imperatrixe, pù costreita a de nœuve renonçie
teritoriæ (Parma, Piaxença e Guastalla fun cedue a don Feipo, figgio de Feipo V
de Spagna), a l'ebbe infin riconosciui i so diritti ereditai da tutti i
antagonisti.

A consciença de dovei procede a una profonda modifica da struttua existente inti
so stati pe rafforçâli politicamente, onde poei tende, con de prospettive de
successo, into proscimo futúo a-a riconquista da Silexia, a convinse Maia Texo a
l'attuaçion de una serie de riforme. L'amministraçion interna, mediante a fuxon
de cançelaie de corte boemma e aostriaca, a fu centralizzâ; da conduta di affæ
esteri fu incaregao a cançelaia de stato; fu començao un programma de
risanamento finançiaio; fu costituio un eserçito permanente. A-o ricupero da
Silexia e a-a riaffermaçion do predominio asburghico in Germania fu subordinao
pægiamente a conduta da politica estera. A tradiçionâ alliança co l'Inghiltæra e
co-e potençe marittime a fu abbandonâ co-o notto "imbósamento di alliançe" do
1756, ch'o poze termine a-o secolâ contrasto tra i Borboin e i Asburghi.

A guæra settennâ ch'a ne seguì, a-a quæ parteçipò, a scianco de Maia Texo, a
zariña Elizabetta ascì, a no portò a-o risurtao spiao: a Sciléxa a l'arestò a
Federigo II (paxe de Hubertusburg, 15 fre. 1763), e o dualismo tedesco o no fu
eliminao, ma stabilizzao pe êse risolto çent'anni doppo a vantaggio da Pruscia.

A deluxon subia a no l'infranse o spiito d'iniçiativa de l'imperatrixe: questa a
promosse de nœuve riforme d'accordio co-o figgio Gioxeppe II, eletto into 1764
re Roman-germanego, e divegnúo impiao doppo a morte do maio de Maia Texo (1765).
A politica estera de Gioxeppe II no sempre a l'incontrò a so aprovaçion:
l'imperatrixe a fu contraia a-a primma spartiçion da Polonia (1772), a l'inteiza
co-a Ruscia do 1775 a-i danni da Turchia, pe mezo da quæ l'Aostria a l'ótegne a
Bucovina, e infin a-o tentativo de annescion da Bavea, che into 1778 o provocò
un nœuvo conflíto co-a Pruscia.

Assæ fortunâ fu inta so politica dinastega: co-i ligammi matrimoniæ contræti
da-i so nomioxi (16) figgi a seppe estende l'influença aostriaca in Italia (Maia
Amalia a divègne duchessa de Parma sposando Ferdinando, figgio de don Feipo;
Maia Caroliña a fu regiña de Nappoli a prœuvo a-e so noççe con Ferdinando IV;
Ferdinando o sposò Maia Biatrixe Vittoia d'Este, erede do ducato de Modena) e a
çercò de garantî di amigheive relaçioin co-a França e a Spagna (Maia Tonieta a
sposò o drafin, da pœu Luigi XVI; Liopordo, da primma granducca e da pœu
imperatô, Maia Luisa, figgia de Carlo III re de Spagna).

Maia Texo, specie inti urtimi anni, a se dedicò a l'attuaçion de quello "stato
de benêse" ch'o l'ea un di ideæ de l'eppoca. Fra e iniçiative da lê patroçinæ
gh'è i studdi pe una nœuva legislaçion (Codex Theresianus; Constitutio
criminalis Theresiana) e l'istituçion de scœue popolæ.



https://lij.wikipedia.org/wiki/Mago_Merlin_(lettiat%C3%B9a_trexentesca)

Conta anònimo do trexento in lengoa ligure, che o narra e vixende do Mago
Merlìn. In questo tenpo si fo in Britagna Merlin propheta, figio de unna saynta
monega figia de re, et nassé per conçonçimento de demmonio, ché la mayre de
questo Merlin fo figia de lo re Demecio et fo monega in lo monesté de San Pero
in la citay de Caermedua, et questa disse che may ella no cognoscé homo, ma
disse che gi apparsse un chi gi pareyva belissimo et si la basà; un'atra vota gi
apparsse et si l'abrazà et basala monte vote, et quando se disparsse questo chi
gi pareyva cossì bello et chi l'abrazava et chi la basava, ella se trovà esser
gravea. Fazando lo re de Britagna un hedificio meravejoso et grandissimo, de
note dispareyva çò che de jorno hedificava, et dagandosse meravegia avé
responsion dali soy magi che lo hedificio no prospareyva sarvo inter la cancina
no fosse meschià delo sangue de arcun chi fosse zenerao et procreao senza paire.
Et cercandosse tar persona per lo regname, fo revelao Merlin da un garzon cum
chi ello se acavejava, et seando preyso Merlin, mostrà che li magi se mentivan,
et questo Merlin mostrà un grande abisso chi devorava in tera de note tuto lo
hedificio che lo re fasea far de dì, et per questo moo scanpà.



https://lij.wikipedia.org/wiki/Ma_se_ghe_penso

Ma se ghe penso a l'è 'na canson in lengóa lìgure di emigranti zeneixi e lìguri.

Scrîta da Carbon e Margutti e interpretâ da Mario Cappello, a parla de 'n
emigròu zeneize in Argentinn-a.

L'anno de nascita de 'sta canson o l'è stæto o 1925, cantâa pe-a primma vòtta
da-a soprano Luisa Rondolotti, ch'a l'à cantâa a-o tiatro Orfeo, 'na sala
zeneize che òua a no l'existe ciù.

O l'êa partîo sénsa 'na palanca, l'êa za trent'anni, fòrse anche ciù. O l'àia
lotòu pe métte i dinæ a-a bànca e poéisene un giórno vegnî in zu. E fâse a
palassinn-a e o giardinétto, co-o ranpicante, co-a cantinn-a e o vin, a branda
attacâ a-i èrboi, a ûso letto, pe dâghe 'na schenâ seja e matìn. Ma o figgio o
ghe dixeiva: "No ghe pensâ a Zena cöse ti ghe vêu tornâ?!" Ma se ghe penso alôa
mi veddo o mâ, véddo i mæ mónti e a ciàssa da Nonçiâ, rivéddo o Righi e me
s'astrenze o cheu, véddo a Lanterna, a Cava, lazù o Meu... Rivéddo a-a seja Zêna
ilûminâ, véddo la-a Fôxe e sento franze o mâ e alôa mi pénso ancón de ritornâ a
pösâ e òsse dôve ò mæ madonâ. O l'êa passòu do ténpo, fòrse tròppo, o figgio o
l'inscisteiva: "Stémmo ben, dôve t'êu andâ, papà?.. pensiêmo dòppo, o viâgio, o
mâ, t'ê vêgio, no convén!" "Òh no, òh no! mi me sento ancón in ganba, son stùffo
e no ne pòsso pròpio ciù, son stanco de sentî señor, caramba, mi vêuggio
ritornâmene ancón in zû... Ti t'ê nasciûo e t'æ parlòu spagnòllo, mi son nasciûo
zeneize e... no me mòllo!" Ma se ghe penso alôa mi véddo o mâ, véddo i mæ mónti
e a ciàssa da Nonçiâ, rivéddo o Righi e me s'astrenze o cheu, véddo a Lanterna,
a Cava, lazù o Meu... Rivéddo a-a seja Zêna iluminâ, véddo la-a Fôxe e sénto
franze o mâ e alôa mi pénso ancón de ritornâ a pösâ e òsse dôve ò mæ madonâ. E
sénsa tante cöse o l'é partîo e a Zêna o gh'à formòu tórna o seu nîo.



https://lij.wikipedia.org/wiki/Luigi_XIV

Luigi XIV re de França, dîto o "Re Sô" (fr. le Roi Soleil, Saint-Germain-en-Laye
1638 - Versagge 1715). - Tra o 17° e o 18° sec. a França de Loigi, o Re Sô, a
vègne a maggiô potença œüropea. So gren ambiçioin fun de fâ da França un paise
fortemente unio sotta o controllo da Coroña e de redue l'Œüropa sotta a so
egemonia: o l'ariescì parçialmente into primmo scopo e o fallì into segondo.

Figgio de Luigi XIII e de Anna d'Aostria; re da-o 1643, o l'arestò sotta a
tutela da moæ e do cardinâ Mazzarin scin a-a morte de quest'urtimo (1661),
quand'o l'anonçiò a-a corte che ninte se saiæ ciu fæto sença o so ordine. A
cellebre esprescion L'état c'est moi a l'indicava i ciæi intenti assolutisteghi
do so programma de governo: tutti i so sforsci, a l'interno, fun votti a compî o
processo de accentramento da vitta politica da naçion, che a sconfita da Fronda
a l'aiva reizo ineluttabile; o scelse i so conlaboatoî tra i borgheixi, o
redusse l'antiga fœüdalitæ a "nobiltæ de corte", obrigandola a fâ da brillante
comparsa a Versailles, mentre inte provinçe, za da questa governæ, o poei o
passò inte moen de l'intendente regio. Da questo punto de vista o coonamento da
politica de Loigi o l'è constituio da-a creaçion de Versailles e da l'estremma
cua ch'a regolava a vitta de corte. Fu creao di instituti pe rende ciu organico
e preciso o fonçionamento de l'amministraçion (eliminaçion di antighe franchixe
e privileggi; ezaotoamento di parlamenti; nisciuña convocaçion di Stati Generæ;
istituçion di intendenti).

Intensciscima fu, pe meito de J.-B. Colbert, l'attivitæ do governo into campo
economico e finançiaio: gren travaggi pubbrichi; vigooso impurso dæto a
l'agricortua, ma sorvetutto a l'industria e a-o commercio; mariña mercantî e
conseguente espanscion coloniâ e commerciâ. Una radicâ riforma de l'eserçito a
fu attoâ da F.-M. Louvois; ciu tardi, con S. Vauban, l'organizzaçion de un
scistema de difeiza do paise mediante de linie fortificæ de proteçion e places
de frontière o dette vitta a un complesso di œuvie de vasto valô strategico e
politico, destinao a esercitâ profondo influsso in sce-a scituaçion da França,
inte l'avegnî ascì.

Nanti a-a Gexa catollica, Loigi o seguì una politica de prestigio, segge into
senso d'affermâ, de fronte a-o papato, a parçiâ aotonomia da Gexa françeize (e
coscì dite "libertæ gallicañe" do 1682), segge into senso de voei l'assoluta
dipendença do clero da-o re; vigoroxi fun i so contrasti politico-giurisdiçionæ
con Romma (affâ Créqui a Romma, e occupaçion d'Avignon e do contado Venascin,
1662-64; affâ do diritto de axilo a Romma e nœuva occupaçion de Avignon,
1687-88). Ortodosso però a l'interno, o no tollerò a fronda religiosa e o
perseguitò i giansenisti primma (1664), i quietisti da pœu; verso i calvinisti o
l'adotò una politica de sempre mao rigô ch'a curminò, con grave danno da França
mæxima, inta revvoca (1685) de l'editto de Nantes.

A grande œuvia interna de Loigi a fu completâ da-o favô accordao a-i arte e a-e
lettie: a corte a fu alloa, pendavei, a-o centro de l'intensciscima vitta
corturâ françeize. Loigi o transportò a Versagge a colleçion de dipinti (circa
100) recugeita da-i predecessoî a Fontainebleau e o l'inricchì grandemente: o
Cabinet du roi o l'ammontò a 1500 œuvie; incremento scimmile ebban e recugeite
de prie incize, de medagge, de libbri, de disegni e d'incixoin; Loigi o
l'asseguò coscì a-a França o possesso de di inestimabili tezoi d'arte.

A figua de Loigi l'è circondâ, però, da nommina eüropea sorvetutto pe a so
politica estera, e o so regno o fu o periodo de mascima potença françeize in
Œüropa, tâ da legittimâ o voltærian appellativo de "seccolo de Luigi XIV" dæto
a-o sec. 17°. Començâ efficaxemente co-a guæra de devoluçion (1667-68), a lotta
pe o predominio œüropeo a continuò co-a guæra contra i Paixi Basci (1672-78) e a
vidde, inti anni succescivi a-a paxe de Nimega, o curmine da potença do re, ch'o
poe', mediante e cammie de rœünion, procede a-a preiza de possesso de çittæ
arsaçiañe, in particolâ Strasburgo (1681), e, mediante un accordio co-o ducca de
Mantoa, occupâ ascì Cazâ. Da una parte, quindi, Loigi o risolveiva o problema de
frontee in sce-o Ren, da l'âtra o metteiva ciu sado pê in Italia. Ma a potença
françeize, esercitâ spesso con dueça de forme (bombardamento de Zena, 1684;
prescion continua in sce-o ducato de Savoia e in sce-o Brandeburgo), accentuò a
reaçion de potençe œüropee sotta a direçion de Ghigermo d'Orange (da-o 1688 re
d'Inghiltæra): se a guæra da Grande Aliança (1688-97) a l'ebbe fin inta paxe de
compromisso de Rijswijk, a longa guæra de succescion de Spagna (diâ da-o 1701
a-o 1713-14, paxe de Utrecht e de Rastatt), a se concluze co-a perdia de
l'egemonia politica, che da-a França a passò a l'Inghiltæra. L'açion de Loigi,
coscì, se pe çerti resguardi a l'è in linnia co-e tendençe de l'eppoca, che
portavan a l'accentramento statâ e a l'eroxon do poei nobiliâ, proprio inta
politica estera a pâ ligâ a-i vegi schemi de guære pe l'egemonia in Œüropa;
sostançialmente indifferente o l'arestò, de fæto, nanti a-e nœuve prospettive de
espanscion coloniâ e commerciâ, alloa feliçemente adotæ da l'Inghiltæra.

A l'interno ascì, i urtimi chinz'anni de regno segnon una grave crixi do
"scistema"; o mâcontento in França pe l'assolutismo, e continue guære, a
prescion fiscâ; a formaçion de un nucleo d'opoxiçion a-i mettodi do re (Fénelon,
Saint-Simon, Boulainvilliers). L'atmosfea de crixi a l'ingugette a mæxima vitta
privâ do re. Questo, doppo l'amô zoenî pe Maia Mancini, o l'aveiva spozao (1659)
l'infanta spagnolla Maia Texo d'Asburgo, avendo comme favoiie primma a duchessa
de la Vallière, da pœu a marcheiza de Montespan, da-a quæ o l'ebbe despægi
figgi, e infin Madame de Maintenon, che, doppo a morte da regiña (1683), o sposò
segrettamente; sotta l'influsso de quest'urtima a veciaia de Loigi a fu
osescionâ da di continnui scruppoli religioxi, in sce-i quæ eserçiton o so peiso
ascì i desmui familiæ (1711, morte do drafin; 1712, do figgio e erede de
quest'urtimo, o ducca de Borgogna).



https://lij.wikipedia.org/wiki/Lista_de_i_monarchi_britanneghi

Lista di monarchi d'Inghiltæra, ch'a l'è stæta unificâ comme regno in te 'na
serie de passaggi da Alfredo o Grande do Wessex e sö nevo Athelstan da l' 878 a
o 926. L'Union co o Galles a l'è stæta sancïa in to 1536 e co a Scossia in to
1707 pe formâ o Regno Unïo. Da o 1801 a o 1922 l'Irlanda a l'è stæta unïa a o
regno.

A lista a comensa con Alfredo o Grande, re do Wessex da o 871, a cui vitöia
contra i Daneixi a l'ha portoö a a creaçion do Regno d'Inghiltæra. Alfredo o s'è
proclamoö Re de l'Ingleixi doppo a liberaçion de Londra in to 886.

A dinastia di Sassoni de l' Ovest a l'è stæta restaurâ, ma Edoardo o Confessô,
ch'o l'è stæto fæto Santo, o l'èa ciù Normanno che Ingleise.

Solö doppo a conquista di Normanni do 1066 i Monarchi han iniçioö a piggiâ a
numeraçion, comme i re françèixi, pe contro da modda sassone de dâghe un
sovianomme.

I Tudors ean parçialmente galleise (o Galles o l'ea parte do regno ingleise fin
da o 1284). Co a rottùa do Rïco VIII co a Gexa de Romma o Monarca o l'ea
diventoö o cappo supremmo da Gexa d'Inghiltæra. O titolo de Elizabetta primma o
l'è stæto Suprema Governoeuia da Gexa d'Inghiltæra.

Doppo a mòrte da Elizabetta I in to 1603 sensa eredi, Giacomo VI de Scossia, o
l'è asceiso ao trono d'Inghiltæra comme Giacomo I. In to 1604 o l'ha piggioö o
titolo de Re de Gran Bretagna, scìben i doi regni ean separæ.

Scì ben che figgio e erede da Vitöia, Edoardo VII o l'ha ereditoö o nomme de so
puæ, començando coscì unna neuva casadda.

O nomme Windsor o l'è stæto adottoö in to 1917, durante a primma guæra mondiâ da
Sassonia-Coburgo-Gotha pe via di sentimenti anti-tedeschi. I legatäï de
Elizabetta II, pe proclamma reâ, arestian parte da Casadda Windsor (e o so nomme
saiâ Mountbatten-Windsor).



https://lij.wikipedia.org/wiki/Ligurria

A Liguria a l'é 'na region de l'Italia setentrionâ grande 5.410 km², de
1.609.013 de abitanti (2003), con capoleugo Zena. Confinn-a a levante co-a
Toscann-a e l'Emilia-Romagna, a nòrd co-o Piemonte, a ponénte co-a Fransa e a
sûd co-o mâ Ligure. O nomme o vegne da l'antiga popolaçion di ligûri.

I antîghi Ligûri i se stansian in sce o liturâle mediteràneo da-o Rodano a
l'Arno, ma pöi e migrasioin di Celti, comme ascì e colonizaçioin de Fenixi,
Greghi e Cartagineixi, i se mesc-cian e se sostitoìscian parsialmente ai Ligûri
a partî do IV secolo a.C. .

A parolla Ligure / Liguria a l'è dæta a stu pòpolo primma da i Greghi, pöi da i
Romani e a vêu dî lêugo paludôzo, acquitrìn.

In etæ clascica çentri importanti son Genua, Savo, Vada, Alba Intemelium, Alba
Ingaunum, Lunae (st'ürtima a perdià manimàn d'importança scinn-a a-o definitio
abandón into XIII secolo). O periodo stòrico ciù importante pe' a región o l'è o
basso medioevo, con cûrmine da-a meitæ do sec. XIII a-a meitæ do sec. XIV (o se
peu individoâ l'inisio de 'na longa decadensa a-o 1340, miandola inte in quaddro
internaçionâle, con i avegnimenti anatòlici e a crixi de vie comerciâli
aziatiche pe via da fin da pax Mongolica e ascì a vegnûa di Ming int'ou
Gattäiu). A stöia ligûre in etæ mediêväle a l'è da çercä feua da a tæraferma,
ciüttóstu marginäle pe capî l'insême. In pratica, a stöia mediêväle di Ligûri a
va çercâ feua da-a Ligûria.

A se svilùppa difæti, a partî da-a primma esperiensa cruciäta, in zû a-e ativitæ
- esplorative primma e mercantili pöi - de famigge e di alberghi po-u ciù
zeneixi, interessando comonque a vitta de gente de tùtto o teritöiu da region. A
forsa econòmica da Repûbbrica mainâ a se manifesta con in impero coloniâle ante
litteram in senso fortemente e strèitamente econòmico, con bâzi politiche fæte
da 'na fitta ræ d'acòrdi politici e mercantili inte tùtto o Mediterraneo e o Mâ
Neigro; dense son e prezense mercantîli ligûri da Gibiltæra scinn-a l'Azia
çentrâ, con testimonianse docûmentæ inte 'na miriade de pòrti e croxevia
comerciâli.

Comme o l'à scrito Roberto Sabatino Lopez, i alboî de mainaie reæ ingrese,
spagnolla e sorvettùtto françeise gh'àn e reixe inta scheua ligure, co a ciamâ
de meistranse da e Rivee atte a formâ meistri d'ascia e arsenæ indipendenti. A
Ligüria a s'è distinta atrescì in epoca mercantî e tardo medioevä pe i so
esploratoî (comme i fræ Vivadi, Lion Pancado, Lançerotto Maroxello, Antoniotto
Usodemâ, segondo reçenti stüddi Zane Cabotto, oltre ovviamente ao ciù noto
Cristoffa Combo) e armiraggi (in primis Beneito Zaccaia, poi Ansado De Mai,
Oberto Doia, Oberto Spinnoa, scin a Andria Doia).

In sciä tæraferma Zena a piggia gradualmente o contròllo da maggiô pärte de a
Ligûria, fin a-a cheita de l'ûrtima çittæ restâ formalmente libera, Sann-a, into
1528. Co a fin do mondo coloniä concomitante a l'avansâ ottomann-a (cheita de
Bizansio do 1453 e de Caffa do 1475), comensa unn-a nêuva era. O periodo ch'o va
da Carlo V / Andria Doia scin a i inissi do XVII secolo, ''El siglo de los
Genoeses'', o l'è caratterizzao da o poei finansiaio di banchê zeneixi e dai
prestiti a-a Coronn-a de Spagna. A Seiçento inoltrao començiâ unn-a nêuva e
diversa longa decadensa ch'a se protraiâ per tûtto o Setteçento, scinn-a a
renascita do periodo Napolionico e da Revolusion Industriä.

A preuvo a l'invaxon françeise d'e truppe do Napolion Bonaparte do 1797, a
Repubbrica de Zena a l'é primma transformâ inta Repubbrica Ligure e dòppo anessa
a-o territöio françeize. A cheita do Bonaparte a coincidiâ co a fin de
l'indipendensa de l'arcoâ region: dopo l'efimera Repubbrica Zeneise, do 1814, o
Congresso de Vienna o decretiâ, malgraddo i despiæ tentativi diplomatichi do
Senato de sarvâ l'indipendensa e malgraddo a ferma contraietæ popolâ, l'anescion
a l'invizo Regno de Sardegna, da sempre in conflito co-o poei dugâ. Nisciunn-a
inutile quanto iresponsabile açion politico/militâ a saiâ intrapreiza a seguito
de questa decixon, pe a paleize mancansa d'òmmi e mezi d'a desarmâ Repubbrica de
fronte ae potensialitæ belliche di Piemonteixi e de fòrse internasionæ prezente
a Vienna. Termina coscì 'na stoia millenaia de aotonomo governo repubrican. In
etæ risorzimentâ l'apòrto de Patrioti liguri (Gioxeppe Mazzin, Goffredo Mameli,
Gioxeppe Gaibado), pe no çitâne che un pâ o saiâ determinante pe a formasion do
Regno d'Italia.



https://lij.wikipedia.org/wiki/Lezzendia_dro_famoso_combattimento

Opera letiaia in zeneise de Steva De Franchi. O De Franchi o voiva ëse o poeta
da "Naçion Zeneise" e diversci son, in sci soi versci, i riferimenti e i
reciammi a i autoi che l'han precedùo, da o Luchetto a o Cavallo. A Lezzendia a
l'aregorda i versci d'A battaggia de Laiazzo do Luchetto.

Lezzendia dro famoso combattimento seguio ri 17 ottobre 1763 fra ra nave zeneize
nominâ S. Françesco de Paola, comandâ da ro M. Capitan Domenego Castellin, e
çinque sciabecchi e uña fregatta algerin, con ra desfæta dri mæximi.

Dormi tu, muza zeneize? De taxei tempo te pâ? senti tutto ro paeize chi
s'aggiutta à predicâ ro famoso Castellin, ro terrô dri Algerin. Ti non voeu
lasciâ memoria de ra fæta brava aççion (Poche pari n'ha l'istoria benché proprie
dra naçion) da ro bravo Castellin, ro terrô dri Algerin? De Zerman à ro
confronto, de Vivian, de Cabané, senza temme odiozo affronto, o poeu mèttese
ancon lê ro famoso Castellin, ro terrô dri Algerin. D'ottobre l'ottavo giorno
sarpò l'ancora e sciortì da ro porto: e a mezo giorno voltò prua e poi partì con
bon vento à sò camin ro famoso Castellin. Bon vascello in ra sestriña ciazza
stæto fabricao o squarçava ra mariña à veire insce incaminao. Comandante è
Castellin, ro terrô dri Algerin. Gh'eran peççi d'armamento trentedoì, canon
mezan. Ommi eran sette e duxento da tegnî l'arma à ra man. Ma ciù vâ un
Castellin che doa miria dri Algerin. Croxe rossa in campo gianco senza mascara
erborò, bon Zeneize ardìo e franco, comme fan ri pari sò, l'immortale Castellin,
ro flagello dri Algerin. Vento in veira navegando doppo d'oeutto ò noeuve dì de
Majorca bordezzando re træ ìsore o scrovì, ro famoso Castellin ro terrô dri
Algerin Ro dïsette à l'arba caera se descroeuve da lontan veire doe, latiña e
quæra, che, crescendo, sei se fan. Guarda, o dixe Castellin: stemmo all'erta! En
algerin. Spallezzæ da uña fregatta çinque boin sciabecchi armæ vegnan drïti de
regatta, d'abbordâ deliberæ; ma non temme Castellin re menaççe dri Algerin.
Presto, alon...dæve recatto. Micce aççeize...à ro canon. Pigge ognun senza
sciaratto posto, e senza confuxon. Femmo vei à sti Algerin, quanto peiza
Castellin. Foeura ranci, impaggettæve, gente d'äto...animo e coeu, À combatte
appareggaeve, che vittoria çerta ancoeu ve promette Castellin de sti cani de
Algerin, Una tenera parlata fæta à tutti presto e ben, un gran foeugo in coeu
ghe sata, ro coraggio à ognun ghe ven. Crian: viva Castellin! ro spavento dri
Algerin Figgi, fræ, non força semmo tutti pægi all'aççimento? No gh'è poira, pù
ch'aggemmo de noì degno l'ardimento: va dixendo Castellin ro terrô dri Algerin.
Recciamæve à ra memoria, boin zeneixi, à pendoron re cadeñe, e ra Meloria, e
tant'ätre cöse ancon de valô ciù grande e fin, de fâ beffe à ri Algerin. Ve
sovvegne ro Levante, Palestiña, e o Neigro Mâ, e in quant'atre terre e tante
quest'insegna foì ciantâ. Poi finisce Castellin: Foeugo addosso à ri Algerin.
Dito e fæto, in ogni peto noeuva sciamma piggia foeugo; onde ognun contento e
queto piggia posto à ro sò zoeugo; va criando Castellin, ro spavento dri
Algerin. Son vexin, e son in giro: zà fan foeugo de cannon doì sciabecchi à
bruxa tiro: in re sartie ro riççon fan zugâ, e à Castellin cioeuvan drento ri
Algerin. Foeugo de moschetteria, de granate, de pistoin, de pugnatte, e
l'armeria gianche zoeughe, e ri spontoin. Foeugo, cria Castellin, sempre addosso
à ri Algerin. Barbareschi da ogni parte rampeghæ à l'abbordaggio, de re antenne
boña parte son versæ à ro sbaraggio, perché posse Castellin fâ maxello dri
Algerin. Comme lovo chi s'imbatte affamao in mezo à crave, scorre, acciappa,
squarça, abbatte; foeugo int'ri oeuggi, ai denti bave: coscì meña Castellin sciù
ra mandria dri Algerin. Un inferno ghe pareiva de gran foeugo e ramadan; da ro
fumme no se veiva nì vexin nì da lontan. solo batte ri Algerin ninte intende
Castellin. Piccoççæ de ponta e taggio, teste, braççe in aria andon, intra e
sciorti ogni abbordaggio, pei e pelle ghe lascion, fracassæ da Castellin, ro
terrô dri Algerin. Tenta à sangue ra mariña, sciù ro fî dro bollezzumme,
d'Algeria corpi strasciña, comme d'èrbori ro sciumme; e in sto moeuo da
Castellin son desfæti ri Algerin. Doì sciabecchi dri ciù ardii se retiran
desmattæ; e doì atri freschi e unìi ghe succedan avançæ. Ma ro bravo Castellin
ghe fa fâ ra mesma fin. Ra fregatta era de poppa in battaggia appareggiâ, da un
canon de meza poppa Castellin l'ha fracassâ. Viva viva Castellin ro terrô dri
Algerin. Uña canonâ de ficco à cian d'ægua a l'ha buttao un sciabecco grosso à
picco che per oeuggio o l'è passao. Viva viva Castellin ro terrô dri Algerin.
Setteçento e ciù son morti, ri ferii son quattroçento. Vaddan questi in ri sò
porti semenando ro spavento, che o parlâ de Castellin tremâ faççe ri Algerin.
Dozze nostri son andæti à ri luçidi paeixi, per depenze ri retræti à ri antighi
e boin Zeneixi dro valô de Castellin, dra desfæta dri Algerin. Porteran atri
quaranta ri segnæ dre sò ferìe; e, in mirâre, tutta quanta ra mençion dre
varentìe tornerà de Castellin, à terrô dri Algerin. Ro piaxei e l'allegria chi
spiegâ poeu dra çittæ, renasciùa e resciorìa, che ghe pâ l'antiga etæ, in ro
bravo Castellin, ro terrô dri Algerin? Ro Governo e ro Senato de comando e de
baston, e qualunque Magistrato de Magnifico ro don han fermao à Castellin,
domatô dri Algerin. De vittoria tanto straña non s'oscure mai ra gloria; sæ
vexiña, sæ lontaña, ne sæ fresca ra memoria, fin che in mâ son Algerin, de
l'invitto Castellin.



https://lij.wikipedia.org/wiki/Lezze_Tr%C3%BCffa

Lezze Trüffa l' è o nomme con o quale l' è passou ä stoia o provvedimento
legislativo approvou in vista de elesioin politiche do 1953.

Se tratta de un episodio che o fa parte da situasion de forte contrappozision
fra a Democrasia Cristianna da unna parte e e sinistre (Partio Socialista e
Partio Comunista) dall' atra. Attraverso metodi legali e pacifeghi e sinistre
aveivan ottegnüo o risültato storico de fä parteçipä ä vitta nasionale e masse
popolari che ean stæte emarginæ in to ventennio fascista. Questo fæto o portava
a un indebolimento do blocco de potere che se ea vegnüo creando in to dopoguera,
che o l' aveiva visto a sö personificasion in to ministro dell' Interno, Mario
Scelba. Risürtava tangibile questo cangiamento in te elesioin amministrative do
1951 e 1952: a DC a perdeiva, rispetto ao risültou do 1948, quattro milioin de
voti, chinnando da o 48,5% ao 35,1%. Questi voti se ean spostæ segge a sinistra
che a destra (verso MSI e monarchici). Prevedendo che un risültou de questo tipo
o se poesse ripete ae elesioin politiche, o segretaio da DC Alcide De Gasperi o
preparava unna lezze elettorale maggioritaia, segundo a quale a coalision de
partî che a l' avesse ottegnüo o 50% + 1 di voti a l' avieva avüo diritto ao 65%
di seggi parlamentari. Questa lezze a l' ea approvä in parlamento o 23 marso
1953.

O nomme de Lezze Trüffa o saieva stæto attribuio a questo provvedimento dao
comunista Pajetta. Contrai ao provvedimento l' ean anche esponenti di partî
laici minori, comme Ferruccio Parri e Pietro Calamandrei. Se ripeteiva in parte
quante s'ea zà visto pe e elesioin do 1948, con o Vatican e i Stati Unî d'
America che appoggiaven a Democrasia Cristianna. Repiggiava anche l' attivitæ i
comitati civici. L' ambasciatrixe americanna, Clare Boothe Luce, a deciarava che
se a coalision de centro a l' avesse perso, ghe saieva stæto conseguense
negative pe l' Italia, pe quante riguardava l 'appoggio american. Questa
dichiarasion, che a feriva i sentimenti patriottici, probabilmente a faxeiva ciü
mä che ben a De Gasperi. Doppo unna campagna elettorale all' ürtimo voto, a
coalision de governo a l' ottegniva o 49,8% di voti, sensa pôei benefiçiä do
premio de maggioransa pe a mancansa de 57.000 voti. O progetto de De Gasperi o
l' ea fallio, e in to novembre successivo Pietro Nenni ao congresso socialista o
proponeiva quella avertüa a sinistra che a se saieva effettivamente avüa
diversci anni doppo.



https://lij.wikipedia.org/wiki/Lengua_esperanto

L'esperànto o l’é ‘na léngoa pianificâ, internaçionâle, aoxiliâre, léngoa
artifiçiâle concepîa tra i ànni 1872 e o 1887 da Ludwik Lejzer Zamenhof, mêgo
oftalmologo nasciûo in to 1859 in ta çitæ de Bialystok, ancheu in teritöio
polacco e vixìnn-a a-o confìn co-a Bielorùscia, ma alantôa, pe efètto de tùtte e
spartiçioìn subîe da-a Polònia a partî da-o 1772, sotomìssa a-o domìnio
inperiâle zarìsta. A Bialystok vivéiva polàcchi, rùsci, tedéschi e ebrêi, e
ògnidùnn-a de quéste etnîe a parlâva a seu léngoa con consegoénti problêmi de
reçìproca conprensción e coexisténsa, tànto ciù che intórno a-a meitæ di ànni
Sciusciànta de l’Éuttoçénto o procèsso de ruscificaçión forsâ do pàize o l’êa
arivòu a esclùdde da l’insegnaménto a léngoa polàcca. O zoveno Zamenhof o
l’avéiva visciûo in mainêa traomàtica quélle esperiénse de figeu e o ne avéiva
recavòu l’idêa de ‘na léngoa neotrâle che a poêse êse patrimònio de tùtti sénsa
êse propietæ de nisciùn. In to 1887 o l’avéiva coscì publicòu a prìmma gramàtica
de l’Esperànto, “Internacia lingvo” (Léngoa internaçionâle), librétto de
quarànta pàgine firmòu co-o pseodònimo Doktoro Esperanto. Âtre publicaçioìn i
l’êan dapeu vegnûe in ti ànni sucescîvi e o prìmmo de seténbre do 1889 l’êa
sciortîo a Norimberga o giornâle La Esperantisto, publicòu scin a-o 1895, ànno
da seu sopresción da pàrte da censûa zarìsta. Sénpre in te quéllo perìodo
sciortîva i lìbbri fondamentâli de l’Esperànto: Universala vortaro (Diçionâio
universâle, 1894), Ekzercaro (Arecugéita de ezercìççi, 1894), Fundamenta
krestomatio (Antològîa fondamentâle, 1903), Fundamento de Esperanto (Fondaménto
de l’Esperànto, 1905), tèsto definitîvo pe quànte rigoàrda a fórma gramaticâle
da léngoa. A l’inìçio do Nêuveçénto s’êa comensòu a tegnî incóntri (Calais,
1904) e congrèsci internaçionâli (Boulogne-sur-Mer, 1905), tradiçión anoâle che
ancón a dûa, e ancheu l’Esperànto o l’é ‘na léngoa vîva parlâ in tùtto o móndo e
sostegnûa da ‘na quantitæ de asociaçioìn esperantìste de ògni ménn-a.

L’Esperànto o l’é ‘na léngoa regolâre: fonética, òrtografîa e gramàtica i no
prezéntan eceçioìn e sézze régole fondamentâli e definìscian o seu quàddro
generâle. Chi de ségoito se ne veu dâ ‘na velôxe spiegaçión.

o l’é caraterizòu da ‘na rigorôza corispondénsa tra ségno e són: a ògni léttia
corispónde sôlo ‘n són e a ògni són sôlo ‘na léttia; a-o contrâio, in Zenéize
cómme in ti âtre léngoe i fenòmeni de òmofonîa, cómme quélli de òmografîa, i són
bén bén difûxi. In ta pronónçia, o són de ‘na léttia o l’arèsta sénpre bén
distingoìbile in mòddo indipendénte da-e léttie che in ta paròlla e pêuan
precêdila ò segoîla: quésto o l’esclùdde ògni anbigoitæ fonética, cóbie de
consonànti cómme ‘gl’, ‘gn’, ‘sc’ i no l’àn in Esperànto o dùplice són do
Zenéize ò de l’italiàn. A mæxima consonànte h precedûa da ‘n’âtra consonànte e
segoîa da ‘na vocâle, cómme a se peu atrovâ in te paròlle conpòste, a va
prononçiâ in mòddo da fâ sentî a necesâia aspiraçión.

E çìnque vocâle i se pronónçian cómme in italiàn, sénsa nisciùn particolâre són
avèrto ò seròu, lóngo ò cùrto, a-o contrâio de quànte sucêde in ta pronónçia
zenéize. E léttie che a paragón do Zenéize i l’àn bezêugno de quàrche anotaçión
i són quéste:

c scìmile a ‘ts’ ò a-a ‘z’ in ta paròlla italiànn-a ‘marzo’ ĉ dôçe cómme in
‘céive’ g dûa cómme in ‘gànba’ ĝ dôçe cómme in ‘giànco’ h aspirâ cómme in te
l’ingléize ‘house’ ò in to tedésco ‘haben’ ĥ guturâle cómme ‘ch’ in to tedésco
‘Bach’ ò ‘j’ in to spagnòllo ‘trabajo’ j cómme a vocâle ‘i’, ma sénsa mâi poéi
arêze l’acénto ĵ cómme a ‘j’ in to françéize ‘jardin’, ò cómme a nòstra ‘x’ k
dûa cómme a ‘c’ in ‘câza’ n sénpre dentâle, cómme a ‘n’ in ‘nàtta’, mâi nazâle s
cómme a ‘s’ sórda in ‘sàbbo’ ò a ‘ç’ in ‘çénn-a’ ŝ cómme ‘sc’ in ‘sciâ’ ò ‘scjâ’
ŭ cómme ‘na bréve ‘u’ italiànn-a, sénsa mâi arêze l’acénto z cómme a ‘z’ in
‘Zêna’ Ògni léttia a l’à o seu nómme: e vocâli i són ciamæ co-o seu mæximo són,
consonànti e semivocâli co-o són segoîo da-a vocâle o (a, bo, co, ĉo, …). In ta
scrîtûa de l’Esperànto mànca e léttie q, w, x, y che a ògni mòddo i pêuan êse
prezénti in te fórmole matemàtiche ò scentìfiche; e seu denominaçioìn i són:
kvo, duobla vo, ikso, ipsilono.

A confuxón, l’anbigoitæ semàntica ascì i vêgnan evitæ perché a scignificâto
divèrso corispónde de sòlito paròlla divèrsa. Prezénpio, a paròlla homo a l’à o
scignificâto de òmmo in to sénso da spêce umànn-a, e pe cóntra viro a o l’à in
to sénso de màsccio, de persónn-a de sèsso maschîle; òpûre i vèrbi peti e
demandi i vêuan dî tùtti doî domandâ, ma o prìmmo domandâ pe avéi e l’âtro pe
savéi. Quésto veu dî che in to parlâ ò in to scrîve in Esperànto de spésso mîa
tradûe no a paròlla çercàndo o seu equivalénte leterâle, ma o concétto che
quélla paròlla a l’esprìmme.

In ta pronónçia de l’Esperànto l’acénto o càzze sénpre in sce-a penùrtima vocâle
e se dêve tegnî da cónto o fæto che e léttie j e ŭ, dôe semivocâli, i no o pêuan
mâi arêze. Dónca, in te ‘na paròlla cómme peu êse viro (pl. viroj), a
terminaçión gramaticâle -j che a distìngoe o plurâle do nómme, de l’agetîvo e do
pronómme a no méscia l’acentaçión da-a vocâle i, ò in daŭro (duâta) l’acénto o
càzze in sce-a vocâle a. A-o contrâio in virino (dònna) l’inseriménto do sufìsso
-in- tra a réixe vir- e a terminaçión -o do sostantîvo o méscia l’acénto da-a
prìmma a-a segónda vocâle i. L’acénto o l’arèsta invariòu in sce-a penùrtima
vocâle ascì quànde, specce in poêxîa pe di motîvi de métrica e cómme prevìsto
da-a régola gramaticâle, o sostantîvo o pèrde a terminaçión -o.

E paròlle i són recavæ da réixe lescicâli che in gràn pàrte i vêgnan da-e léngoe
parlæ in Eoròpa in antîgo (latin, grego) e ancheu (léngoe neolatìnn-e,
anglosàssoni, slâve). Scibén che exìste de paròlle aotònome, no réixe e mànco
derivæ, cómme conzonçioìn, prepoxiçioìn, i avèrbi òriginâi, e interieçioìn ò
l’artìcolo la, ùnico pe scingolâre e plurâle, maschîle e feminîle (no l’exìste i
artìcoli indeterminatîvi "un" e "unn-a"), de sòlito e in ta fórma ciù sénplice a
‘na réixe se unìsce ‘na terminaçión ch'a càngia a segónda da natûa gramaticâle
da paròlla che se dêve derivâ:

-o pe-o sostantîvo a-o scingolâre (-oj a-o plurâle): lumo / lûxe; lumoj / lûxi
-a pe l’agetîvo a-o scingolâre (-aj a-o plurâle): luma / luminôzo, luminôza;
lumaj / luminôxi, luminôze -e pe-i avèrbi derivæ: lume / luminozaménte, in mòddo
luminôzo -i pe-o vèrbo a l’infinîo: lumi / luxî L’Esperànto o l’é ‘na léngoa
aglutinànte, scìmile in quésto a çèrte léngoe de l’Òriénte; e paròlle i pêuan
coscì êse conpòste con l’unión de réixe divèrse dónde l’ùrtima a l’é caraterizâ
da quélla (o da quélle) che i a precêdan: vaporŝipo (bàrco a vapôre);
skribmaŝino (màchina pe scrîve); skribotablo (töa da scrîtûa, scrivanîa). In ta
térsa paròlla a vocâle "o" inserîa tra e dôe réixe a l’à a fonçión eofònica de
evitâ l’incóntro de dôe consonànti de no fàçile pronónçia consecutîva. In mainêa
ciù conplèssa, e paròlle i l’àn òrìgine da-a concadenaçión de ciù eleménti e tra
quésti i quarànta e ciù tra prefìssi e sufìssi (sénsa contâ quélli
internaçionâli uzæ in ànbito técnico e scentìfico) che i pêuan intrâ in ta
formaçión di vocàboli e modificâ o seu sénso. Prezénpio, s’é za vìsto prìmma
-in-, o sufìsso che in ti sostantîvi che i se riferìscian a persónn-e e béstie o
permétte de recavâ o feminîle da-o maschîle: viro (òmmo, màsccio), virino
(dònna); kato (gàtto), katino (gàtta) E poscibilitæ de conbinaçión i conséntan
de derivâ vocàboli conprenscìbili che i sciòrtan a esprìmme concétti conplèsci:
samideano / ménbro de ‘n grùppo de persónn-e che i condivìddan e mæxime òpinioìn
(e adêuviòu cómme scinònimo de Esperantìsta); maljunulineto / vegétta
Quést’ùrtima, che a peu êse scrîta ascì cómme eta maljunulino, a l’à, in mòddo
leterâle, o sénso de contrâio de "zùvena persónn-a fémmina picìnn-a". Prefìsci e
sufìsci i no màncan in te quésti doî ezénpi costroîi d’in gîo a-e dôe réixe ide-
e jun-: sam- (pægio, mæximo), mal- (contrâio, òpòsto), -an- (ménbro de ‘n
grùppo; abitànte de ‘n lêugo giögràfico; segoâxe de ‘na religión ò teorîa ò
dotrìnn-a), -ul- (persónn-a, indivìdoo) e, pe ùrtimo, -et- che o l’à a fonçión
de diminutîvo. Con e terminaçioìn -o, -a, -e, -i pàrte di tànti prefìsci e
sufìsci, coscì cómme çèrte prepoxiçioìn, i pêuan dapeu diventâ sostantîvi ò
agetîvi ò avèrbi ò vèrbi. E paròlle conpòste e l’ûzo di prefìsci i són òcaxón de
radópio de vocâli ò de consonànti, se no ciutösto ræo in Esperànto, ànçi,
limitòu a quànde se dêve evitâ l’òmografîa tra paròlle de scignificâto divèrso,
spêce in to câxo di nómmi giögràfici: fino (fìn); Finno (Finlandéize) lumo
(lûxe), mallumo (scûo); edzo (màio), edzino (mogê), geedzoj (màio e mogê) dónde
atrovémmo o prefìsso, ge-, che o l’ìndica che persónn-e ò béstie de tùtti doî i
sèssi, in cóbia ò in grùppo che i ségian, i vêgnan conscideræ insémme.

Prìmma de pasâ a parlâ do vèrbo, vedémmo chîe e particolaritæ di pronómmi
personâli: mi (mi), vi (ti; Lê, de rigoàrdo ), li (lê, maschîle), ŝi (lê,
feminîle), ĝi (lê, néotro pe béstie, cöse e figêu picìn), ni (noiâtri, niâtri,
noî), vi (voiâtri, viâtri, voî; Voî, de rigoàrdo), ili (loiâtri, liâtri, lô). In
ciù, gh’é o pronómme inpersonâle oni (se), o riflescîvo si (se) pe-o sogètto do
vèrbo a-a térsa persónn-a scingolâre e plurâle, e mem (mæximo, in persónn-a, da
sólo). Se peu notâ che o pronómme vi o tradûe tànto "ti" che "voiâtri" (e ascì
"Lê" e "Voî" de rigoàrdo ò cortexîa): in Esperànto, a diferénsa tra dâse do "ti"
e dâse do "lê" (ò do "Voscià") a sta coscì tra o ciamâse pe nómme e l’adêuviâ di
tìtoli cómme Sinjoro, Sinjorino, Fraŭlino, Doktoro, Profesoro (Sciô, Sciâ,
Scignorìnn-a, Dotô, Profesô) e scìmili. Pe l’ûzo in liteatûa, ma in pràtica no
adêuviòu, exìste ascì o pronómme ci (ti) con fonçión confidençiâle ò de relaçión
tra persónn-a superiôre e inferiôre.

Da-i pronómmi personâli se recâva i posescîvi, agetîvi e pronómmi, con l’azónta
da terminaçión -a (e, quànde necesâio, da -j do plurâle): mia (mæ), via (teu,
tò), lia (seu, sò, maschîle), ŝia (seu, sò, feminîle), ĝia (seu, sò, de béstie,
cöse e figeu picìn), nia (nòstro, nòstra), via (vòstro, vòstra), ilia (seu, sò,
de loiâtri), sia' (seu, sò, do sogètto de térsa persónn-a scingolâre e plurâle).
O posescîvo sia o no peu êse adêuviòu cómme sogètto da frâze: Li alvenis kun
siaj filoj / Lê o l’é arivòu con i seu fìggi Li kaj liaj filoj alvenis / Lê e i
seu fìggi i són arivæ L’artìcolo o se peu adêuviâ davànti a-i pronómmi
posescîvi, ma no davànti a-i agetîvi: Ĉi tiuj estas miaj libroj, la viaj estas
tiuj / Quésti i són i mæ lìbbri, i teu (i vòstri) i són quélli.

Invariàbili cómme e terminaçioìn gramaticâli i són ascì e divèrse dexinénse
mòdâli e tenporâli do vèrbo, dexinénse ùniche pe tùtte e persónn-e, scingolâri ò
plurâli (e dónca, a pàrte i vèrbi inpersonâli e a segónda persónn-a scingolâre
de l’inperatîvo, no se dêve mâi òmétte i pronómmi personâli pe no creâ confuxón
rigoàrdo a-o sogètto do vèrbo): -as pe l’indicatîvo prezénte: mi skribas / mi
scrîvo -is pe l’indicatîvo pasòu: mi skribis / mi ò scrîto, mi scrivéivo, mi
avéiva scrîto -os pe l’indicatîvo futûro: mi skribos / mi scriviö -us pe o
condiçionâle: mi skribus / mi scriviéiva -u pe vòlitîvo e inperatîvo: (vi)
skribu! / scrîvi (ti)! Se peu notâ che o pasòu o tradûe a-o mæximo mòddo pasòu
pròscimo, inperfètto e trapasòu pròscimo (e ascì, faxéndo riferiménto a
l’italiàn, o pasòu e trapasòu remöto, che òmâi in Zenéize i no se adêuvian); che
o condiçionâle o tradûe ascì o conzontîvo quànde l’açión a l’é ipòtética: Se vi
venus ĉi tien, tiam ni parolus / Se ti ti vegnìsci chîe, alantôa parliêscimo che
o vòlitîvo o tradûe o conzontîvo quànde vêgne esprèsso ‘n órdine, ‘na richièsta,
‘na voentæ, un dexidêio: Mi volas ke vi helpu min / Mi véuggio che ti ti
m’agiùtti a mêno che o vèrbo o ségge esperi (sperâ), kredi (crédde), timi
(témme), supozi (supónn-e) e scìmili che i vêuan l’ûzo de l’indicatîvo futûro:
Mi esperas ke vi helpos min / Mi spêro che ti ti me agiutiæ In ciù, exìste o
mòddo partiçipiâle in ti ténpi prezénte, pasòu e futûro, atîvo (dexinénse -ant,
-int, -ont) e pascîvo (-at, -it, -ot); ògni dexinénsa a peu avéi unn-a de
terminaçioìn gramaticâli -o, -a, -e coscì che o partiçìpio o l’asùmme fonçión
sostantivâle, agetivâle ò averbiâle. E fórme verbâli partiçipiâli i són, con
l’aoxiliâre esti (êse), i ùnici ténpi conpòsti de l’Esperànto. I ûxi di
partiçìppi che ciù de spésso i ricôran i rigoàrdan o pasòu pascîvo in fórma de
agetîvo: 'Mi memoras la lernitan lecionon / Mi me ricòrdo a leçión studiâ e o
prezénte atîvo uzòu cómme avèrbio a qualificâ l’açión esprèssa da-o vèrbo:
Lernante la lecionon, mi tre klopodas / Studiàndo a leçión, mi me inpégno bén
bén ò uzòu cómme agetîvo quànde o se riferìsce a-o sogètto de l’açión: Mi estas
lernanta la lecionon / Mi stàggo studiàndo a leçión ò in fórma de sostantîvo: Mi
estas lernanto de Esperanto / Mi són studénte de Esperànto A mæxima paròlla
Esperanto a l’é o partiçìpio prezénte atîvo do vèrbo esperi (sperâ) e, in mòddo
leterâle, a veu dî “quéllo ch'o spêra”. E fórme verbâli negatîve i vêgnan
costroîe co-a particèlla ne (no) davànti a-o vèrbo: Ankoraŭ mi ne legis la
hodiaŭan ĵurnalon / Mi no ò ancón lezûo o giornâle de ancheu Ne legu tiun
ĵurnalon! / No lêze quéllo giornâle! dónde se védde che pe l’inperatîvo negatîvo
no se adêuvia o vèrbo a l’infinîo cómme in Zenéize. Mîa fâ atençión a-o fæto che
in ta frâze no peu êsighe dôe negaçioìn: i legos neniun libron / Mi no leziö
nisciùn lìbbro

E fórme interogatîve dirètte i dêvan êse introdûte (ò a vòtte conclûze) da-a
particèlla interogatîva ĉu: Ĉu vi volas aĉeti fruktojn? / (Fòscia) ti veu acatâ
da frûta? Vi ŝatis tiun pentraĵon, ĉu? / O t’é piâxûo quéllo quàddro, vêa? Vi
surmetos ĉi tiun jaketon, ĉu ne? / Ti te metiæ sto giachê, no? ò da ‘na ki-vorto
(vorto = paròlla), un di nêuve pronómmi interogatîvi, che i l’àn ascì fonçión de
relatîvi: kiu? (chi?, che?, quæ?), kio? (cöse?), kia? (che génere, spêce, tîpo,
qualitæ?), kie? (dónde?, in che pòsto?), kies? (de chi?, de quæ?), kial?
(perché?, pe che motîvo, raxón, càoza?), kiel? (cómme?, in che mòddo, mainêa?),
kiam? (quànde?), kiom? (quànte?, in che quantitæ?): Kiu estas tiu viro, kiun mi
vidis kun vi? / Chi o l’é quéll’òmmo che mi ò vìsto con ti? Kiel viaj gepatroj
fartas? / Cómme sta teu poæ e teu moæ? A mæxima particèlla ĉu, ò ‘na ki-vorto, i
se prezéntan in te fórme interogatîve indirètte: Diru al mi, kion vi faris
hieraŭ matene / Dìmme cöse t’æ fæto vêi matìn Mi dezirus scii, kie vi loĝas / Mi
voriéiva savéi dónde ti stæ de câza Mi demandas, ĉu vi konas lin / Me domàndo se
ti ti o conósci In quést’ùrtimo câxo, no se dêve confónde a conzonçión
dubitatîva zenéize "se" (ĉu) che a l’introdûxe l’interogaçión indirètta co-o se
(se) conzonçión condiçionâle: Se morgaŭ vi venus, tiam ni parolus pri ĉio / Se
domàn voiâtri vegniéi, alantôa parliêmo de tùtto In te frâxi adêuviæ cómme
ezénpi va notòu l’ûzo da vìrgola che in Esperànto a divìdde a propoxiçión
prinçipâle da quélla subordinâ.

‘Na particolaritæ scintàttica de l’Esperànto a l’é a corelaçión di ténpi di
vèrbi in to descórso indirètto che a dêve corispónde a quélla che a saiéiva se a
mæxima frâze a fîse esprèssa in mòddo dirètto. Quésto, a paragón do Zenéize, o
pòrta a ‘na diferénsa quànde o ténpo da propoxiçión prinçipâle o l’é a-o pasòu:
Li diris: “Mi iras manĝi” / Lê o l’à dîto: “Mi vàggo a mangiâ” Li diris, ke li
iras manĝi / Lê o l’à dîto che o l’andâva a mangiâ âtretànto sucêde quànde o
ténpo da propoxiçión segondâia o l’é a-o pasòu ò a-o futûro. Da notâ che a
conzonçión subordinànte che (ke) a no va confûza con che agetîvo ò pronómme
relatîvo, quésto tradûto co-a ki-vorto "kiu": Mi diris al vi ke ankoraŭ mi ne
legis la libron, kiun vi donis al mi / Mi t’ò dîto che ancón no ò lezûo o lìbbro
che ti me avéivi dæto

E ki-vortoj i fàn pàrte da série de quarànt’e çìnque corelatîvi che i se òtêgnan
conbinàndo di eleménti, ò monêmi, iniçiâli (çìnque) con di eleménti finâli
(nêuve), ògnidùn co-i seu precîxi fonçioìn e scignificâti: ki- (relatîvi e
interogatîvi); ti- (dimostratîvi); i- (indeterminatîvi); ĉi- (eleménto indicatô
de totalitæ); neni- (eleménto indicatô de negaçión ò nullitæ) -u (persónn-a,
béstia ò cösa cómme specîfico ògètto do descórso); -o (cösa cómme ògètto
genérico, no bén specificòu, do descórso); -a (qualitæ, tîpo, spêce); -e
(lêugo); -es (propietæ); -al (motîvo, càoza); -el (mòddo, mainêa); -am (ténpo);
-om (quantitæ) Tra i tànti corelatîvi, ghe n’é divèrsci che i són paròlle d’ûzo
frequénte in to descórso: iu (quàrche, quarchedùn); ĉiu (ògnùn); neniu
(nisciùn); io (quarcösa); ĉio (tùtto); nenio (nìnte); ĉies (de tùtti); tial
(perciò); tiam (alôa); iam (‘na vòtta, un ténpo); ĉiam (sénpre); neniam (mâi);
iom (un pö); …

A quarchedùn di dimostratîvi (ti-vortoj) se peu aconpagnâ, davànti ò dòppo, a
particèlla invariàbile ĉi con fonçión de indicatô de pròscimitæ: tiu (quéllo),
ĉi tiu ò tiu ĉi (quésto); tio (quélla cösa), ĉi tio ò tio ĉi (quésta cösa); tie
(là), ĉi tie ò tie ĉi (chi)

Quàttro de quésti corelatîvi i se adêuvian pe formâ i conparatîvi de egoaliànsa
(Coscì … cómme; Tànto … quànte) co-i agetîvi: Tiel … kiel; e co-i sostantîvi:
Tiom … kiom I conparatîvi de magiorànsa e de minorànsa i se costroìscian con:
Pli … ol / Ciù … de; Ciù … che Malpli … ol / Mêno … de; Mêno … che o superlatîvo
relatîvo (quànde o confrónto o l’é tra dôe sôle persónn-e ò ògètti) con: La pli
… el / O ciù … de; O ciù … fra La malpli … el / O mêno … de; O mêno … fra e
quànde o l’é tra ‘n sogètto e tùtti i âtri do grùppo conscideròu: La plej … el /
O ciù … de; O ciù … fra La malplej … el / O mêno … de; O mêno … fra e o
superlatîvo asolûto con l’avèrbio tre (asæ) davànti a l’agetîvo, avèrbio e
vèrbo, ò co-i avèrbi multe ò tre multe (bén bén, tànto) quànde se pàrla de
quantitæ.

Se saiâ notòu, in ti divèrsci ezénpi fæti a propòxito de fórme verbâli, a
terminaçión -n. A l’é a régola de l’acuzatîvo, ‘na particolaritæ de l’Esperànto,
che o vêgne distìnto da-a dexinénsa ségna-câxo -n aplicâ a nómmi, agetîvi,
pronómmi e, in quàrche câxo, a-i avèrbi de lêugo. L’acuzatîvo o se adêuvia
quànde o vèrbo tranzitîvo o l’arêze o conpleménto ògètto, ò conpleménto dirètto:
Mi legis la belan libron, kiun mi aĉetis / Mi ò lezûo o bèllo lìbbro che avéivo
acatòu Morgaŭ mi renkontos lin kaj lian edzinon / Domàn mi incontriö lê e seu
mogê o conpleménto de mezûa: La ĵurnalo kostas unu eŭron / O giornâle o cósta ‘n
éorò La filmo daŭris du horojn kaj duonon / O cîne o duâva dôe ôe e mêza o
conpleménto de möto a lêugo, in sostituçión de prepoxiçioìn al e ĝis che da sôle
i pêuan arêze o conpleménto: Baldaŭ mi revenos Ĝenovon (al Ĝenovo) / Fîto mi
ritorniö a Zêna Hieraŭ ni veturis Rivieron (ĝis Riviero) / Vêi sémmo andæti in
Rivêa (scìnn-a in Rivêa) òpûre co-e prepoxiçioìn en e sur che da sôle i no pêuan
arêze o conpleménto: El la ĝardeno, mi eniras en mian hejmon / Da-o giardìn, mi
ìntro in câza mæ De la tablo, la glaso falis sur la plankon / Da-a töa, o gòtto
o l’é chéito in sce-o paviménto e co-i avèrbi de lêugo, sénpre pe indicâ
moviménto: Mi volas iri tien / Mi véuggio andâ là Irante hejmen, mi renkontis
mian amikon (unu el miaj amikoj) / Andàndo a câza, mi ò incontròu ‘n mæ amîgo
(un di mæ amîxi) in te dæte: La 22an (dudekduan) de marto de 1955
(milnaŭcentkvindekkvin) / O vìntidoî de màrso do 1955 in ti salûi e aogûri,
dónde se sotinténde vèrbi cómme diri, esprimi ò deziri (dî, esprìmme, aogurâ)
Saluton! / Ciâo!, Salûo!; Bonan tagon! / Bongiórno!; Bonan apetiton! / Bón
apetìtto!; Dankon! / Gràçie! A régola de l’acuzatîvo a no vêgne aplicâ con vèrbi
cómme esti (êse), iĝi (diventâ), ŝajni (pài) e tùtte e vòtte che s’é in prezénsa
de predicâti nominâli, òscîa quànde o vèrbo o no l’ìndica ‘n’açión che o sogètto
o l’ezércita in sce l’ògètto (predicâto verbâle): Ĉi tiu estas la nova pulovero,
kiun ŝi donacis al mi / Quésto o l’é o magión nêuvo che lê a m’à regalóu Tiu
arbo ŝajnas pomarbo / Quéll’èrbo o pâ ‘n méi Tùtti i âtri câxi i són arezûi da-e
prepoxiçioìn.

I nùmeri (agetîvi numerâli cardinâli) i són: Unu (un, unn-a), du (doî, dôe), tri
(tréi, træ), kvar (quàttro), kvin (çìnque), ses (séi), sep (sètte), ok (éutto),
naŭ (nêuve), 'dek (dêxe), cent (çénto), mil (mìlle). Nulo, miliono e miliardo
(zêro, milión, miliàrdo) i no són agetîvi, ma sostantîvi e dónca i pêuan avéi e
terminaçioìn -j do plurâle e -n de l’acuzatîvo. Dêxénn-e, çentanæa e migiæa i se
fórman meténdo davànti a dek, cent, mil o nùmero necesâio: dudek (vìnti),
tricent (trexénto), kvarmil (quattromîa), kvindekmil (çinquàntamîa), centmil
(çéntomîa), ducenttridekmilkvarcentkvindek (230.450), … E unitæ i se azónzan
dòppo dek, cent e mil segóndo o modéllo: dekunu (ùnze), dudekdu (vìntidoî),
centtridektri (çéntotrént’e tréi), dumildekunu (dôemîaùnze),
naŭcentnaŭdeknaŭmilnaŭcentnaŭdeknaŭ (999.999), … I cardinâli i pêuan avéi e
terminaçioìn gramaticâli -o, -a, -e: -o, diventàndo sostantîvi: unuo (unitæ),
duo (pâ), trio (tersétto, trîo), deko (dêxénn-a), dekduo (dozénn-a), cento
(çentanâ), milo (migiâ), … -a, diventàndo agetîvi numerâli ordinâli: 'unua
(prìmmo, prìmma), dua (segóndo, segónda), … -e, diventàndo avèrbi: unue (pe
prìmma cösa, pe prìmmo), due (pe segónda cösa, pe segóndo), … ò i sufìssi: -on-,
diventàndo fraçionâli; -obl-, diventàndo moltiplicatîvi; -op-, diventàndo
coletîvi a scignificâ “in grùppi de…”. A quésti sufìssi se azónze dapeu e
abitoâli terminaçioìn -o, -a, -e. In te fórme de sostantîvi ò agetîvi, tùtti i
sêgoan e régole do plurâle e de l’acuzatîvo; a-o contrâio i nùmeri cardinâli i
són invariàbili.



https://lij.wikipedia.org/wiki/Lengoa_l%C3%ACgure

O Lìgure o l'é na lengoa do gruppo lengoìstego itàlico oçidentâ parlâ in Italia
(Liguria, Piemonte, Emilia-Romagna e Sardegna), into sud da Fransa, in Còrsega,
e into Principato de Monego.

A tèrmine de 'n processo de rivendicaçion raprezentativa da parte de comunitæ
lìgure inti confronti da çitæ ciù inportante, Zena, antiga capitale do stæto a-o
quæ a dava o nomme, a Repubrica de Zena, inti ùrtimi dexenni s'é preferîo acetâ
a paròlla lìgure a quella zeneize, pe-a lengoa parlâ inte l'atoale region
amenestrativa Lìguria e in çerte zòne limìtrofe. Bezeugna però êse coscienti do
fæto che a Lengoa lìgure a l'é figgia da Lengoa zeneize da-a quæ i dialetti
lìguri vêgnan e se son svilupæ.

E variante ciù importante son o zeneize, o savoneize, o spezzin, o
ventemigliusu, o tabarchin, o monegasco, o noveize, ecc.

Bezeugna no confonde o moderno concetto de Lengoa lìgure co-o lìgure antigo, a
lengoa di antighi lìguri, estinta primma de l'anno 200 a.C., d'orìgini
sconosciue.



https://lij.wikipedia.org/wiki/Lan%C3%A7aoto_Maoxello

Lançaoto o Lanzaoto (primma do sec .XIX Lanzarotto) Maroxello ò Maoxello (lat.
Lanzarotus Marocelus), navegatô e esploratô zeneize do sec. XIV.

O so nomme (da prononçiâ co l'esse àspia s'o ven da Lancelot, ò doçe s'o ven da
Lazzarotto, dim. de Lazzao) o compâ pe a primma votta inta carta naotica disegnâ
into 1339 da-o cartografo catalan Angelin Dulçert inta quæ l'è indicao, a-o
largo da costa africaña, una "Insula de Lanzarotus Marocelus" ornâ co-a bandea
zeneize, gianca co-a croxe rossa de san Zorzo.

O so cognomme e a prezença de questa insegna - d'atro canto riportâ ascì inta
carta do Bærtomê Paæo do 1455 - parieivan elementi a favô de l'origine ligure do
Maroxello, benché no segge mancao di studioxi ch'han attribuio a-o Maroxello una
proveniença françeize ò a-a dreitua ingreize. In effetti, gh'è di elementi che
porieivan avvalorâ una descendença transalpiña.

De fæto into 1632 una famiggia Maloisel, abitante a Coutances inta Normandia (ma
de probabile origine ligure) a dette a-e stampe un opuscolo insce-a stoia da
cazadda inta quæ l'ea aregordao, con rifeimento a un manoscrito genealogico de
meitæ Quattroçento, un Lancelot Maloisel che into 1312 o saiæ zonto a-e izoe
Canaie aprœuvo a-e indicaçioin de di mainæ de Cherbourg, che gh'aveivan fæto
naofraggio anni primma. Insce quest'izoa - a-a quæ o dette o proprio nomme - o
se saiæ stabilio con di compagni, erzendoghe un forte e arestandoghe pe circa un
ventennio da segnô assoluo, scin a quande o no fu cacciao da-i indiggeni, se no
a-a dreitua amaççao. Questa indicaçion (che a longo a l'influençò i studioxi pe
a dataçion de l'impreiza do Maroxello) a l'ea una diretta (e interessâ)
conseguença da pubbricaçion, pochi anni primma, a Rouen (1630) de Le Canarien, a
cronnaca coeva da spediçion che into 1402 l'aventurê normanno Jean de
Béthencourt o l'aiva conduto a-e Canaie, izoe succescivamente concesseghe in
feüdo da re Enrico III de Castiggia e León. Inta cronaca l'ea de fæto aregordao
che, sbarcæ insci-â ciu settentrionâ de izoe (Lanzarote), i Normanni gh'aivan
trovao ung viel chastel que Lancelot Maloesel auoit iadiz fait faire, da quelli
dœuviao pe conservâghe e vettovagge. Questa testimoniança a l'è, a-o stæto attuâ
de conoscençe, a sola che espressamente a faççe rifeimento a una permanença do
Maroxello inte l'izoa, sciben ch'a no fornisce arcun elemento relativo a-a so
origine ò a l'eppoca in ta quæ a l'avègne.

In realtæ pâ assæ probabbile che i Maloisel de Normandia aggian çercao de trâ
profito da questa apparente omonimia pe çercâ de accresce o proprio blazon,
ponendo a-o contempo e baze pe di eventuæ, futue rivendicaçioin, sciben che no
se posse escludde a priori una poscibile lontaña parentella tra questi e a
famiggia zeneize. Una prezença normanna longo e coste occidentæ de l'Africa a-o
prinçippio do XIV secolo a pâ de fæto átamènte improbabile, mentre invece
proppio inte questo periodo ean numeroxi e attivi i mainæ e i imprenditoî
zeneixi no solo inta Spagna e into Portogallo, ma inti porti marocchin ascì e,
in ispecce, a Çeuta, donde ean presenti da ciu che 'n seccolo.

Tra questi figuava ascì i Maoxelli, uña de ciu antighe e nobbile famigge da
çittæ. Desceixi da-a nobiltæ "viscontî" ch'a l'aiva acompagnao a nascita do
Comun, questi aveivan delongo piggiao parte attivamente a-a vitta econommica da
çittæ, sciché za inta primma meitæ do XIII secolo i trovemmo prezenti tra i
mercanti e i banchê œuvianti a Seviggia e in generâ inta Spagna meridionâ, a
Lisboña e Çeuta.

Segondo quante comunemente açetao da-a stoiografia, fu proppio in sce questo
ambiente de mercanti e banchê zeneixi che s'arembò a Coroña portogheize pe dâ
començo a-o sviluppo da so mainaja atlantega, necessaia premissa pe i
esploaçioin geografiche di seccoli succescivi. Into 1317 re Dionigi de
Portogallo o nominò o zeneize Manoælo Pessagno armiraggio maggiô da so flotta,
concedendo di ampliscimi privileggi no solo a lê e a-i so descendenti, ma a
tutta a comunitæ zeneize ch'a l'ótègne un proprio quartê a Lisboña. In sciâ scîa
do Pessagno di atri çittadin zeneixi fun assunti a-o serviççio do sovran
luxitan, comme meistri d'ascia e pilotti.

Un de questi "sabedores de mar" o saiæ stæto, segondo a maggiorança di storichi,
o Maoxello. De un personaggio de tâ nomme son arestae però scarsciscime traççe
inti archivvi e inte biblioteche zeneize, tanto ciu che nisciun di nomioxi
repertói genealògichi che trattan da famiggia Maoxella fa mençun de lê ò da so
scoverta. Tuttavia, un Lazaoto Maroxello o visse effettivamente inti anni inti
quæ o Maroxello o compì a so impreiza. Ne fa testimoniança trei atti scriti.
Into primmo, ancœu perduo datao 1 arvî 1330, o l'ea aregordao tra i testimonni
de una compravendia; mentre in doi atti do 1384 e 1391 (conservæ inte
l'Archivvio de Stato de Zena) l'è mençunao una Eliaña Fiesca do condan Bærtomê,
"uxorem quondam Lanzaroti Marocelli". Se tæ indicaçioin se riferissan
effettivamente a-o Maroxello, ço permettiæ in quarche moddo de collocâlo a
l'interno da genealogia di Maroxelli, quæ probabile fræ de quello Pê, cavagêo e
ricco mercante in Inghiltæra e inte Fiandre, inta quæ villa presso Zena saiæ
stæto avvelenao, into 1363, o duxe Scimon Boccaneigra durante un pranço ófèrto
in ónô do re de Çipri. Questo rammo da famiggia, originâ da-i scignoî de Vaaze e
Çelle (localitæ che ancon ancœu vantan l'ónô de avei dæto a nascion a-o
Maroxello), no solo o l'aiva di interesci into Portogallo e inta Spagna, ma
sorvettutto o l'intrategniva di rapporti personæ co-o Nichiozo da Recco (comme
testimoniao inte 'n testamento do 1350), che into 1341 o l'accompagnò o
fiorentin Angelin Corbiççi inta primma spediçion ófiçiâ a-e Canaie. Insce-e baze
de questi exili indiççi i studioxi han çercao de deliniâ una poscibile biografia
do Maroxello, ma sença zonze a de concruxoin definitive.

Açetao comunemente a so origine zeneize, se ritegne ch'o segge nasciuo inti
primmi anni do XIV secolo, trasfeindose ancon zoeno in Portogallo, tra i
conlaboatoî do Pessagno. Inte questo ambiente o mœuiò l'impreiza ch'a-o condusse
a-e Canaie, aprœuvo a-a rotta che za into 1291 aveivan intrapreizo i fræ Vivadi,
partii in çerchia de una via pe e Indie e mai ciu tornæ. Doppo de alloa l'è
probabile che di atri ócidentæ aggian navegao longo e coste de l'Affrica
ócidentâ, ma primma da spediçion do Maroxello e sorvettutto de quella succesciva
de Angelin Corbiççi e Nichiozo da Recco (1341) di so viægi no l'è arestao arcuña
testimoniança.

Insce-e modalitæ da scoverta do Maroxello gh'è átrettànta inçerteçça che insci-â
so nascita, a commençâ da-a dataçion. Scartâ quella do 1312, suggeria da-i
normanni Maloisel, in quanto ritegnua prematua, inte 'n momento into quæ o
Portogallo (a-o quæ se deve prezumibilmente l'organizzaçion da spediçion) o no
l'aiva ancon mostrao interesse pe i esploraçioin longo a costa africaña, se
ritegne ancœu ch'a l'agge da êse alugâ durante o regno de Arfonso IV, e ciu
precizamente tra o 1325 (quande appâ a mappa de l'Angelin Dulceto ch'a no
riporta e Canaie) e o 1339, anno da carta do Dulçert: probabilmente into 1336.
L'izoa che o Maroxello o razonse into so viægio a l'ea dita da-i indigeni
Titeroygatra e da-o Maroxello a piggiò o nomme de Lanzarote, ch'a porta ancon
aoa; chì o l'eresse un castello, ancon existente, comme s'è visto, into 1402, e
e quæ roviñe son stæte foscia identificæ inta parte sudorientâ, inti presci do
vulcan Guanapay. A construçion de un fortiliççio a l'è un seguo indiççio da
voentæ do Maroxello de costituîse una base in sce l'izoa, o che o presuppoñe
necessaiamente ch'o se ghe segge trategnuo pe un çerto tempo, tanto da legittimâ
l'attribuçion do so nomme a-a scoverta che, ben fito comunicâ a-i cartoggrafi
œüropei, a fu conosciua ascì comme Malozella (1374) ò Maloxella (1385).
Difiççile dî a che tittolo o ne tègne o governo; una parteçipaçion diretta do
comun de Zena a l'impreiza a pâ comunque de poeise escludde, se no atro pe a
tradiçionâ ostilitæ zeneize a lasciâse rebelâ inte de scimmile avventue. Ciu
probabile, invece, che o Maroxello o se ne segge insegnoio a titolo personâ,
foscia solleçitando un succescivo reconoscimento feüdâ da parte portogheize.

Ço giustifichiæ a spediçion do 1341, ch'a portò a-a descoerta de l'intrego
arçipellago de Canaie e a-a so solenne preiza de possesso, sença d'atro canto
resciorve do tutto a costion resguardante l'attribuçion da sovranitæ, a longo
conteiza tra o Portogallo e a Castiggia, fin a-a definitiva assegnaçion a
quest'urtima into 1479 (tratao de Alcáçovas).

Devan consciderâse squæxi do tutto prive de fondamento e urteioî vexende do
Maroxello che, segondo di storichi, doppo a so permanença a-e Canaie o saiæ
rientrao in Portogallo pe passâ quindi a-o serviççio françeize. Tornao a
Lisboña, o 29 zugno 1370 re Fernando I o gh'aviæ concesso, in riconoscimento di
serviççi prestæ, o titolo de capitan de Lançarote, co-o privileggio de popolâ
l'izoa e a vexiña La Gomera. O diploma, a quæ aotentiçitæ a l'è sospetta, o l'è
de fæto intestao a un "Lanzarote de Franqua", che pâ diffiçile identificâ co-o
Maroxello.



https://lij.wikipedia.org/wiki/Lamento_pe-a_%C3%A7ivetta

Opera letiaia in zeneise de Plinio Guidoni Lamento pe-a çivetta Çivetta, seu
predestinâ, che fin t'æ fæto dòppo quella seia che t'ò sentïo cantâ sciù pe San
Ròcco? Tutti te créddan segno de desgraçia, ma l'é perché no san a poïa ch'a
t'accompagna da-o giorno da creaçion, quello tremmâ de äe arrensenïe e a luxe
gianca di tò euggi riondi. Eppure giàppan che l'é stæto pe ti se à San Fruttoso
an ammassòu 'na dònna in mëzo a-e ròcche e se a gragneua a s'é sfogâ inte
l'òrto. Ti î senti dî che ti saiësci a voxe de'n destin ch'o pòrte sangue, mòrte
e distruçion, ma in concluxon no çèrcan de accapî, quello che veuan l'é levâte
da mëzo e intanto làscian che l'òmmo do cappusso o continue o governo do timon.
Ma ti, che fin t'æ fæto, mæ çivetta, seu desgraçiâ? Aviæ vosciùo criâ e dîte:
Scappa, ch'ò visto derrê à un ærboo o contadin co-o scceuppo ch'o te çerca! Ma a
voxe a m'é mancâ. Da quello giorno ògni tanto te veddo xuâ feliçe 'n çê tra
sciammi de passoëte, ciù vexinn-a de noätri a-o gran mistero.



https://lij.wikipedia.org/wiki/Kant

De genitoî pietisti, o Kant o riçevette, specie da-a moæ, una sevea educaçion
etico-religiosa: o frequentò o Collegium Fridericianum, diretto da-o pastô F. A.
Schultz, dove o compì i studdi meddi, e o s'iscrisse quindi a l'universcitæ.
Seguaxe da primma do worfian Martin Knutzen, critico da dotriña de l'armonia
prestabilia e interessao a di problemi scientifichi, o Kant o l'esordisce co-o
scrito Gedanken von der wahren Schätzung der lebendigen Kräfte (1747), tentando
un accordio tra e poxiçioin da fixica cartexiaña e o dinamismo leibnizian. Scin
a-o 1754 i so studdi vertan prinçipalmente in sce de questioin de geofixica e a
l'è do 1755 l'œuvia maggiô in sce l'argomento, a Allgemeiñe Naturgeschichte und
Theorie des Himmels, inta quæ l'è formulao, primma de P. S. Laplace, un'ipotexi
analoga in sce l'origine do scistema solâ. Do mæximo anno o l'è ascì o scrito
minô De igne, in sce-i problemi da combustion e do calô. O l'andava intanto
desgugendo un'attivitæ didattica intensciscima inti campi ciu disparæ, tegnindo
di corsci de matematica, fixica, logica, morâ, geografia fixica e
succescivamente de antropologia, pedagogia, ecc. A so attivitæ speculativa a se
traduxe inte 'na serie de scriti che inquaddran o problema metafixico do
rapporto tra e sostançe (Principiorum primorum cognitionis metaphysicæ nova
dilucidatio, 1755) e e so conseguençe pe e sciençe fixiche (Monadologia physica,
1756; Neuer Lehrbegriff der Bewegung und Ruhe, 1758). Doppo o 1760, pù
bosticando ancon inte l'ambito do wolffismo, i spunti critichi contra e teorie
de G. W. Leibniz s'infittiscian e i dubbi e e perplescitæ aomentan: segge che se
çerche de sarvâ l'argomento ontologico, pù negando a l'existença o carattere de
predicao (Der einzig mögliche Beweisgrund zu einer Demonstration des Daseins
Gottes, 1763) ò se notte l'insuffixença da logica tradiçionâ (Die falsche
Spitzfindigkeit der vier syllogistischen Figuren, 1762) ò se tente de introdue
inta filosofia di strumenti de origine matematica (Versuch, den Begriff der
negativen Grössen in die Weltweisheit einzuführen, 1763); segge che s'indaghe in
sce-i fondamenti da teologia naturâ e da morâ, sottoliniando o diverso moddo de
procede da filosofia rispetto a una sciença tradiçionalmente çerta comme a
matematica (Untersuchung über die Deutlichkeit der Grundsätze der natürlichen
Theologie und der Moral, 1764). O scetticismo kantian o se rivela infin
ciæamente into sazzo do 1766 Träume eines Geistersehers erläutert durch Träume
der Metaphysik, into quæ l'arbitrarietæ do vixonarismo de Swedenborg a vegne
paragonâ a-e fantastegaie sença base di metafixichi contemporanei. O breve
scrito Vom ersten Grunde des Unterschiedes der Gegenden im Raume (1768) o vœu
êse una preisa de poxiçion definitiva contra e teorie leibniziañe in sce-o
spaçio, arvindo coscì a via a un'impostaçion completamente nœuva do problema.

Into 1770 o Kant o l'inaogua o so ordinaiato a l'universcitæ de Königsberg co-a
famosa dissertaçion De mundi sensibilis atque intelligibilis forma et
principiis, ch'a særa o coscì díto periodo precrittico. Se gh'atrœuva de fæto
espresse arcuñe de texi che saian succescivamente inglobæ inta filosofia
critica. S'è a longo discusso tra i interpreti in sce-i motivi de questa svotta
decixiva ch'a sponcia o Kant a inandiâse in sce-a via do criticismo; pâ tuttavia
problematico fornî una scingola caosa de l'evoluçion do Kant, dæta a complessa
interaçion di varri fattoî (e dotriñe empiriste de J. Locke e, in speciâ moddo,
de D. Hume, e poxiçioin critiche di filosofi tedeschi contemporanei inti
confronti da tradiçion - Ch. A. Crusius, J. H. Lambert, J. N. Tetens; a
consaveivieça di antinomie inte quæ s'ea inganciao scin alloa o so pensceo,
ecc.). Segondo a Dissertatio spaçio e tempo rappresentan i unichi doi prinçippi
do mondo senscibile, e van conscideræ no comme dæti riæ, ma comme intuiçioin
pue, moddi soggettivi d'intuiçion. Questi costituiscian a-o tempo mæximo
condiçioin universæ e necessaie, dunque a prioî, da nostra esperiença
senscibile. Quæ se sæ esperiença quindi, in quante poscibile, a doviâ dispoñise
inte un contesto spaçio-temporâ; e so caratteristeghe formæ saian, saiv'a di,
predeterminæ. Questo scignifica l'abbandon da texi de Hume segondo a quæ una
conoscença, pe êse valida, a dev'êse fondâ in sce l'esperiença e a no pœu quindi
in nisciun caxo rivestî carattere de necescitæ, carattere ch'o descendiæ
escluxivamente da di prinçippi normativi che l'esperiença mæxima a no ghe
fornisce. In sce-a base de questa conceçion kantiaña, appâ immediatamente
poscibile a giustificaçion da geometria comme sciença pua; no âtrettanto axeive
se presenta invece a fondaçion de 'na sciença fixica. Se spaçio e tempo de fæto
son e condiçioin a prioî do nostro moddo de "riçeve" i oggetti, e inte questo
senso i condiçioñan, l'è problematico ammette che ascì o nostro moddo de
pensâli, ch'o no l'è çerto una creaçion di oggetti mæximi, o posse analogamente
condiçionâli. Vegne coscì introduta, con estremma nettezza, quella separaçion,
ch'a saiâ da pœu definitivamente sançia inta Kritik der reinen Vernunft (1781),
tra una facortæ recettiva, dunque pasciva (a senscibilitæ), e una facortæ
spontannia e attiva (l'intelletto). Ven fœua inoltre un'âtra fondamentâ poxiçion
do pensceo kantian: a distinçion saiv'a di tra ço chi è oggetto da nostra
esperiença (fenommeno) e ço chi è pe lê, indipendentemente da quella (cosa in
lê), distinçion ch'a zughiâ un rollo determinante into scistema do Kant e ch'a
pœu êse consciderâ una caratteristega ineliminabile do kantismo. L'indagine do
"mondo intelligibile" se ingœugge dunque inte de grave difficortæ. L'uso "riâ"
de l'intelletto che o Kant o sostegne, o conduxe de fæto a elencâ una serie de
concetti co-i quæ pensemmo i rapporti tra oggetti: poscibilitæ, existença,
necescitæ, sostança, caosa. Ma questi concetti no ne consentan de affermâ ninte
in sce l'effettiva existença di oggetti; "pensceo" chì o no equivâ a
"conoscença" e spaçio e tempo son soltanto di prinçippi soggettivi. Inta ciuza
da Dissertatio pâ tornâ comme unica soluçion o concetto, coscì discusso, de
armonia prestabilia. O problema da fondaçion da fixica o l'arestava in effetti
irrisolto. O dexennio succescivo, scin a-a pubbricaçion da primma ediçion da
primma Kritik, o vedde o Kant impegnao inte questa direçion. O l'è un dexennio
into quæ compâ pochiscimi scriti, ma i inediti (Duisburger Nachlas e Lose
Blätter) attestan un continno, travagiatiscimo laoeio de riflescion. Scompâ o
concetto de unitæ do mondo in sce-o quæ o Kant o s'ea soffermao inta Dissertatio
e s'impoñe a-o so posto a question de un'unitæ de l'oggetto. I concetti pui za
emersci inte quest'œuvia diventan o punto de partença pe approntâ quella toa de
categorie (derivâ da di manuæ de logica e de psicologia de l'epoca), comme
fonçioin de unificaçion de l'intelletto, ch'a saiâ a base da nœuva logica
trascendentâ. O problema gnoseologico, doppo varri tentativi e oscillaçioin, o
l'assumme a so forma definitiva e rigorosamente logica: "comme l'è che son
poscibbili di giudiççi scintetichi a prioî?".

A Kritik de reinen Vernunft a l'introduxe questo nœuvo concetto, metendo da-a
parte a tradiçionâ oppoxiçion de analitico e scintetico. O cian in sce-o quæ
mescia l'indagine critica o l'è quello trascendentâ, saiv'a dî quello de
l'indaggine no in sce l'oggetto ma in sce-o nostro moddo de conoscilo.
L'Estetica trascendentâ a desgœugge a teoria de forme de l'intuiçion ascì, za
scistematizzâ int'o scrito do 1770: a parte originâ a l'è perâtro a Logica
trascendentâ, suddivisa a so votta in Analitica e Dialettica. Inta primma parte
de l'Analitica se delinia a struttua de l'intelletto, pigiando comme base a
logica tradiçionâ e a so clascificaçion di giudissi; o collegamento necessaio
istituio tra taoa di giudizi (fondâ in sce-a logica tradiçionâ) e toa de
categorie a permette a o Kant de elencâ in mainea esaostiva e forme co-e quæ
l'intelletto o l'unifica o materiâ senscibile offerto inte l'intuiçion
spaçio-temporâ. Existe un unico "fî conduttô" de ogni poscibile forma de
giudiçio; l'union da copula e do predicao effettuâ into giudiçio a coresponde de
fæto a-a fonçion de unificaçion rappresentâ da-a categoria; l'è proprio questa
corispondença ch'a permette o passaggio tra e doe taoe. E categorie, segondo
questa impostaçion, pœuan êse soltanto e dozze seguente, suddivise inte quattro
gruppi; quantitæ: unitæ, pluralitæ, totalitæ; qualitæ: realtæ, negaçion,
limitaçion; relaçion: sostança-aççidente, caosa-effetto, açion reçiproca;
modalitæ: poscibilitæ, existença, necescitæ. Questa struttua de l'intelletto,
stabilia una votta pe tutte, a saiâ o fondamento de quella metafixica
"immanente" a-a quæ o Kant o l'ha continuamente aspiao. Questa metafixica a
doviæ, inte intençioin do Kant, soddisfâ a doe exigençe baxilæ: êse a-o tempo
mæximo una sciença, contraponendose a l'arbitrio de scistemaçioin tradiçionæ, e
fondâ quella fixica newtoniaña che pe-o Kant a l'è o paradigma da scientifiçitæ
e o punto de rifeimento constante di so interesci scientifichi (di studioxi han
visto perâtro inta taoa de categorie una ciæa attestaçion da circolaritæ do
procedimento kantian, inteiso a modellâ a struttua de l'intelletto segondo i
exigençe de fondaçion da fixica newtoniaña). A metafixica a doviæ poñise, çoè,
comme una sciença de l'intelletto e do so necessaio corelao, una natua poscibile
in generâ (pe o tentativo compio da o Kant de zonze a una scistematica in tâ
senso, s'amie i Metaphysische Anfangsgründe der Naturwissenschaft, 1786). Aresta
perâtro da resciorve, una votta fissâ a tóa de categorie, o problema da
Dissertatio. In che senso a struttua de l'intelletto a saiâ ascì a struttua da
natua? O l'è o punto centrâ da coscì díta deduçion trascendentâ, in sce-a quæ o
Kant o s'areventò a longo e ch'a risurta cronologicamente l'urtima parte da
Kritik (inta 2ª e., pubbricâ into 1787, o Kant o remanezzò ampiamente a
deduçion, soprimendone tutti quelli aspetti che poesan indue a confonde a
dimenscion oggettiva do so discorso in sce l'intelletto con quella psicologica).
O materiâ offertone da-i sensci o no pœu êse unificao inte 'n'unitæ meramente
psicologica, púo accostamento de rappresentaçioin (pe associaçion); quest'unitæ
de tipo empiigo a l'aviæ de fæto una sencia validitæ soggettiva. Ma l'oggetto,
inteiso comme oggetto de conoscença in senso rigoroso, o no pœu de seguo
coincidde con un materiâ oggettivamente strutturao. L'unificaçion dunque a deve
avvegnî segondo e categorie, fonçioin de l'intelletto, elementi de 'na struttua
universalmente e oggettivamente vallida. Ma a fonçion unificatrixe de varrie
categorie a se fonda a so votta in sce l'attivitæ unificatrixe ò scintettica de
l'intelletto. Se l'esperiença dunque a deve, in quante tâ, êse esperiença pe una
cosciença, l'è necessaio che questa a se adegue a quella forma pua (perché
assolutamente priva de contegnúo) ch'a rende poscibile a cosciença ò megio a so
unitæ trascendentâ. L'unitæ de l'oggetto a rimanda quindi a quest'attivitæ
originaia de l'intelletto ("mi penso", ò "unitæ scintetica originaia de
l'apperceçion"). Resta da determinâ quæ aspetti assumme o processo de
unificaçion in relaçion a-e varie categorie. I unificaçioin avvegnan segondo de
regole che l'intelletto mæximo o determina (l'immaginaçion, introduta da primma
inta 1ª ed. comme una terça facortæ da-a rente a-a senscibilitæ e a
l'intelletto, a desgœugge aoa un rollo subordinao). S'introduxe chì a noçion de
schema trascendentâ: o l'è una regola pe a quæ o senso interno (o tempo) o vegne
a determinâse a segonda de categorie. Se e categorie se applican direttamente
a-o tempo, aloa liatre se applichian indirettamente a tutta l'esperiença,
proprio perché l'esperiença tutta a no pœu no poñise inta forma do senso interno
(ascì e imprescioin senscibile, che vegnan condiçionæ da-o senso esterno e
collocæ spaçialmente, son da pœu cugeite inta forma do senso interno).
L'esperiença a se costituisce quindi indirettamente con de modalitæ determinæ
da-a struttua de l'intelletto ch'o l'assumme in conseguença una fonçion de
legislatô ("legislatô da natua"). O Kant o passa aoa a individuâ e varie
schematizzaçioin de categorie. Quantitæ e qualitæ se schematizzan into numero e
into grao, mentre e categorie de relaçion se schematizzan distintamente inta
permanença, succescion e scimurtaneitæ; a quelle modæ corispondan i schemi de
rappresentaçioin da cosa inte quæ-se-sæ tempo, inte un determinao tempo, in ogni
tempo. I schemi meddian quindi tra intuiçioin e categorie, permettendone
l'applicaçion a l'esperiença; ne deriva a poscibilitæ de stabilî di "prinçippi
scintetichi de l'intelletto púo" che son rispettivamente i asciomi de
l'intuiçion, i antiçipaçioin da perceçion, i analogie de l'esperiença e i
postulæ do pensceo empiigo in generâ. I analogie de l'esperiença, derivæ da-a
schematizzaçion da categoria de relaçion, enonçian i prinçippi de permanença da
sostança, de caosalitæ e de inguaggiança tra açion e riaçion, che son i concetti
base da sciença fixica do tempo. Inta Dialettica trascendentâ o Kant o se propon
de giustificâ o continno ripropoñise de l'exigença metafixica e de examinâ a
legittimitæ da metafixica mæxima (inteisa into senso tradiçionâ, saiv'a dî comme
metafixica trascendente) in quanto fonte de conoscença. O fæto che e categorie
vaggian comme di strumenti conoscitivi inte l'ambito de quæ se sæ esperiença
(che seggian, saiv'a dî, applicabile a-e intuiçioin, segge pue, segge
senscibile) o l'ingennera inevitabilmente l'inluxon che a so sfea de applicaçion
a posse indefiniamente estendise, ascì a-o de là de l'esperiença. Ne consegue
l'affermâse de disçipliñe comme a psicologia raçionâ, a cosmologia raçionâ e a
teologia raçionâ. Proprio partindo da-e antinomie a-e quæ dà lœugo a cosmologia
raçionâ o Kant o l'ea da primma approdao a-a filosofia critica. Aoa lê o
dimostra l'infondatezza de preteize de queste disçipliñe (preteize de dimostrâ
rispettivamente a sostançialitæ, a sempliçitæ, a personalitæ e l'immortalitæ de
l'añima; de dimostrâ de propoxiçioin in sce l'universo comme totalitæ; de
dimostrâ l'existença de Dê). A raxon, comme produttrixe de idee, saiv'a dî de di
concetti a-i quæ no corisponde un'intuiçion, a fallisce inti so scopi
conoscitivi, ma s'a no pœu dâse un uso costitutivo de quelle (ch'a serve çoè a
fâ conosce l'oggetto), a se daiâ perâtro un uso "regolativo". Saiv'a dî che e
idee da raxon servian pe indiriççâ l'intelletto inte so conoscençe, ampliando
sempre ciu l'ambito di fenommeni sottoposti a-a so indagine.

A Kritik de reinen Vernunft, into so complesso, a l'aiva affrontao e impostao
inte 'na prospettiva radicalmente nœuva o problema gnoseologico. De concruxoin
da Dialettica trascendentâ risurtavan però de fondamentâ importança ascì pe
quelle questioin moræ de quæ o Kant o s'ea anæto occupando za into periodo
precritico (s'ammie e Beobachtungen über das Gefühl des Schönen und Erhabenen,
1764, e a scoverta da morâ do sentimento de J.-J. Rousseau e di pensatoî
ingreixi). Inta Grundlegung zur Metaphysik der Sitten (1785) o Kant o delinia un
di concetti base da so etica, distinguendo tra doi tipi de imperativi,
l'imperativo categorico e l'imperativo ipotetico. L'imperativo categorico o g'ha
incondiçionâ validitæ de comando e o se distingue proprio pe questo da un normâ
imperativo ipotettico, ch'o guaagna efficaxa solo ch'a çerte condiçioin (saiv'a
dî, se chi se gh'assoggetta o l'è intençionao a perseguî çerti scopi). Se pon
aoa o problema de una fondaçion de l'imperativo categorego; comme tâ l'impiativo
categorico o no rimanda perâtro a arcun precedente fondamento da-o quæ o ricave
a so validitæ. O costituisce pe noî un dæto immediao, sciben che no se tratte
inte questo caxo de un dæto da senscibilitæ; o l'è un "fæto da raxon". Quæsesæ
morâ ch'a tente de fondâ l'imperativo in sce una caratteristega particolâ da
natua umaña a no poriâ quindi che recazze inte l'ambito de l'etica tradiçionâ,
sença attinze mai un imperativo incondiçionámente valido. L'è necessaio aoa
determinâ e condiçioin inte quæ a voentæ individuâ a se'assoggetta a-a lezze
morâ; o presupposto essençiâ o l'è a libertæ de questa voentæ, libertæ ch'a ghe
permette de no sottostâ necessaiamente a quelle inclinaçioin senscibile che a
natua umaña a comporta e de sottrase quindi a quelle lezze che van inte l'ambito
de una esperiença concepia da un punto de vista escluxivamente teoretico. Se a
voentæ a deve determináse segondo un imperativo categorico, cazziâ a poscibilitæ
de fâ rifeimento a quásevœgge contegnúo comme fonte de determinaçion e arestiâ
coscì da pigiâ in conscideraçion solo a forma da lezze inta so universalitæ,
saiv'a dî inta so incondiçionâ validitæ pe qualunque soggetto. A voentæ morâ a
doviâ quindi êse piñamente aotonnoma, perseguindo o ben da pe lê, prescindendo
da quæ se sæ sollecitaçion contegnuistega; a l'è l'intençion boña ch'a qualifica
l'agî morâ, no o fin ch'a realizza. L'unico valô morâ o vegne coscì o "dovei pe
o dovei". Se l'imperativo morâ, in quanto puamente formâ, o no prescrive di
contegnui specifichi a l'açion, ço no leva che di determinæ fin no risurtan
compatibili co-ina lezze morâ ch'a pretende a 'n'universâ validitæ. Inta
Metaphysik der Sitten (1797) o Kant o çerchiâ d'individuâ quelli fin che o
soggetto o deve voei percose in accordio co-a forma da lezze morâ. Se tratta
sostançiamente de quelli fin che risguardan a propria perfeçion e int'o mæximo
tempo a feliçitæ di âtri. Into mondo de l'esperiença, dove vixe o determinismo,
o meito soventi o no corisponde a-a feliçitæ; saiv'a dî, da un'açion morâ, comme
tâ meitoia, pœu de fæto no derivâ arcuña feliçitæ. Se a lezze morâ a deve
perâtro vai, l'è necessaio un'adeguaçion tra meito e feliçitæ; ne segue a
postulaçion de l'existença de un êse onnipotente (Dê), ch'o posse, proprio
perché no sottoposto a de limitaçioin, effettuâ questa adeguaçion; ne segue
inoltre, comme urteriô postulao, a-o fin de consentî un'indefinia
perfettibilitæ, l'immortalitæ de l'añima. Son questi i coscì díti postulæ da
raxon prattica za articolaamente trattæ da o Kant inta so segonda critica
(Kritik der praktischen Vernunft, 1786). L'è proprio, de fæto, da natua finia de
l'ommo o dovei continuamente ostacolâ e inclinaçioin senscibile pe permette
l'affermaçion da voentæ morâ; compî spontaneamente o ben no l'è poscibile pe
nisciuña voentæ finia (imposcibilitâ quindi a razonze quella santitæ ch'a l'è
propria solo da divinitæ). Quelli concetti da metafixica tradiçionâ che o Kant o
l'aveiva bandio in sce-o cian teoretico (libertæ, immortalitæ de l'añima,
existença de Dê) vegnan recuperæ in sce-o cian da raxon pratica. L'existença de
Dê a pœu êse provâ quindi solo che moralmente. In streita connescion co-e so
conceçioin etiche o Kant o l'ha succescivamente desgugeito una filosofia da
stoia (Idee zu einer allgemeinen Geschichte in weltbürgerlicher Anscicht, 1784;
Was heisst aufklärung, 1784; Zum ewigen Frieden, 1795), dove se assumme comme
presupposto interpretativo a poscibilitæ de un progresso ch'o l'agge comme so
caratteristega prinçipâ o mascimo potençiamento da libertæ individuâ; una
pedagogia (Über Pädagogik, a cua de F. Th. Rink, 1803) e un'antropologia
(Anthropologie in pragmatischer Hinsicht, 1798). Che a so dotriña morâ sussumme
qualunque exigença religiosa appâ ciæo da-e texi sostegnue da o Kant inta
celebre œuvia, da primma vietâ sotta Federigo Ghigermo II, Die religion
innerhalb der grenzen der blossen Vernunft (1793); a religion a vegne semplixe
strumento pe o razonzimento di prinçippi moræ e o curto o l'è svaluao comme
inadeguao a quella religioxitæ streitamente raçionâ che o Kant o l'assumme comme
ideâ.

Arestavan escluxi da-a conscideraçion "critica" do Kant una serie de problemi
che a terça e urtima critica, a Kritik de Urteilskraft (1790), a se propoñe de
affrontâ (œuvia, pe i so temi speculativi, particolarmente caa a-i romanteghi).
Una "natua poscibile in generâ" o l'ea o necessaio corelao de quella struttua de
l'intelletto che o Kant o l'aveiva indagao inte l'Analitica trascendentâ;
risurtava perâtro difficortoso individuâ i rapporti de scingole sciençe, inte so
caratteristeghe particolæ e into so specifico moddo de agî, con quella sciença
tutta a prioî che o Kant o l'ea anæto deliniando (se trattava, in âtre paole, do
problema da "lacuña" tra metafixica e fixica). L'unitæ de l'organismo a
l'appariva, inte l'ambito di corpi organichi, un prinçipio reâ de strutturaçion,
contrapposto a quelli prinçippi formæ co-i quæ l'intelletto o pretendiæ de
organizzâ o dæto. Analogamente into caxo de l'œuvia d'arte, o so configuâse
unitaio o paiva dovúo a un prinçippio immanente ciutosto che a un'opiaçion
intellettuâ, apparentemente estrinsega. O Kant o çerca de resciorve i peculiæ
problemi relativi a-a natua e a l'arte introduxendo a distinçion tra giudiçio
determinante e giudiçio riflettente. Into primmo caxo l'è dæto espliçitamente
una regola mediante a quæ o particolâ o vegne sussunto sotta l'universâ; into
segondo, l'assença de una regola espliçita a permette invece a "riflescion" in
sce-o particolâ. No existe, presempio, de criteio, intersoggettivamente vallido,
ch'o vagge a distingue o bello da-o brutto. O giudiçio estetico o no l'aresta
tuttavia puamente soggettivo, dæto ch'o pœu êse fondao in sce-o senso de piaxei
ò despiaxei ch'o deriva da l'oggetto (piaxei ò despiaxei particolâ, provao,
saiv'a dî, in presença no de una quæ se sæ solleçitaçion de origine empiiga, ma
in presença da forma senscibile de l'oggetto, adeguâ a-e exigençe a prioî de
l'intelletto). Inte questi caxi l'oggetto o doviâ piaxei, e o giudiçio o
pretendiâ quindi a una so universalitæ e necescitæ, pù no obbedindo l'œuvia
d'arte a arcuña finalitæ prestabilia. A facortæ do giudiçio coscì qualificao a
l'è o gusto, mentre a facortæ de produe di oggetti conformi a-e exigençe do
giudiçio estetico o l'è o genio. A-o sentimento do bello ("bello" comme
exibiçion de un "concetto indefinio de l'intelletto") l'è connesso o sentimento
do sublimme ("sublimme" comme "concetto indefinio da raxon"), ch'o rimanda a-a
sfea morâ, da quæ, d'âtra parte, a belleçça ascì a l'è un scimbolo. Pe quante
resguarda l'organismo, o Kant o sottolinia l'exigença de una conscideraçion
finalistega de l'oggetto, pe a quæ ogni elemento o l'è reçiprocamente scopo e
mezo e o tutto o no equivâ a una sencia somma de parte, ma, a-o contraio, o ne
determina l'existença segondo una finalitæ interna (contrapposta a quella
finalitæ presupposta ò esterna ch'a caratterizza una struttua meccanega). O Kant
o l'aveiva coscì tentao de riportâ a-e lezze de l'intelletto ascì quelle lezze
particolæ che no vegnivan direttamente determinæ da-e lezze generæ da natua,
oggetto de conscideraçion inte l'ambito da problematica da primma critica. A
fondaçion a risurtava aoa perâtro nint'affæto ogettiva, pù spiegando l'exigença
insopprimibbile, ma soggettiva, de redue a natua a unitæ. L'existença de una
primma "Introduçion" a-a Kritik der Urteilskraft, da pœu sostituia, a fa da spia
in sce-e difficortæ do problema. O Kant se adœuviò inti urtimi anni da so vitta
a tentâne a soluçion, comme risurta da-i fascicoli de l'Opus postumum (pubbricao
in ediçion definitiva soltanto into 1938); assumendo comme prinçipio direttivo
l'idea de un'unitæ de l'esperiença, o Kant o pretende de clascificâ a prioî ascì
quelle forçe che se pœu cœugge solo empiigamente, costroindo coscì, in antiçipo
in sce l'esperiença, ascì a fixica vea e propria. I urtimi risurtæ da
speculaçion kantiaña (individuaçion de l'etere comme supporto de forçe motrixe
da fixica, inquadramento di construti che no son suscettibili de sperimentaçion
diretta comme "fenommeno do fenommeno" ò "fenommeno de segondo rango") son stæti
prevalentemente interpretæ comme prœuva che o Kant o s'andava ineluttabilmente
avvexinando a-e poxiçioin de l'idealismo assolúo, in speciâ moddo a quella ch'o
Fichte o l'andava alloa esponendo. Di âtri studioxi (pres., H. J. De
Vleeschauwer) han perâtro consciderao e texi de l' Opus postumum comme un sbocco
coerente do pensceo do Kant, zonzendo a ritegnîlo a-a dreitua una terça ediçion
da primma critica. Inti urtimi anni da vitta do Kant sciortì, oltre a-a za çitâ
Über Pädagogik, di âtre œuvie ascì træte da-e so leçioin (Logik, a cua de G. B.
Jäsche, 1800; Physische Geographie, a cua de F. Th. Rink, 1801-05). Postume
uscin a Philosophische religionslehre e e Vorlesungen über die Metaphysik (a cua
de K. H. L. Pölitz, rispettivamente into 1817 e into 1821).

Superao un periodo de violenti contrasti (s'amie a recenscion sfavoeive de Ch.
Garve a-a 1ª e. da Kritik: o Kant o ritègne necessaio ciarî i equivochi che
l'œuvia a l'aveiva suscitao int'o scrito Prolegomena zu einer jeden künftigen
Metaphysik, die als Wissenschaft wird auftreten können, 1783) o pensceo do Kant
s'ea anæto decisamente imponendo inte l'ambiente filosofico tedesco. Se tuttavia
gh'ariescì assæ axeive difendise da-i sempre reiteræ attacchi di pensatoî ancoæ
a-a tradiçion (amia a polemica co-o wolffian J. A. Eberhard, Über eine
Entdeckung nach der alle neue Kritik der reinen Vernunft durch eine alte
entbehrlich gemacht werden soll, 1790), ciu diffiçile ariescì a o Kant frontezzâ
con inguâ successo e numerose critiche che assumeivan comme ponto de partença o
so mæximo scistemma. Za a polemica de F. H. Jacobi contra o concetto de cosa in
lê o l'arviva e porte a-e texi idealistiche, corpindo o scistema inte un punto
vitâ; e i tentativi di varri filosofi post-kantien (pres., de K. L. Reinhold, J.
S. Beck, G. E. Schulze, S. Maimon, ecc.) de riespoñilo coerentemente ò de
riformulâlo no ariescivan che a individuâne ancon ciu ciæamente e difficortæ ò a
arvî de nœuve prospettive teoriche. A filosofia do Kant, a parte i exiti
idialisteghi, a fu comunque o punto de rifeimento costante di pensatoî
succescivi (J. F. Herbart, A. Schopenhauer, J. F. Fries, F. E. Beneke, ecc.) e e
so implicaçioin epistemologiche influençon pesantemente i ambienti scientifichi
tedeschi (cfr. e suggestioin "kantiañe" de l'epistemologia de H. L. F.
Helmholtz). In sede filosofica, inta segonda meitæ de l'800 l'exigença de un
deciso ritorno a Kant, a-o de là de unilateræ interpretaçioin idealisteghe, a se
faxeiva ciu viva, scin a sboccâ inte l'affermaçion de quella corente de pensceo,
dita appunto neokantismo, ch'a l'ebbe i so maggioî esponenti in H. Cohen, P.
Natorp e E. Cassirer (ma a subì nettamente l'influença do Kant ascì a "filosofia
di valoî" de W. Windelband e H. Rickert). Parallelamente a questi exiti
teoretico-speculativi se sviluppò in Germania una tradiçion de studdi kantien,
ch'a tendeiva a fornî una spiegaçion critica do testo; sorzeiva una vea e
propria Kantsphilologie (i prinçipæ rappresentanti da quæ fun B. Erdmann, E.
Adickes e H. Vaihinger e l'organo da quæ o fu a rivista Kantstudien, fondâ into
1896) e se mortipricava ascì a l'estero (Gran Bretagna, França, Italia) i sazzi
e i contribuii, a riprœuva de un crescente interesse storico e teorico-storico.



https://lij.wikipedia.org/wiki/Jacopo_ruffini

Jacopo Ruffin (Zena, 22 zügno 1805 - 19 zügno 1833) o l'è stæto un patriota do
Risorgimento italian, appartegninte ä Carbonaja e poi ä Giovine Italia do
Gioxeppe Mazzin.

Nasciüo in to mæximo giorno che vegniva ao mondo o Mazzin, o Ruffin o l'ea o
figgio quartozenito do Benardo, originaio de Finalmarinn-a, fervente monarchico,
e Elenoa Curlo, appartegninte a unna nobile famiggia de Taggia. O l'aveiva visto
a lüxe in ta zona do porto de Zena ch'a se sviluppava in gio all'antiga Stradda
Drita ao Mö (l'attuale via de Grazie).

Scontento de questa attivitæ, o decideiva de inscrivise ä facoltæ de mëxinna, in
ta quæ o se laureava in to 1830 sotta a guidda de Giacomo Mazzin, poæ de
Gioxeppe. Frequentando i Mazzin o decideiva de aderï (1829), ä Carboneria. In
seguito o l'intrava a fä parte da Giovine Italia assemme ai sö fræ Zane, Aostin
e Ottavio.

Amigo dell'armatô Raffaele Rubattin e do poeta Gian Carlo De Neigro, o riusciva
a portä avanti a sö attivitæ cospirativa all'interno di moti patriottichi
continuando a sö attivitæ de ascistente all'Uspiä de Pammaton e compindo di
viægi in ta zona de frontea co-a Fransa pe organizzä ommi e mezi.

Ruffin o doveiva moï suicida in te unna segreta de prexoin interne ä Tôre
Grimaldinna, ao Paxo Ducâ de Zena, donde o l'ea stæto cacciou come parteçipante
ao moto insurresionâ attuou a Zena e a Lüsciandria in to zügno do 1833. Arrestou
in ta nötte fra o 13 mazzo e o 14 maggio, o vegniva sottoposto pe un meise a
tortüe e interrogatoi in to van tentativo de fâghe confessä i nommi di compagni
patrioti.

Segondo di stüddi recenti, o sö arresto o l'ea stæto favoio dä delasion de doî
furê de fanteria (a quelli tempi o nomme furê o l'indicava un graddo de
sottuffiziale corrispondente all'attuale sergente maggiô), Sebastian Sacco e
Lodovico Turffs. In te un primmo momento paiva che a tradïlo fîse stæto l'amigo
e collega mego Giambattista Castagnin. A teoria do suicidio a no l'ha mai
convinto do tütto i storici: Ruffin, trovou co-a goa taggiä e privo de vitta pe
dissanguamento, comme cappo de unna cospirasion o l'ea destinou a l'impiccaxon;
se conscidera che se a penna capitale a fîse stæta eseguia, i tumulti avieivan
posciüo piggiä ancon maggiô vigô. De chì l'ipotexi de un omicidio mascherou da
suicidio.

In ta tôre Grimaldinna in sö memoia l'è stæta posta unna lapide con
l'inscrision:

De vie ghe son intitolæ a Zena e a Taggia, çittæ in ta quæ o l'è ricordou anche
in te l'obelisco dedicou ai eroi taggiaschi.



https://lij.wikipedia.org/wiki/Jacopo_Ruffin

Jacopo Ruffin (Zena, 22 zügno 1805 - 19 zügno 1833) o l'è stæto un patriota do
Risorgimento italian, appartegninte ä Carbonaja e poi ä Giovine Italia do
Gioxeppe Mazzin.

Nasciüo in to mæximo giorno che vegniva ao mondo o Mazzin, o Ruffin o l'ea o
figgio quartozenito do Benardo, originaio de Finalmarinn-a, fervente monarchico,
e Elenoa Curlo, appartegninte a unna nobile famiggia de Taggia. O l'aveiva visto
a lüxe in ta zona do porto de Zena ch'a se sviluppava in gio all'antiga Stradda
Drita ao Mö (l'attuale via de Grazie).

Scontento de questa attivitæ, o decideiva de inscrivise ä facoltæ de mëxinna, in
ta quæ o se laureava in to 1830 sotta a guidda de Giacomo Mazzin, poæ de
Gioxeppe. Frequentando i Mazzin o decideiva de aderï (1829), ä Carboneria. In
seguito o l'intrava a fä parte da Giovine Italia assemme ai sö fræ Zane, Aostin
e Ottavio.

Amigo dell'armatô Raffaele Rubattin e do poeta Gian Carlo De Neigro, o riusciva
a portä avanti a sö attivitæ cospirativa all'interno di moti patriottichi
continuando a sö attivitæ de ascistente all'Uspiä de Pammaton e compindo di
viægi in ta zona de frontea co-a Fransa pe organizzä ommi e mezi.

Ruffin o doveiva moï suicida in te unna segreta de prexoin interne ä Tôre
Grimaldinna, ao Paxo Ducâ de Zena, donde o l'ea stæto cacciou come parteçipante
ao moto insurresionâ attuou a Zena e a Lüsciandria in to zügno do 1833. Arrestou
in ta nötte fra o 13 mazzo e o 14 maggio, o vegniva sottoposto pe un meise a
tortüe e interrogatoi in to van tentativo de fâghe confessä i nommi di compagni
patrioti.

Segondo di stüddi recenti, o sö arresto o l'ea stæto favoio dä delasion de doî
furê de fanteria (a quelli tempi o nomme furê o l'indicava un graddo de
sottuffiziale corrispondente all'attuale sergente maggiô), Sebastian Sacco e
Lodovico Turffs. In te un primmo momento paiva che a tradïlo fîse stæto l'amigo
e collega mego Giambattista Castagnin. A teoria do suicidio a no l'ha mai
convinto do tütto i storici: Ruffin, trovou co-a goa taggiä e privo de vitta pe
dissanguamento, comme cappo de unna cospirasion o l'ea destinou a l'impiccaxon;
se conscidera che se a penna capitale a fîse stæta eseguia, i tumulti avieivan
posciüo piggiä ancon maggiô vigô. De chì l'ipotexi de un omicidio mascherou da
suicidio.

In ta tôre Grimaldinna in sö memoia l'è stæta posta unna lapide con
l'inscrision:

De vie ghe son intitolæ a Zena e a Taggia, çittæ in ta quæ o l'è ricordou anche
in te l'obelisco dedicou ai eroi taggiaschi.



https://lij.wikipedia.org/wiki/Jacopo_Doia

Inte pagine concluxive di so Annæ, redatte into 1293, o Doia o l'afferma d'avei
compio sciusciant'anni. Tuttavia, a dæta de nascita a pœu ese antiçipâ perché za
into 1246 o Doia o l'aiva nominao un procuao presso a Curia pontifiçia . Otr'a
ço, za a partî da-o 1253, s'o l'è lê o "Iacobinus Auria" aregordao in varri
documenti, o l'ea in grao de agî da solo into commerçio e o doveiva quindi avei
compio a mao etæ, segondo e norme statutaie. Pe i dæti biografichi relativi a-a
so zoeneçça, tuttavia, no sempre l'è poscibbile distinguilo da l'omonnimo
personaggio, figgio de Nichiozo e de lê ciu vegio, ch'o moì o 1º dex. 1275 e o
fu sepolto inta tomba de famiggia presso o monestê de S. Fertozo de Codemonte,
into promontoio de Portofin.

Comme i so fræ (Oberto, Nichiozo e Lamba), o Doia o l'œuviò inta grande ditta
commerçiâ sciu scaa mediterannia, che o poæ o gestiva, sença, tuttavia,
rivestîghe un rollo de primmo cian, riservao a-o fræ maggiô Oberto. Into 1253 un
Giacomo Doia o s'impegnò a traffegâ una commenda a Safi, insce-a costa
marocchiña, donde zonzeiva e stradde carovanê con l'óo african, transportao da
pœu into porto liggure (28 arvî); sempre in quest'anno, o risurta in societæ con
di atri mercanti zeneixi (13 mazzo). Tuttavia, l'è poco probabile che se tratte
do Doia, dæto che quest'urtimo o risurta indicao preferibilmente inti documenti
de quelli anni co-o diminutivo "Iacobinus"), proppio pe distinguilo da l'omonimo
ciu ançian. Coscì l'è ciammao inte 'n atto do mæximo anno (17 mazzo), quande o
poæ Pê e o so soccio d'affæ Ponçio Riçço ghe dettan facortæ de affittâ doi
mazanghin che liatri possedeivan a Sestri Ponente. Sempre pe di motivi
cronologgichi, no l'è probabilmente lê o personaggio ch'o fu elezuo procuao da
un gruppo de mercanti astixen e arbeixi, travotti into 1256 da-o fallimento do
banco de Grigœu Neigrobon, e ch'o fu ciammao tra i Ançien da Repubbrica into
1261. Ancon into 1256 un Giacomo Doia o l'ótègne da Contesciña, moggê de Scimon
Doia, in scî ben do maio, una commenda da traffegâ a Tunnexi.

Ninte semmo in sciâ formaçion culturâ do Doia: s'è ipotizzao ch'o l'agge
frequentao o convento çittadin de S. Domeñego (fondao da l'avo paterno Nichiozo
a-o començo do secolo e donde studiò o futuo arçivesco de Zena Iacopo da
Varagine) ò o convento de S. Françesco de Casteletto. L'è probabile, otr'a ço,
che a so famiggia a l'agge posseduo una biblioteca, dæto l'interesse che za o
messiavo Oberto o l'aiva dimostrao pe a stoia e i antighitæ çittadiñe.

Se e so lettue no difeiscian da quelle uzoæ into Medioevo (da Ixidoo de Seviggia
a Solin a Grigœu Magno a Paolo Diacono) e no dimostran di gusti particolæ,
l'orizonte culturâ do Doia, tuttavia, o no fu de seguo limitao a-o savei
libresco, ma o se formò a contatto co-o complesso e variopinto mondo commerçiâ
zeneize, da-o quæ o derivò segge l'interesse pe i fæti economichi, segge una
senscibilitæ aguçça pe i umoî do populus çittadin, segge un'aprofondia
conoscença di schieramenti politichi mediteranni. Pe questi motivi, o confronto
soventi tentao tra o primmo annalista da stoia zeneize (Caffaro, ch'o fu ascì o
primmo annalista laico do Medioevo) e l'urtimo, o Doia, s'o rivela into Caffao
una personalitæ ciu forte, graçie a-o rollo da protagonista da lê desgugeito, o
se resciorve a favô do Doia pe complescitæ de interesci, spiito critico e
dexideio de obiettivitæ documentaia.

Into 1264 o Doia o l'è aregordao comme un di armatoî che contribuin a-a flotta
de l'armiraggio Scimon Grillo; quattr'anni doppo, o pagò una penâ inflita in
Mesciña a un çittadin zeneize, corpío, comme atri, da-e mezue represcive de
Carlo I d'Angiò (26 zenâ). Segondo l'Impeiâ, into 1270 o poriæ esise imbarcao
insce-a flotta croxâ de Luigi IX, accompagnando o barba Ansado, cappo do
contingente zeneize, e di atri membri da famiggia; dirottâ in sce Tunnexi a
spediçion, ch'a se concruze co-in fallimento, o Doia foscia o seguì quelli croxæ
che se missan a-o serviççio do prinçipe Edoardo d'Inghiltæra, generozamente
intençionao a deliviâ i Lœughi Santi. Benché lê o rivele un vivo interesse pe un
epizodio no streitamente collegao co-e vexende çittadiñe, in sce-e quæ o
dimostra profonda conoscença, manca i documenti in sciâ so diretta parteçipaçion
a l'impreiza. L'è seguo però, che into 1271 o s'attrovava a Laiaçço, inta
Piccena Ærmiñia, donde o fu teste inte 'n documento (7 ottobre) e donde o l'ebbe
l'incarego da-o Comun de Zena (28 março 1272) de antiçipâ a somma dovua a-i ommi
d'affæ zeneixi che s'ean impegnæ personalmente a resarçî i danni patii da di
mercanti ærminni, e quæ merçe ean stæte illegalmente sacchezæ da l'armiraggio
Luchetto Grimado into 1267. Durante sto soggiorno o conobbe Feipo de Montfort,
segnô de Tio. De fæto, inte 'na notta scrita da-o Doia in margine a-o Liber
iurium, o l'aregorda a scomparsa de un privileggio concesso a-i mercanti liguri
da-o segnô da çittæ, ma sottræto e destruto da un conso zeneize, do quæ o
Montfort o no vosse rivelâ a-o Doia l'identitæ.

Tornao a Zena, into 1273 o pigiò in appato l'introito de l'imposta gravante
insci-ô commerçio da carne e do formaggio da Moñego a cappo Croo (18 março).
Quande so fræ Oberto o vègne capitan do Popolo, o Doia (comme di atri membri da
famiggia, ciammæ a di posti de responsabilitæ da-a grave scituaçion politica) o
rivestì de careghe pubbriche, vegnindo eletto into 1273 poistæ de Votri.
Sottoposto o zoeno governo ghibellin a l'attacco masciscio de l'ezerçito de
Carlo d'Angiò, a Rivea de Ponente a fu invaza da-o sciniscarco de Provença. A
Saña, pe impedîne l'ócupaçion, fu subbito inviao o Doia co-in contingente de 500
sordatti, a-i quæ se n'azonzette di atri in çittæ, pe un totâ de 3.000 armæ.
Questo intervento tempestivo o scoraggì i guerfi da l'ataccâ Saña, coscì che,
doppo trei giorni, o Doia o poette lasciâ a çittæ. I opiaçioin militæ ingugettan
ciu tardi a mæxima poistaja de Votri, assalia da-o marcheize Corado do Bosco,
alliao di Angioin e da l'ezerçito lusciandrin. Comme vicaio de l'Otrazovo fu
elezuo Egidio de Neigro, ch'o conçertò co-o Doia un'açion comuña contra o
castello de Taiœu, roccaforte do marcheize. L'opiaçion a l'ariéscì: o castello o
se reize a-o Doia, ch'o poette ócupâ una vasta parte di possesci do rebello.
Sciortio de carrega, mentre s'allentava a prescion guerfa in sce Zena, o dovette
repigiâ i so traffeghi, foscia dirizzendose anco-ina votta inta Piccena Ærmiñia,
perché into 1276 (7 ottobre) o l'ótègne una comenda, pe trafegâ inte quella
region, da Giacomo Boccaneigra, tutô di figgi de Ghigermo, so fræ, za capitan do
Poppolo e morto inte quelli anni. Into 1278, a nomme di eredi do fræ Nichiozo,
insemme co-o Lamba, o scœusse i proventi da-a feréa de Cugen, gestia da-a
famiggia (15 luggio); int'o mæximo anno o commerçiava gran, acatao a Ciavai (16
luggio). Into 1280 o l'accattò a meitæ de un locum inte Compie da sâ (12 arvî)
e, l'anno doppo, o vègne procuao di eredi do Rosso da Votta (17 novembre).

In questo periodo o Doia fu ciammao da-i capiten do Popolo a rivestî doi
importanti incareghi curturæ: quello de membro da commiscion deputâ a redigge i
annæ çittadin e quello de custos de l'Archivvio comunâ. Proseguindo una prasci
començâ into 1264, ch'a l'affiava a redaçion da stoia "ófiçiâ" da çittæ no ciu a
di scingoli annalisti, ma a una commiscion de quattro savi, i capitagni
incaregon o Doia, Oberto Stancon, Marchexin da Cascin e Bertolin de Bonifaçio de
narrâ i avegnimenti a partî da-o 1270, anno into quæ montò a-o poei a diarchia.
No rezurta inte quæ dæta l'incarrego o ghe segge stæto affidao; de seguo, comme
se intuisce da-o proemmio, quarche anno doppo a creaçion do capitanægo, quande a
narraçion annalistega a fu interrotta pe o cangiamento de regimme e a longo
sospeiza pe i drammatichi peighi che o nœuvo governo o dovette frontezzâ. A-a
commiscion fu affidao un compito de estrema delicateçça: rende "ófiçiâ" o ponto
de vista do groppo de forçe che s'ea impadronio do poei, giustificandone e
scelte segge inti avegnimenti che porton a-o corpo de stato, segge inta lotta
contra o Carlo d'Angiò. A narraçion a rivela una grande abilitæ
"propagandistega", perché o nœuvo governo o l'è presentao comme necessaio e
consono a-i interesci economichi e politichi da çittæ (o climma into quæ mœuiò o
cangiamento de regimme o l'è segnao, segondo o conto, da-a deluxon pe o
fallimento da croxâ de Luigi IX, "dirottâ" da Carlo contra Tunnexi, çittæ
tradiçionalmente ligâ da di boin raporti con Zena; da-o dezorde sociâ ch'o favoì
o bregantaggio e o provocò de l'insegueçça inte Rivee; da-i atti illegæ comissi
da-i guerfi inte l'occupâ de careghe pubbriche). Anche a lotta contra o partio
guerfo a l'è abilmente presentâ comme imposta da l'aversaio e no vosciua, comme
una sfidda lançâ no a-i soli capiten, ma a-a çittæ intrega.

Into 1279 a commiscion a fu desfæta, e o Doia o continuò da lê, ma a tittolo
privao, a arecœugge notiççie e mateiâ in sce-i avvegnimenti succescivi. Into
fratempo, foscia into 1280, o fu ciammao a rivestî a carega de custos de
l'Archivio comunâ, ospitao inta secrestia de S. Loenço: l'ea a primma votta che
a Zena questo incarego o vegniva affidao a un laico ch'o no foise scrivan. Inte
l'Archivio gh'ea stæto depoxitao a-a rinfuza di atti pubbrichi (tratæ,
privileggi, lezze) ò di atti de ordenaia amministraçion ascì. A partî da-o 1229
di poistæ aivan tentao de mette orde aomanco inti documenti ófiçiæ do comun, ma
fandoi transcrive in sce un registro sença un criteio precizo. Into 1253 o
poistæ Enrico Confaonê o repigiô o progetto, estendendo a transcriçion a-i atti
de ordinaia amministraçion ascì, rintraççæ in varri volummi. Into 1267 se
començò una ricopiatua do registro; fu o Doia a preoccupâse de façilitâ a
consurtaçion de l'œuvia, fornindoa de una rubrica, conçernente, però, solo i
atti copiæ primma da so nommina a custode, scin a-o 1275. Inti margini infeioî
do codiçe, pe façilitâ a consurtaçion di documenti, o sboççò ascì i ærboi
genealogichi de arcuñe famigge marchionæ, co-e quæ a Repubbrica zeneize a l'aiva
avuo di streiti rapporti. Contemporaniamente, o revixonò a copia di Annæ
conservâ inte l'Archivio, corezendo ò integrando e notiççie fornie da-i so
predecessoî (presempio, assæ interessante son e postille inte quæ o contribuisce
a asccei a complessa genealogia di zuxi sardi; ben precise ascì e integraçioin
relative a-a sfortunâ campagna navâ de l'armiraggio Rosso da Turca a San Zane
d'Acri, into 1258, tanto da fâ suppoñe una parteçipaçion diretta di Doia a
l'impreiza. Quest'œuvia de revixon (no ancon suffixentemente studiâ) a
costituisce o ciu importante travaggio de "critica storica" medievâ .

Inta so fonçion de custode, o Doia o l'ebbe moddo de intervegnî con efficaçia in
dótrèi epizoddi. Into 1278 i guerfi, bandii da-a çittæ, se vozettan a pappa
Nichiozo III, perché no l'ea stæto rispettao l'accordio tra i doi partii in
lotta, sottoscrito co-a mediaçion de Innoxenço V into 1276. O pappa o l'incaregò
o vesco de Forlì de giudicâ a caoza; a Piaxença o delegao papâ o convocò o Comun
de Zena, ch'o refuò de comparî, allegando un privileggio concesso a-a çittæ da
Lusciandro IV, in base a-o quæ o Comun ò un scingolo çitten no poeivan êse
convocæ in giudiççio fœua da-o destreito zeneize. O vesco, favoeive a-i guerfi,
o refiò tâ giustificaçion, o lançò l'interdiçion contra a çittæ e o scominigò i
capiten do Poppolo e i atri magistrati çittadin. Into 1281, o 2 d'arvî (matesdì
santo, comme notta o Doia), lê o ritrovò inta secrestia de S. Loenço un
privileggio de Innoxenço IV, segondo o quæ a çittæ a no poeiva ese sottoposta a
interdito da arcun delegao pontifiççio, se no pe espressa liçença do pappa. O
giorno doppo fun convocæ o clero da çittæ e o Collegio di giuddiçi, che se
prononçion pe a no óservànça de l'interdito; i ófiççi divin fun, pertanto,
repiggiæ, sença attende a sentença papâ.

Into 1284, doppo a battaggia da Meloia (6 agosto), graçie a-o so rollo de
custode, o Doia o l'ótègne in consegna o cartularium da cançelaia pizaña (co-o
modello de lettie pe diffonde a notiççia da vittoia, dæta pe çerta), ch'o l'ea
stæto preizo insci-â flotta nemiga; i atri trofei fun alugæ, invece, inta gexa
doriaña de S. Mattê. Cresciúo o so prestiggio personâ, o Doia o fu ciammao a di
incarreghi diplomateghi. Into 1284 o fu un di ambascioei che acompagnon a
Costantinoppoli Iolanda, figgia do marcheize de Monferrâ, ch'a l'andava spozâ a
l'impiatô Andronigo; l'anno succescivo ò into 1286 o tornò a Costantinoppoli pe
rinsâdâ l'amiçiççia tra e doe potençe e pe ótegnî o ressarçimento di danni patii
da-i Zeneixi pe œuvia di pirati; into 1287 o fu mandao a Tunnexi, pe stipulâ un
accordio, firmao o 9 zugno. Intrao a fâ parte do Conseggio da Repubbrica, into
1289 o l'intervègne personalmente inte l'afogao dibattito ch'o divise
l'assembrea circa l'attezamento da assumme davanti a-e oferte de paxe avançæ
da-a sconfita Piza. Comme o mæximo Doia o nara inti so Annæ, in cangio de
Caggiai, che Zena a reclamava, ma che Piza a refiava de consegnâ, in quanto
formalmente no in so poei, a çittæ toscaña a propose varrie contropartie
vantaggiose pe Zena. O Doia o fu do pai che s'açetesse l'offerta pizaña, conscio
che Caggiai a no saiæ stæta mai ótegnúa; tuttavia prevarse a texi de chi vosse
insciste inta recesta. Int'o mæximo anno o fu testimonnio a l'atto into quæ
Brancalion Doia o vendette a Zena e so proprietæ a Cugen (4 março). Into
frattempo, comme s'è za dito, o Doia o continuò a arecœugge do materiâ
documentaio, se no za a compoñe o testo in privao, pe proseguî a cronnaca
zeneize, interrotta co-o 1279. A so poxiçion a l'ea ideale a-o riguardo: fræ do
capitagno do Popolo Oberto e barba do so successô, Corado; a contatto co-i
documenti ófiçiæ da Repubbrica, comme custode de l'Archivvio; membro do
Conseggio maggiô; esponente de una famiggia ingugeita in primma fia inta lotta
contra Piza pe o controllo da Sardegna, da tempo interessâ a l'espanscion inta
Corsega ascì (donde o mæximo Doia, co-o fræ Oberto, o l'avantava di driti in sce
Carvi) e pronta a concorî con tanti zoeni a l'avventua pioneristega che a çittæ
a l'ea aprœuvo a vive inti nœuvi mercoei da "Gazaia": o Doia o l'ea
obiettivamente a persoña ciu indicâ, pe narrâ i avvegnimenti zeneixi a lê
contemporanni. A ço s'ha da azonze o gusto "critico" pe i antighitæ çittadiñe; a
luciditæ politica dimostrâ inti varri incareghi pubbrichi a-i quæ o vègne
ciammao; a scrupoloxitæ co-a quæ o l'ascôtò e veificò i conti di testimonni
oculæ e di mæximi protagonisti de impreize ciu rilevante.

No l'è poscibile stabilî con ezatteçça quande o Doia o l'agge començao a so
attivitæ privâ de cronista; foscia, doppo o "provviddençiâ" exito da battaggia
da Meloia. A questa attivitæ o poette ese incoraggío da-o fræ Oberto, aomanco pe
scin ch'o no se retiò con gran sciaato da-a scena politica (settembre 1285). L'è
probabile ascì ch'o l'agge steizo compiamente l'œuvia into 1290 ò a-a dreitua
into 1293. Solo o 16 de luggio de l'anno seguente, quande o Doia, vegio e
amaotio, o l'aiva zœumoæ decizo de poñe terme a-a narraçion, a so cronaca a
vègne ófiçialmente accugeita into codexo aotentico ch'o contegniva a stoia
çittadiña da-o Caffao in avanti. I Annæ (abraççanti i anni 1280-1293) fun inseii
(ò megio, "vincolæ", saiv'a dî no transcriti, ma giustaposti e concadenæ) inte
l'exemplâ do codiçe (attualmente conservao a-a Biblioteca Naçionâ de Pariggi);
questo, tuttavia, o subì a disperscion de l'urtimo quaternion contegninte o
conto da-a fin do 1287 a-o 1293.

Into proemmio, doppo avei ciario i limmiti cronologichi de l'œuvia, o Doia o
l'espoñe l'obiettivo do so travaggio segondo i topoi medievæ; segue da pœu un
longo excursus in sce l'antighitæ de Zena, insce-a presença da çittæ inti aotoî
clascichi e medievæ e insce l'etimologia do toponimo. A narraçion a l'abraçça no
solo l'apogeo polittico e militâ da Repubbrica (che aomanco pe di dexenni a
continuiâ a conosce pægio sprendô), ma sorvettutto o momento de ciu streito
"consenso" tra o populus e o governo çittadin, destinao a restâ parentexi
irripetibile de paxe interna (e comme tâ profeticamente cugeita da-o Doia) inta
stoia zeneize pe aomanco doi secoli. No a caxo, i Annæ fun interotti quande a-o
Doia parse ciæo che l'ea falio o progetto politico do quæ o fræ Oberto o l'ea
stæto promotô. Otr'a ço, o conto, pù presentando o ponto de vista ófiçiâ e
"doian" in sce i avvegnimenti, o vegne ciu personâ e soggettivo inte valutaçioin
(in ço differençiandose da-i analisti precedenti) sorvettutto pe e vexende
relative a-i urtimi anni, quande o Doia o manifestò o so dissenso e a so deluxon
pe o corso di eventi interni.

Particolarmente accurâ l'è a descriçion da solevaçion siçiliaña di Vespri
(definia da l'Amari comme a cronnega ciu preciza de l'epizodio) ; a narraçion da
guæra contra Piza, vosciua fortemente da-i Doia, interessæ a bloccâ l'espanscion
da çittæ rivâ inta Sardegna, ma presentâ comme puniçion diviña pe a felix
Pizanorum superbia; o reizoconto da campagna militâ inta Corsega guidâ da-i
cuxin do Doia Luchetto e Ingo. Momento centrâ di Annæ a l'è a vittoioza
battaggia da Meloia (6 ag. 1284). Co l'improvvizo retio da-a scena polittica de
l'Oberto, l'identificaçion totâ tra o Doia e o governo çitadin a se incriña: o
no l'asconde e so perplescitæ insci-â spediçion vosciua da l'Oberto Spiñoa,
collega de so fræ, contra Porto Pizan e concruzase co-in parçiâ insuccesso
(1285); manifesta a so diffidença inti confronti de çittæ toscañe alliæ, e quæ
reæ intençioin de destrue Piza ean tutte da veificâ; condanna fermamente e
iniçiative personæ de Beneito Zaccaia in Oriente, imitao da quelli zoeni
esponenti di Doia che se rendeivan protagonisti de iniçiative personæ in
contrasto co-o so governo; o salua con entuxiasmo a partença da spediçion ghiâ
da-i fræ Vivadi, finançiâ da so nevo Tedixio; asciste con amægo a-o tramonto da
diarchía Doia-Spiñoa. L'œuvia a se concludde co-in examme da prosperitæ
economica razonta da Zena (o Doia fornisce a-o riguardo di interessanti dæti
statisteghi) e co l'ammonimento a-i conçittadin a poñe terme a-e lotte interne.
A profonda religioxitæ ch'a l'añima o conto do scontro con Piza; l'agilitæ
narrativa, ch'a spinze o Doia a insei into testo latin di vocabboli marinæschi,
di esprescioin proverbiæ e di termini in vorgâ; l'ampieçça d'orizzonte ch'a
comprende e vexende de gren potençe œüropee ascì, rendan l'œuvia interessante e
gódìbbile, otraché documento fondamentâ pe a conoscença de questo periodo
storico.

O Doia, comme custos de l'Archivio comunâ, o se adœuviò ascì perché foisan
riportæ into codexe "aotentico" di Annæ arcuñe œuviete monograffiche: e doe
breve narraçioin steize da-o Caffao inta primma meitæ do sec. XII (l' Historia
captionis Almerie et Tortuose e o De liberatione çivitatum Orientis), ch'o trovò
inte carte do messiao Oberto; a Brevis historia Regni Hierosolimitani, començâ
sempre da-o Caffao e completâ ò da l'Oberto ò da-o mæximo Doia. O dovette
arecœugge (ò riçeive in ereditæ da-o messiavo) di documenti in sce a so
famiggia, foscia componendo un'œuvia a-o resguardo. Questo trattatello o l'è
aregordao da l'erudio zeneize P.P.M. Oliva into secolo XVIII, ma, amisso ch'o
segge stæto scrito da-o Doia, o dovette scompai za into secolo scorso, perché o
marcheize Iacopo Doia, appascionao storico da so famiggia, o no l'ariescì a
consurtâlo. O Doia o l'è ascì aotô de una Practica equorum, che o G. B. Spotorno
pe primmo o gh'attribuì. L'œuvieta (conservâ inta Biblioteca naz. Marciaña de
Veneççia a l'è composta de 59 capittoli e a conten una serie de riçette pe a cua
di cavalli, suggeimenti e formule de sconzui scriti in vorgâ.



https://lij.wikipedia.org/wiki/Gu%C3%A6ra_de_sucescion_aostriaca

Guæra de succescion aostriaca, conflíto determinao da-a morte de l'imperatô
Carlo VI (20 ott. 1740) e da l'asceiza in sce-o trono asburgico de Maia Texo, so
figgia, in virtù da Pramattega Sançion do 1713, approvâ da-i varri stati regionæ
da monarchia e da-e potençe œüropee. O problema da sucescion o paiva pertanto
politicamente risolto, ma o fu riaverto, a doi meixi da-a morte de Carlo VI, da
Federigo II de Pruscia, dexidiozo de començâ o so regno (o l'ea montao in sce-o
trono o 31 de mazzo) con un prestigioso successo politico, e precizamente con
l’estenscion da sovranitæ prusciaña in sce-a Slexia, da lê invasa o 16 dic.
1740. Doppo a sconfita aostriaca a Mollwitz (10 arvî 1741) a França a l'accordò
ogni effettivo appoggio politico a-i faotoî de un smembramento di domiñi ereditæ
aostriachi e sorvettutto a-o pretendente prinçipâ a-a S.a., Carlo Alberto,
elettô de Bavea, ch'o l'aiva spozao into 1722 Maia Amalia, figgia minô de
l'imperatô Gioxeppe I (fræ de Carlo VI). Carlo Alberto, con l’agiutto militâ
françeize (a deciaraçion formâ de guæra da parte da França a l'aviâ lœugo però
solo inte l'arv. 1744), o començò a guæra de S. vea e propria o 31 de luggio,
occupando de sorpreiza Passau.

A-a fin de settembre do mæximo anno o scheamento politico contra Maia Texo o
l'ea formalmente completao. Co-a Bavea aveiva concluzo di trattæ d’alliança a
Spagna (Nymphenburg, 28 mazzo) e a Sassonia-Polonia (Francoforte, 19 sett.),
dividendose in antiçipo e spœugge do nemigo. Solo a Gran Bretagna a l'ascisteiva
amigheivemente Maia Texo. Carlo Alberto o l'aveiva intanto occupao Linz,
dirizzendose da pœu in sce Praga, dove o fu incoonao re de Boemmia; o 12 fr.
1742 o fu eletto imperatô ascì. Maia Texo, con l’agiutto preminente di Ungaixi,
a poette riorganizzâ into frattempo l’ezercito; l’energica controffensciva
aostriaca do zenn.-frev. 1742 a l'allarmò Federigo II de Pruscia, timoozo che
Maia Texo a se voese sotrae, aoa che a sciorte di arme a gh'ea favoeive, a
l'impegno, assonto co-o trattao segretto de Kleinschnellendorf (9 ott. 1741), de
cedighe a bassa Slexia. O re de Pruscia o repigiò pertanto a guæra, o sconfisse
i Aostriachi inta battaggia de Chotuxitz (17 mazzo 1742) e o l'ótegne l’11 zugno
1742, inti preliminæ de Breslavia, a Slexia e a contea de Glatz. In Italia,
Carlo Emanuælo III de Sardegna, da primma aderente a-o blocco antiaostriaco,
intimorio da i amie spagnolle in sce-a Lombardia o s'aliò into frevâ do 1742 con
Maia Texo. A-a fin do 1742 i aostriachi rientron ascì in possesso de Praga.

L’anno 1743 o portò a un intervento ciu deciso da Gran Bretagna inti affæ
œüropei, a-o scianco de l'Aostria e contra e velleitæ egemoniche da França:
l’armée pragmatique (costituia da Ingreixi, Hannoverien, Ascien e Aostriachi)
a-o comando de Zorzo II a sconfisse o 27 zugno a Dettingen i Françeixi. Quarche
meize doppo, o 17 sett. 1743, a diplomaçia ingreize a convinse Maia Texo de
l'oportunitæ de concludde con Carlo Emanuælo III o Trattao de Worms, i articoli
do quæ prevedeivan a cesciona-o Piemonte de di territoi da Lombardia e do
marchezato de Finâ. Questo trattao o segnò o començo de una nœuva fase da guæra.
I ligammi tra França e Spagna vègnan ancon ciu streiti co-o coscì díto segondo
patto de famiggia de Fontainebleau (25 ott. 1743), into quæ Luigi XV o s’impegnò
a agiuttâ Feipo (da pœu ducca de Parma) inta conquista da Lombardia e de Parma e
Piaxença nonché a deciarâ guæra a-a Gran Bretagna; Federigo II ascì o s'avvexinò
a-a França, concludendo con questa una formâ alliança (5 zugno 1744). Inta tarda
primaveia do 1744 i Françeixi aveivan attaccao con gren forçe i Paixi Basci
Aostriachi, ma a manœuvra a fu interrotta da l'ezerçito de Carlo de Loræna,
penetrao inte l'Alsaçia. Questo, a so votta, o fu constreito tuttavia a una
preçipitosa retiradda verso i stati ereditæ aostriachi doppo l’improvvisa
invaxon da Boemmia da parte de Federigo II (ag. 1744). Federigo o conquistò
Praga, ma succescivamente l’arrivo de forçe de Carlo de Loræna o-o costrenze' a
evacuâ a capitâ boema (nov. 1744). Inte l'Italia settentrionâ e forçe
franco-ispañe, che aveivan çercao de impadronise de Cunnio, fun costreite a
retiâse (22 ott. 1744); inte l'Italia meridionâ invece i ispano-napoliten
sorpreizan a Velletri (10 ag. 1744) o generâ aostriaco J.J.K. z Lobkovic,
inflizendoghe una dúa sconfita.

Co-a morte de Carlo VII, a-i primmi do 1745, scomparse o pretendente ciu peigoso
a l'ereditæ de Maia Texo e co-o Trattao de Füssen (22 arvî 1745), concruzo co-o
successô, o peigo bavaize o scentò do tutto: o 15 sett. 1745 a Dieta de
Francoforte a reconobbe imperatô Françesco Steva de Loræna, maio de Maia Texo.
Verso a fin do mæximo anno Maia Texo, sciu mediaçion da Gran Bretagna, a
l'acconsentì ascì a-a paxe con Federigo II: o Trattao de Dresda (25 dex. 1745) o
riconfermava a sovranitæ prusciaña in sce-a Slexia.

Se in Germania fu posto termine a-i combattimenti, inte Fiandre e in Italia
l’anno 1745 o fu quello de un sforço decixivo di franco-spagnolli, che a prœuvo
a-a vittoia de Maoriçio de Sassonia in sce-i anglo-olandeixi a Fontenay (11
mazzo 1745) ocupon gran parte di Paixi Basci Aostriachi e obligon, inta penizoa,
Carlo Manuælo a convegnî in sce di preliminæ de paxe, doppo esise impossessæ de
parte do Piemonte e de tutta a Lombardia. A scomparsa de potençe germaniche da-a
lotta a semplificò o conflíto: da una parte a França, con Spagna, Nappoli e Zena
(ch'a l'aiva aderio o 7 mazzo 1745 co-o Trattao de Aranjuez), da l'âtra
l’Aostria, alliâ da Sardegna, da Gran Bretagna e de l'Olanda. L’energia di
franco-spagnolli a s'amermò into 1746. In Gran Bretagna, i faotoî do pretendente
Charles Edward, sbarcao inta Scoççia into luggio do 1745, fun definitivamente
battui (Culloden, 16 arv. 1746), e in Italia Carlo Emanuælo III e Maia Texo
costrinsan o nemigo a sgomberâ o Piemonte e a Lombardia e occupon Zena (7 sett.
1746); solo inte Fiandre e truppe françeixi a-o comando de Maoriçio de Sassonia
passon de vittoia in vittoia.

Trattative de paxe tra França, Gran Bretagna e Olanda fun za començæ inte
l'aotunno 1746 e doppo longhi e incostanti negoçiæ fun concluze a Aquisgraña o
18 ott. 1748 in sce-a base de seguenti claozoe prinçipæ: restituçion de tutti i
territoi conquistæ da-i contendenti; assegnaçion a don Feipo de Borbon di ducati
de Parma, Piaxença e Guastalla; ritorno a-o status quo ante do ducato de Modena
e da Repubbrica de Zena; renœuvo, a favô da Gran Bretagna, do Trattao de
l'Asiento do 1713; conferma da succescion protestante a-o trono ingleize;
riconoscimento da Prammatica sançion (succescion de Maia Texo a-o trono
asburgico) e riconoscimento de l'imperatô Françesco ascì; assegnaçion a-a
Pruscia da Slexia.



https://lij.wikipedia.org/wiki/Gu%C3%A6ra_de_secescion_american-a

Guæra de secescion americaña, conflito ch'o l'oppoze da-o 1861 a-o 1865 i stati
antiscciavisti (do Nord) a quelli scciavisti (do Sud) di Stati Unii, originao da
de numerose e complesse caose de fondo.

L'evento ch'o feççe preçipitâ a scituaçion o fu l'eleçion a-a prescidença di
USA, into 1860, do pù moderao A. Lincoln. Allarmâ da l'arrivo de un repubbrican
a-a Caza Gianca, o 20 dexembre 1860 a Caroliña do Sud, reünia a Charleston una
convençion statâ, a l'indicò espliçitamente o mantegnimento da scciavitù comme
condiçion a-o proprio permanei inte l'Union. Into zenâ de l'anno seguente
l'esempio da Caroliña do Sud o fu seguio da Misciscippi, Alabamma, Florida,
Georgia, Louixiaña e Texas. L'8 de frevâ a Montgomery (Alabamma) i secescionisti
proclamon a Confederaçion di Stati Americhen. Nonostante tæ graviscimi
avegnimenti, Washington a l'inscisteiva inte un attezzamento prudente e inta
riçerca de una soluçion de compromisso, ma o 12 arvî i confederæ rompin i
induggi attaccando Fort Sumter dove, in territoio confederao, staçionava de
truppe de l'Union.

Co l'inandio di ostilitæ chinò in campo ascì i stati confinanti tra Nord e Sud,
quattro di quæ, Arkansas, Tennessee, Caroliña do Nord e Virginnia (tranne a
parte occidentâ de quest'urtima, ch'a formò, da pœu, un stato a a parte e a fu
ammissa inte l'Union co-o nomme de Virginia Ocidentâ into 1863), passon a-i
confederæ.

Tiatro de prinçipæ opiaçioin militæ da guæra civî, ch'a duò quattr'anni e a fu
aspiamente combatua, fu a Virginia, a valle do Misciscippi e e regioin orientæ.
I sudisti se battian con coraggio e abilitæ, ma a-a longa o Nord, superiô pe
risorse umañe e materiæ, o finì co-o prevài. A-o prinçippio da guæra l'Union a
controllava praticamente tutta a Mariña, o che o reize poscibile a conquista de
New Orleans (1863) e o blocco da baia de Mobile (1864) con grave conseguençe pe
i aprovixonamenti via mâ di confederæ. E forçe de l'Union a-o comando do generâ
U. Grant ebban pù di noteivi succesci inta valle do Misciscippi, mentre a
rescistença di eserciti confediæ, comandæ da-i generæ R. Lee e A. Jackson a fu
particolarmente forte inta Virginnia. A guæra a l'assonse un'aspieça particolâ
into 1863, doppo l'emanaçion da parte de Lincoln (settembre 1862) do “Proclamma
d'emançipaçion di scciavi”. Con questo se stabiliva che da-o 1º de zenâ 1863
saieivan stæte libere e persoñe tegnue comme scciavi inti aree in rebellion
contra i Stati Unii. Intanto, into luggio 1863, o generâ Lee, battue e forçe de
l'Union a Chancellorsville, vexin a Richmond (divegnua into frattempo capitâ
confederâ), o l'invaze a Pennsylvania marciando in sce Harrisburg. O fu fermao a
Gettysburg e questa sconfita a dette o via a-a fin de spiançe de vittoia di
sudisti. Tra l'âtro, mentre e risorse do Sud ean a-o stremmo e a Confederaçion a
se trovava inte l'imposcibilitæ de riçeive di rifornimenti da l'estero a caosa
do blocco navâ, o Nord o viveiva un periodo de grande florideçça economica,
favoiia da l'espanscion industriâ spesso provocâ da-a mæxima guæra.

Doppo Gettysburg e sciorte do conflito gion decizamente in favô de l'Union;
l'esercito do Grant o conquistò Vicksburg in sce-o Misciscippi dando o via a una
lenta ma inesorabile avançâ in sce Richmond. O 1º frevâ 1865 o generâ W. Sherman
ascì o commençò, partindo da-a Georgia, a marcia verso o Nord. O 17 de frevâ fu
preizo Columbia, capitâ da Caroliña do Sud; fu da pœu a votta de Charleston ch'a
se reize a-a Mariña de l'Union. O 2 d'arvî Lee o l'abandonò a difeisa de
Petersburg e Richmond, o 9 arvî a Appomattox l'eroico comandante di confederæ o
se reize a-o generâ Grant.



https://lij.wikipedia.org/wiki/Grig%C5%93u_Magno

Grigœu I pappa, dito Magno, santo (Romma 540 circa - ivi 604). Patron di
cantanti, di muxiçisti e di pappi. A so festa a recore o 12 de março, giorno da
so morte. Emblema: Conba, Ochin de mâ.

De nobile famiggia, inta so zoeneçça o l'ebbe 'na preparaçion curtuâ,
relativamente a-i so tempi, assæ boña, inricchía dapœu da di studdi biblichi e
patristeghi ben vasti, avvertindo un profondo l'influsso specce de sant'Aostin.
L'esperiença politica e amministrativa, ch'a remonta con evidença da-a so
attivitæ pontificâ, a l'attesta un'accurâ preparaçion giuridica. Prefetto de
Romma, o sentì profonda a vocaçion a-a vitta monastega, e o l'organizzò perçò
into palaççio paterno in sce-o Cellio un monestê. L'esperiença da lê dimostrâ
inte carreghe pubbriche recoverte e a nommina de segua ortodoscia e aosteritæ de
vitta indussan Pelaxo II a invialo comme apocrizaio (nonçio) presso l'impiatô
Tibeio II a Costantinopoli dond'o l'arestò da-o 579 a-o 585-86 procuandose de
preçiose amixiçie e 'na vasta esperiença politica. Tornao a Romma, a-a morte de
Pelagio II o fu elevao, pe dexignaçion unannima, nonostante arcuñe rescistençe,
a-o sœuggio pontifiççio (590). No ciu zoeno, tormentao da de sofferençe fixiche
e moræ, o Grigœu o poette tuttavia sviluppâ un'attivitæ davei strazordenaia,
solo in parte documentane da-o Registro de so lettie.

Convinto de êse stæto ciammao a reze a Gexa inte l'inminença da fin di tempi e
consapeive da so inmensa responsabilitæ verso i fedeli, o no se risparmiò de
fadighe pe amegioâ e condiçioin materiæ e religiose de Romma, de l'Itallia, de
l'Œüropa, inte 'n momento particolarmente diffiçile pe i problemi rappresentæ
da-i insediamenti barbarichi, pe e caistrie, pe o vegnî men de l'organizzaçion
çivî de l'Impeo. O Grigœu o l'assunse, inta diffuza rarefaçion da rescistença
bizantiña, l'iniçiativa pe un'œuvia de contegnimento e, into contempo, de
avvexinamento a-i Longobardi, zovandose specialmente di rapporti amigheivi co-a
regiña Teodolinda e de l'influença che, pe so tramite, o poè exerçitâ in sce-o
re Agilulfo. Con ço o sciuscitò i sospetti de Bizançio, e solo doppo de
ceificaçioin fu poscibile zonze a un accordio tra Longobardi e Bizantin (598),
do quæ Grigœu o se zovò pe convertî i Longobardi, ch'ean ancon arien. Di boin
rapporti o conservò co-i sovren franchi e vixigoti, ótegnindo o so appoggio into
governo de quelle dioçexi, lontañe e soventi affidæ inte de moen no do tutto
degne.

Fondamentâ, dapœu, a fu a so œuvia inta vitta da Gexa. Fermiscimo inta difeiza
de l'ortodoscia e da dignitæ da Gexa romaña, o se battè pe eliminâ o scisma di
Trei capittoi inte l'Istria e pe contestâ a-o patriarca de Costantinopoli o
tittolo de ecumeñego, saiv'a dî universâ, fando osservâ che tâ dexignaçion a
spetava se mai a-o solo vesco de Romma; do resto o contrappose a questo titolo
quello ummio de servus servorum Dei, doppo de lê ripetuo da tutti i so
successoî. O l'intervègne otr'a ço inta vitta de dioçexi, aoa pe axeivoâ e
conseggiâ l'eleçion de veschi degni, aoa pe eliminâ di abuxi e de violençe, aoa
pe erze o ton da vitta crestiaña: noteive in questo ambito a difeiza di Ebrei,
a-i quæ o l'asseguò o tranquillo exerçiççio de curto, pù dexidiando ardentemente
a so converscion. Fervida dapœu l'attivitæ miscionaia in favô di Angli, ancon
paghen, a-i quæ o l'inviò Aostin de Canterbury, con di atri compagni, che lê da
Romma o seguì con viggile cua. Savio e aguçço aministratô, o l'ebbe de dœutte
ecceçionæ specce into governo do patrimonnio da Gexa de Romma (Patrimonium
Petri), vastiscimo inta so estenscion, spantegao inte despægie regioin d'Œüropa
e varrio, da lœugo a lœugo, inta so conscistença economica. A ogni gruppo
patrimoniâ o Grigœu o prepoze un rector, persoña de so completa fiduccia (famozo
fra tutti o diacono Pê), a-o quæ o l'attribuì, otr'a-i poei amministrativi,
un'aotoritæ sprituâ ascì.

A tâ attivitæ va azonto a so œuvia de scritô e de liturgista. Otra che inte 854
lettie arecugeite inte 14 libbri, permiæ de força morâ e de fervida fè, a
grandeçça do Grigœu comme scritô a se manifesta inta Expositio in beatum Iob
libri XXXV, famoza into Medioevo comme Moralia in Iob, foltiscimo commento a-o
libbro de Giobbe, into quæ o testo biblico o l'è punto de partença pe e ciu
svariæ riflescioin e meditaçioin moræ e religiose, minea da-a quæ atenzettan
tutti i scritoî, pensatoî e teologhi do Medioevo; a Regula pastoralis, scrita
a-o tempo de l'eleçion pontificâ e dedicâ a Zane, inta quæ o Grigœu o traçça
l'ideâ do perfetto saçerdote, ch'a l'ebbe a ciu profonda eco inta consciença
medievâ. Emanaçion diretta do ministeio saçerdotâ do Grigœu son dapœu e quaranta
Homiliae in Evangelia, in parte lezue e in parte dite a-i fedeli inte l'uverno
do 590-591. Tutte dite a-o poppolo, durante un assedio di Longobardi a Romma
into 593-594, e vintidoe Homiliae in Ezechielem, piñe d'orrô do presente e, a un
tempo, de virî coraggio pe afrontalo. De ton popolâ son ascì i Libri IV
dialogorum de vita et miraculis patruum Italicorum et de aeternitate animarum.
Dedicæ a-o diacono Pê e destinæ a l'edificaçion di fedeli, questi dialoghi han
avuo a ciu vasta famma ascì perché tutto o libbro II o constituisce a primma
biografia de san Beneito. O Grigœu o l'ebbe grande influença, sciben che ancœu
no precizabile do tutto inti particolæ, segge inta succescion de preghee da
Messa (a lê remonta defæto un Sacramentarium, aomanco inta so parte ciu antiga),
segge into canto ecclexiastego, pe-o quæ o predispose un Antiphonarium e o detò
e norme fondamentæ do canto che da lê no a torto o trasse dapœu o nomme de
"canto grighian". Grigœu o l'è un di quattro dotoî occidentæ. Venerao subito
comme santo, o so nomme o compâ inti Martirologi fin da-o sec. 7°.

Raffigurao comme pappa, o so aspetto e i so abiti varian co-o variâ di abiti e
do tipo iconografico ideâ do pappa. Comme dotô da Gexa, o l'è soventi raffigurao
co-i âtri so tre compagni a partî da-o 14° sec., ma con Giœumo e Agostin o
l'appâ za in sce-o ciatto interno do dittico do Boeçio (7° sec., Brescia, Museo
crestian). So frequente attributo l'è a comba ch'a ghe bisbiggia inte 'n'oegia,
segondo a lezendia ch'a voriæ che in tâ colloquio o foise stæto sorpreizo da-o
so scrivan, a chi o detava e paole inspiæ da-o Sprito Santo. Tra i epizodi da so
vitta, ciu ò meno lezendai, particolâ successo ebbe da-a fin do sec. 14° a
raffiguraçion da coscì dita "Messa de s. Grigœu", inta quæ o Criste co-i signa
da pascion o l'appâ a-o pappa çelebrante; ciu ræa a l'è a raffiguraçion de
l'epizodio da reliquia da tonega de s. Zane (brandeum) no ritegnua aotentica e
che, taggiâ da Grigœu, a gronda sangue. Atra scena caratteristega a l'è quella
do Grigœu ch'o delivia da l'inferno l'añima de l'impiao Traian (a-a lezendia
credette ascì o Dante, Purg. X, 75). Durante o Medioevo molte lezendie circolon
in sce o Grigœu, a-o quæ ea attribuio di strazordenai poei magichi. O l'aviæ
ascì fæto cessâ a pesta ch'a l'affrizeiva Romma portando in procescion un'icoña
che a tarda tradiçion a l'identifica con quella de l'Aracoeli. Umanistego o mito
che o Grigœu o foise o prinçipâ responsabile de destruçioin di templi e di
edifiççi antighi.



https://lij.wikipedia.org/wiki/Greene_Vardiman_Black

Greene Vardiman Black (1836 - 1915) o l'è stæto un dentista americano,
consciderou o poæ da sciensa odontoiatrica moderna. O no l' ha seguio di stüdi
regolari: o l' ea autodidatta, essendo andæto a scöa no ciü de vinti meixi.
Dall' etæ de 17 anni o l' ha cominçou a fä pratica in to stüdio do fræ, Thomas
G. Black, che o l' ea mego, standoghe 4 anni. Poi o s' è misso a fä o dentista
doppo un corso de 4 meixi, e doppo esse stæto - sempre pe pochi meixi -
ascistente de un atro profescionista, J.C. Speer. Doppo avei combattüo in te a
guera çivile americanna, o s'è stabilio a Jacksonville in te l' Illinois, dove o
s'è dedicou ä riçerca e ä pratica dell'odontoiatria. O l' ha stüdiou l'
odontoiatria avendo a dispozision un solo libbro in sce l' argomento. E regole
definie da Black pe a preparasion de cavitæ in ti denti cariæ ( i cosciditi
Prinçipï de Black) son restæ valide figna squæxi ä giornä d' ancö, süperæ solo
da o reçentiscimo svilüppo di materiali compoxiti. Comunque anche attualmente,
sciübben solo in parte, queste regole mantegnen o sö scignificou. Un' atra cosa
che i dentisti moderni devan a Black a l'è a clascificasion di tipi de lesioin
cariose segundo a forma e a pozision.



https://lij.wikipedia.org/wiki/Giuseppe_Mazzini

Gioxeppe Mazzin (Zena, 22 zügno 1805 - Pisa, 10 marzo 1872) o l'è stæto un
patriotta e pensatô, ün di ciù grendi protagonisti do Risorgimento italian.

Gioxeppe o l'ea figgio do Giacomo, mego e professö üniverscitaio, e da Maja
Drago, ch'a l'ha avüô coscì grande importansa in ta sö formasion spirituale.
Doppo avei stüdiou filosofia, belle lettie e meixinna, o seguiä finna ä laurea o
ni o l'ha moddo de strenze i rapporti con i atri patrioti dell'ambiente zeneize
do sö tempo: i fræ Ruffin (Zane, Jacopo, Agostin e Ottavio), F. Campanella,
Piero Torre. In to 1827 o se laurea e o l'intra in ta Carbonaja. Dall'anno
succescivo o tegne unna rubrica lettiaia, primma in sce l' Indicatore Genovese e
poi in sce l' Indicatore Livornese. O 13 novembre 1830 o vegne imprexonou a
seguito da delassion de 'na spia, e o resta in to forte de Savonna figna ao 28
zenä 1831. In te questa occaxon, raxonando in sce i limiti da Carboneria e di sö
scistemi, o progetta unna associasion ciù adatta ao contesto nasionale: a
Giovane Italia. Espülso a l'estero doppo esse sciortio de prexon, o passa in
Svissea, poi in Fransa, in Corsega e in te l'Italia Çentrale, (dove l'ea ancun
in corso moti patriottici). Fallia a spedision, o ritorna in Fransa, a Marseggia
(dove o pübblica a Lettera a Carlo Alberto). In te questo periodo o fonda a
Giovane Italia e o giornale con o mæximo nomme. In to 1833 o l'è costreito a
lasciä Marseggia pe a Svissea; fallisce dui tentativi insurresionæ in Savoia e
in to Napolitan. L'anno doppo o fonda a Giovane Europa pe allargä o programma da
Giovane Italia. E prescioin reazionaie o costrenzen do 1837 a annasene anche da
a Svissea, pe stabilise a Londra. Scciuppæ e rivoluzioin do 1848 o torna in
Italia, a Milan, dove o l'è in contrasto con o governo provvisoio, essendo
contraio all'ünion da Lombardia con o Piemonte. O 21 zennä 1849 o popolo de
Romma o l'eleze rappresentante ä Costituente. Mazzin o l'arriva in ta Çittæ
Eterna o 5 de marzo e o 30 do mæximo meise o l'è eletto Triumviro. Cheita Romma
pe l'intervento franseize, ghe tocca turna l'exilio a Londra. In ti anni
succescivi gh'è növi fallimenti di tentativi mazzinien: in to 1852 coa
fuxilazion di Martiri de Belfiore; in to 1853 con l'insurrezion milaneise; con
di ätri moti do 1854 e 1855 e con a spedizion do Pisacan do 1857. O ritorna in
Italia doppo l'armistizio de Villafranca ma fallisce o sö tentativo de invadde
Stato Pontifiçio e o Regno de Napoli. O collabora in to 1860 con o Gaibado pe
preparä a spedizion di Mille. In to 1863 fallisce un'ätra insurrezion, in
Friuli. In te l'agosto 1870 o vegne arrestou a Palermo e imprexonou a Gaeta.
Sciortio pe amnistia o va unn'ätra votta in exilio a Londra. O torniä in patria
do 1872, muindo a Pisa, dove o passiä i sö ürtimi giorni sotta o nomme fäso de
dottor Brown. I funerali, a Zena, vedian unna strazordenaia partecipazion de
popolo. A memorialistica a n'ha tramandou che Pippo, comme o l'ea ciammou dai
amixi, o l'ea appascionou de muxica e bravo sunou de chitara. O l'è stæto
proprietaio de ün di urtimi esemplari de mandolin zeneize (diverso da quello
napulitan perchè con sei corde e accordou comme unna chitara).

Caratteristica do pensceo do Mazzin a l'è a fede religiosa, unna fede che a no
se riconosce in te nisciünn-a de religiuin offiçiæ, meno che mai in te quella
cattolica (in te a prefazion de Dei Doveri dell'uomo o scrive ...la base d'ogni
autorità tirannica, il Papato). Pe o Mazzin Dio o se incarna in te l'umanitæ.
L'Italia a saiä libera quande se affermiä unna Lezze morale superiô a tütti
quelli che se metten comme intermediai fra Dio e o Popolo. Da o punto de vista
sociale i operai van liberæ da a scciavitù do salario, attraverso a libera
associazion, diventando padruin lû meximi do terren e di capitali. Questa
poxizion a differenzia Mazzin dao socialismo, che allua o mesciava i primmi
passi, in quanto o mazzinianeximo o l'avversa a lotta de classe. Rilevante in to
sö pensceo, pe i tempi, l' idea che l'emancipazion da donna a doviä accompagnä
quella dell'operaio.



https://lij.wikipedia.org/wiki/Ghiggermo_Embri%C3%A6go

"Ghigærmo de ri Embrieghi è sto tá Uña de Zena dre Famigge antighe . Pezzi
d'artaggiaria appareggiá O fa sciù ro designo dre sò righe" Gaitan Gallin, Ra
Gerusalemme deliverâ

Ghigermo Imbriægo (pron. /gi'dʒɛrmu iŋ'brjɛ:gu/) o Embriægo (lat. Guillermus
Embriacus , Zena ça. 1070 - † doppo 1102) condottê zeneize, cappostippite d'a
nobile famiggia d'i Imbriæghi. O parteçipò a-a primma croxâ e o fu un d'i
artexen d'a preiza de Gerusalemme d'o 1099. O riportò a Zena o sacro baçî
catturao a Çesarea e conservao ancœu int'a catedrâ de San Loenço. O fu conso d'o
1102. E so geste fun narræ da-o Caffaro int'i Annæ Zeneixi.

"Ghigermo nascè a Zena çirca l'anno 1070 intra famiggia de ri Embriæghi,
prinçipalissima in quello secolo e fra i atre tutte invidiâ comme moære de coscì
ræro parto, a ro valô dro quá, zonto ch'o fu a l'etæ dovua, fuin ciu che uña
votta appoggiæ ri Magistrati de mao stimma, e ra cura de potente Armæ de mâ; si
comme seguì l'anno 1099 quand'o fu eletto Generalissimo de numeroso stœu de
Vascelli da Guerra per andâ sott'a ra çittæ de Gerosolima in soccorso de
l'Eserçito Crestian: dond'o zonse accompagnao da molte schere de varenti e de
çernui guerrê, & atri hommi asperti in tutte ri Arte opportuñe a ra Guerra, dre
quæ molto o se varse pe ra fabrica de arcuñe machine a ra miliçia appropriæ; e o
fu prinçipâ caxon dro grorioso acquisto de quella santa e famosa çittæ: però che
essendo lê Hommo de gran prudença in tutti ri affari, valoroso, ardîo, solliçito
e de resveggiao inzegno, o pensò con strañia invençion de confonde e d'abatte ri
iñemixi dro nomme Crestian: ond'è che trovandose un giorno a discorrî de tâ
materia con ro gran Buggion Cappo de quell'impreiza o propoze de vorei con ro so
inzegno, e façilmente espugnâ quelle mure intre l'acquisto dre quæ nœutte e
giorno s'affatigava incessantemente l'Eserçito. Quâ proposta vorentera da ro
Buggion aççettâ, començò Ghiggermo a mette in dœuvera ro so ben meditao
dessegno, e varendose d'uña squaddra de Zeneixi sordatti, intre l'Arte de
l'inzegnê eserçitæ; dri quæ lê o l'era o Cappo, o fabbricò in breve tempo uña
fortissima Torre tutta de legno, con tâ meistria, & Arte, che fasciâ essendo de
cœurio a resisteiva assæ ben a ra força dro fœugo, e per esse spartia in tanti
peççi a poeiva esse commodamente da lœugo a lœugo trasportâ: commettendose
insemme in moddo tâ che posta appè dre iñemighe mure, per esse tutta articolâ,
se poeiva abbatte ra sœu çimma in ver quelle in moddo che poggiandoghe sorva, a
serviva in fœuzza de ponte coverto, e a l'era strâ segura per fâ passaggio a ra
Çittæ nemiga. Quæ machina, fornia ch'a fu, a l'hebbe l'applaoso de tutto
l'Eserçito, e a no deluse affæto ro penscero dro Ghiggiærmo, poichè a fu sorva
carri conduta in peççi sotta re mure e chie commissa, in moddo che ra sola vista
a l'era terrô dri iñemixi e consolaçion dri Crestien; ond'è, che appeña l'hebbe
vista in orde ro gran Buggion, che subbito o piggiò añimo de fissâ ro di pe ra
battaggia: a l'arrivo dro quâ, començando l'assato sciu ro fâ dro giorno,
scompiggiò de mainera quelli Barbari, che inorridii a ro spettacoro de così
strañio ordegno, intre l'artifiçio dro quâ lessan ciæramente ro proprio
estermiñio: ben che çercassan con ogni sforço de reparâ a ro so danno, fun però
sempre vañe re sœu fadighe, & sfornie da ro valô dri Crestien, ri quæ da ri
barcoin d'esta Torre, scrocciando continuamente dardi, e çerti fœughi con
artifiçio lavoræ, andavan incessantemente offendendori; & elli, tentâ voggiando
de destrue quella machina, incroxon çerto travo a uña forte Antenna, ch'in
fœuzza d'Ariete, aora in ver ra Torre spoinciavan, & aora in derrê per
respoinciâra arrósavan. Mà sempre vani fun reixi ri so sforçi da ro valô de
Ghigermo, ro quâ attentamente assistendo a ra defeiza dra machina, con çerti
roncoin da mure aspertamente o taggiò re corde, ch'esto travo sostegnivan;
ond'esto tosto cazzendo portao da ro so proprio peizo o restò appôso intro
terren, e dove primma o l'era de danno a ra Torre, o servì pœu de sostegno sorva
dro quá abbatten ri Zeneixi Inzegnê ra çimma dra mæsma, che comme dotto hemmo, a
serviva in lœugo de ponte coverto, p'ro quâ ardíamente passando Gofrè, &
Eustazio so fræ, arrivon feliçemente a l'acquisto de quelle forte mure; seguitæ
da gran parte dri valorosi Guerrê, che scorrindo verso ra porta ciù prinçipâ,
quella arvin fracassandora, e tutto ro Crestian Eserçito a ra destruçion de
quelli scelleraddi infedeli, intra soggiogâ Çittæ con festa, e giubbilo
introdussan.

Ma Ghiggermo doppo che per ra vittoria con ro so mezo ottegnua, hebbe da ogn'un
reçevui ri debiti applaosi, carrego non men de lode, che de spœugge iñemighe, o
se ne tornò a revei ra Patria; dove non andò guæri, che havendo ri Zeneixi
appareggiao uña forte , e possente Armâ de trentesei Garie, e sei Nave grosse,
sorva dre quæ œuttomiria combattenti Zeneixi s'imbarcon, con desiderio
d'acquistâ nœuve parme intri moæ de Palestiña, ghe fu dæto per Cappo, e Duxe ro
mæximo Embriægo, sotta ra ghia dro quá doppo longa navegaçion arrivon intro
Porto de Laodicea; dove sorvezointi da ra freida saxon se fermon quarche tempo,
non sença insî tal'hora a danni dri vexin Saraxin, molte Terre dri quæ con ro
ferro, e ro fœugo valorosamente destrussan. Ma essendose a ro prinçipio dra
Primaveira de là partíi; doppo vari açidenti intro viaggio incontræ arrivon
prosperamente a ro Zaffo, donde se vin da ro Re Bardoin corteizemente incontræ a
bandere sccegæ con ogni demostraçion d'ónô, e tenereçça d'affetto. Et essendo
apointo ro tempo de l'urtima, e santa settemaña de Quareizema, desiderosi de
çelebrâ ra Pasqua in ra Reâ Çittæ, verso ra mæsma ghiæ da ro proprio Ræ
s'invion: e deppoî doî giorni de continnuo viaggio là zointi vin ra miracorosa
siamma, che ro Sabbo Santo da ro Çê descendendo tutte a l'aççendeiva re lampe,
che intorno a ro Santo Sepolcro eran stæte poste da ra Crestiaña pietæ. Çerebrâ
pœu ro dì seguente ra Resurreçion dro Segnô, e visitæ ri ciù devoti lœughi de
quella santa Çittæ, assæ tosto in compagnia dro Rè retornon a ro Zaffo, &
imbarcao l'Eserçito, andon a l'espugnaçion d'Assur prinçipâ Çittæ marittima : ri
abitanti dra quâ vedendose assidiæ dro Re per Terra, e da Zeneixi per Mâ,
conobban evidentemente de no poei resiste, & in poco tempo se reizan a Bardoin,
chi preisone ro possesso o fè retorno a ra so Regia, lassiando che ri Cappi dro
so Eserçito insemme con Ghiggermo seguitassan a moddo so l'impreiza incomençâ;
ri quæ verso Çesarea maritima Çittæ dra Palestiña co l'Armâ navegando, deliberæ
de combattera l'assedion d'ogni intorno, e voggiando Ghiggermo agiuttâ con
l'inzegno ro vigô dro braçço, o l'ordenò quarche machina per dannezzâ a ro so
solito re nemighe mure: ma allò de terminâ ro so lavô, arraggiæ ri Crestien da
çerti insulti de quelli Barbari, assátòn con impeto re mure con ro solo agiutto
de quarche poche scare, sorva dre quæ primmo de tutti montò ro coraggioso
Ghigærmo: e zointo appeña con ro pê sciù ra muraggia o vidde con so dorô cazze
da re scare (che per sovercio peizo se fracasson) tutti quelli che de seguitâro
primê brammavan, così che lê trovandose solo intre moen dri iñemixi o
s'arrecomandò devotamente a l'agiutto divin, & intrao per ro so scampo intr'uña
Torre, o s'incontrò intr'un Saraxin, che re scare de quella o descendeiva; con
ro quâ vegnuo a battaggia, o ro desteize valorosamente per terra; e seguitando a
montâ o l'arrivò a ra çimma de l'edifiçio, de donde (per êsse ro sito assæ
eminente) o vidde ch'era ra Çittæ de doggia muraggia fortificâ; ra primma dre
quæ era allantora dro tutto affæto priva de deffensoî, per ra quá cosa
fortemente recoverandose ro cœu, o començò da quell'áto posto à vibrâ per l'Ære
ra spâ, façando con esta segno a re Crestiañe squaddre, a çò, quanto ciu fito
poeivan, s'avexinassan a lê. E pâ apointo, che ra Torre de Çesarea, a premiasse
a Ghiggermo l'industria, ch'o l'hebbe in fabricâ quella de Gerusalemme; perchè
sicomme con l'agiutto de quella o l'introdusse là drento ri sœu Crestien; così
con ro mezo de questa o l'exortò ri mæsmi a assâtâ ra Çittæ nemiga; si comme
assæ tosto eseguin montando con dre atre scare re mure, e façendose padroin dro
primmo reçinto; in ro quæ fun allegramente reçevui da ro Forte Ghigærmo, con ro
quá a l'assâto dro segondo repoæro s'incamminon: a l'acquisto dro quâ ghe servì
non poco un'Ærboro de Parme, per mezo dro quâ monton sciù re mure, e squæxi che
da ra Parma nascessan a Ghigermo re Parme, o trionfò tosto assæ dri iñemixi de
Christo: che doppo ostinâ, ma non molto longa battaggia, deventon finarmente
exempio d'orrô a ri Poppoli so vexin, e glorioso trofeo dre Crestiañe spoæ.

Tâ per virtù dro Zeneize Guerrê fu l'exito dri infeliçi habitanti dra Çittæ de
Çesarea, molti dri quæ, ço è vegi, femmine, figgiœu, & atra gente imbelle
essendose retiræ intro Tempio per segureçça dre proprie vitte, quando pœu vin,
che contro de lô s'incaminava ra furia dri Crestien Campioin, amaramente
cianzando ri suppricon a non incrudelî contro ri desarmæ, & imbelli: ma
lasciandori in vitta impossessâse ciù tosto dre so sostançe, che de boña
vœuggia, & in gran copia ghe conçedeivan. Per ra quâ movendose a compassion dri
suppricanti, non solo ri Cappi de quell'eççellente Eserçito: ma ciù de tutti
l'invitto Ghigærmo de bon cœu, e vorentera a quelli infeliçi perdonon: dapœuscia
començon a spartise ra preiza, & a ro Zeneize Campion (che per êsse montao
primero sciù re mure, haveiva reixi ardîi tutti ri atri a seguitâro, & avertaghe
a ra vittoria ra strâ) fu dæta in premmio l'eleçion de ço, che ciù ghe foîsse
piaxuo. Ma lê ciù curioso, che avaro, lasciando a ri atri tutto l'oro, e
l'Argento; o retègne per lê ra Feniçe dre Gemme, diggo ro smerado desmezurao e
sença paro, che con atto magnañimo (retornao ch'o fù de Çesarea) o donò a ra so
Patria, e intra so Cattedrâ sin a ro dì d'ancœu fedelmente se custodisce;
custode lê assì dro glorioso Nomme de Ghiggermo: mentre non se pœu da Zeneixi
nominâ questa Gioja incomparabile sença ravvivâ ra memoria de quello, chi
generoso privandosene o ghe ne desse ro possesso.

In somma ro Ghigiærmo a benefiçio dra Crestiaña Repubrica o se mostrò in ogni
occorrença Çesare insemme, & Archimede, ço è varente Guerrê p'ra spâ
valorosamente dœuverâ, e sottî Inzegnê p're machine dra fertilitæ dro so
intelletto ciù votte inventæ, e poste in uso con ammiraçion dro mondo. Mi però
non havendo doppo tanti secoli posciûo trovâ de lê ciù degne notiçie, darò fin a
ro presente descorso dixendo, che dro 1102. retornao ch'o fù da re Impreize de
Palestiña, o l'hebbe da ri sœu Çitten l'honô dro Consolato: dra quæ Dignitæ
spiccò non poco ra so prudença: & l'è façile, ch'o foîsse promotô dro batte
monæa in Zena, poichè per quant'osservo, començò apointo quest'uso essendo lê
Consoro."



https://lij.wikipedia.org/wiki/Ghigermo_Imbri%C3%A6go

"Ghigærmo de ri Embrieghi è sto tá Uña de Zena dre Famigge antighe . Pezzi
d'artaggiaria appareggiá O fa sciù ro designo dre sò righe" Gaitan Gallin, Ra
Gerusalemme deliverâ

Ghigermo Imbriægo (pron. /gi'dʒɛrmu iŋ'brjɛ:gu/) o Embriægo (lat. Guillermus
Embriacus , Zena ça. 1070 - † doppo 1102) condottê zeneize, cappostippite d'a
nobile famiggia d'i Imbriæghi. O parteçipò a-a primma croxâ e o fu un d'i
artexen d'a preiza de Gerusalemme d'o 1099. O riportò a Zena o sacro baçî
catturao a Çesarea e conservao ancœu int'a catedrâ de San Loenço. O fu conso d'o
1102. E so geste fun narræ da-o Caffaro int'i Annæ Zeneixi.

"Ghigermo nascè a Zena çirca l'anno 1070 intra famiggia de ri Embriæghi,
prinçipalissima in quello secolo e fra i atre tutte invidiâ comme moære de coscì
ræro parto, a ro valô dro quá, zonto ch'o fu a l'etæ dovua, fuin ciu che uña
votta appoggiæ ri Magistrati de mao stimma, e ra cura de potente Armæ de mâ; si
comme seguì l'anno 1099 quand'o fu eletto Generalissimo de numeroso stœu de
Vascelli da Guerra per andâ sott'a ra çittæ de Gerosolima in soccorso de
l'Eserçito Crestian: dond'o zonse accompagnao da molte schere de varenti e de
çernui guerrê, & atri hommi asperti in tutte ri Arte opportuñe a ra Guerra, dre
quæ molto o se varse pe ra fabrica de arcuñe machine a ra miliçia appropriæ; e o
fu prinçipâ caxon dro grorioso acquisto de quella santa e famosa çittæ: però che
essendo lê Hommo de gran prudença in tutti ri affari, valoroso, ardîo, solliçito
e de resveggiao inzegno, o pensò con strañia invençion de confonde e d'abatte ri
iñemixi dro nomme Crestian: ond'è che trovandose un giorno a discorrî de tâ
materia con ro gran Buggion Cappo de quell'impreiza o propoze de vorei con ro so
inzegno, e façilmente espugnâ quelle mure intre l'acquisto dre quæ nœutte e
giorno s'affatigava incessantemente l'Eserçito. Quâ proposta vorentera da ro
Buggion aççettâ, començò Ghiggermo a mette in dœuvera ro so ben meditao
dessegno, e varendose d'uña squaddra de Zeneixi sordatti, intre l'Arte de
l'inzegnê eserçitæ; dri quæ lê o l'era o Cappo, o fabbricò in breve tempo uña
fortissima Torre tutta de legno, con tâ meistria, & Arte, che fasciâ essendo de
cœurio a resisteiva assæ ben a ra força dro fœugo, e per esse spartia in tanti
peççi a poeiva esse commodamente da lœugo a lœugo trasportâ: commettendose
insemme in moddo tâ che posta appè dre iñemighe mure, per esse tutta articolâ,
se poeiva abbatte ra sœu çimma in ver quelle in moddo che poggiandoghe sorva, a
serviva in fœuzza de ponte coverto, e a l'era strâ segura per fâ passaggio a ra
Çittæ nemiga. Quæ machina, fornia ch'a fu, a l'hebbe l'applaoso de tutto
l'Eserçito, e a no deluse affæto ro penscero dro Ghiggiærmo, poichè a fu sorva
carri conduta in peççi sotta re mure e chie commissa, in moddo che ra sola vista
a l'era terrô dri iñemixi e consolaçion dri Crestien; ond'è, che appeña l'hebbe
vista in orde ro gran Buggion, che subbito o piggiò añimo de fissâ ro di pe ra
battaggia: a l'arrivo dro quâ, començando l'assato sciu ro fâ dro giorno,
scompiggiò de mainera quelli Barbari, che inorridii a ro spettacoro de così
strañio ordegno, intre l'artifiçio dro quâ lessan ciæramente ro proprio
estermiñio: ben che çercassan con ogni sforço de reparâ a ro so danno, fun però
sempre vañe re sœu fadighe, & sfornie da ro valô dri Crestien, ri quæ da ri
barcoin d'esta Torre, scrocciando continuamente dardi, e çerti fœughi con
artifiçio lavoræ, andavan incessantemente offendendori; & elli, tentâ voggiando
de destrue quella machina, incroxon çerto travo a uña forte Antenna, ch'in
fœuzza d'Ariete, aora in ver ra Torre spoinciavan, & aora in derrê per
respoinciâra arrósavan. Mà sempre vani fun reixi ri so sforçi da ro valô de
Ghigermo, ro quâ attentamente assistendo a ra defeiza dra machina, con çerti
roncoin da mure aspertamente o taggiò re corde, ch'esto travo sostegnivan;
ond'esto tosto cazzendo portao da ro so proprio peizo o restò appôso intro
terren, e dove primma o l'era de danno a ra Torre, o servì pœu de sostegno sorva
dro quá abbatten ri Zeneixi Inzegnê ra çimma dra mæsma, che comme dotto hemmo, a
serviva in lœugo de ponte coverto, p'ro quâ ardíamente passando Gofrè, &
Eustazio so fræ, arrivon feliçemente a l'acquisto de quelle forte mure; seguitæ
da gran parte dri valorosi Guerrê, che scorrindo verso ra porta ciù prinçipâ,
quella arvin fracassandora, e tutto ro Crestian Eserçito a ra destruçion de
quelli scelleraddi infedeli, intra soggiogâ Çittæ con festa, e giubbilo
introdussan.

Ma Ghiggermo doppo che per ra vittoria con ro so mezo ottegnua, hebbe da ogn'un
reçevui ri debiti applaosi, carrego non men de lode, che de spœugge iñemighe, o
se ne tornò a revei ra Patria; dove non andò guæri, che havendo ri Zeneixi
appareggiao uña forte , e possente Armâ de trentesei Garie, e sei Nave grosse,
sorva dre quæ œuttomiria combattenti Zeneixi s'imbarcon, con desiderio
d'acquistâ nœuve parme intri moæ de Palestiña, ghe fu dæto per Cappo, e Duxe ro
mæximo Embriægo, sotta ra ghia dro quá doppo longa navegaçion arrivon intro
Porto de Laodicea; dove sorvezointi da ra freida saxon se fermon quarche tempo,
non sença insî tal'hora a danni dri vexin Saraxin, molte Terre dri quæ con ro
ferro, e ro fœugo valorosamente destrussan. Ma essendose a ro prinçipio dra
Primaveira de là partíi; doppo vari açidenti intro viaggio incontræ arrivon
prosperamente a ro Zaffo, donde se vin da ro Re Bardoin corteizemente incontræ a
bandere sccegæ con ogni demostraçion d'ónô, e tenereçça d'affetto. Et essendo
apointo ro tempo de l'urtima, e santa settemaña de Quareizema, desiderosi de
çelebrâ ra Pasqua in ra Reâ Çittæ, verso ra mæsma ghiæ da ro proprio Ræ
s'invion: e deppoî doî giorni de continnuo viaggio là zointi vin ra miracorosa
siamma, che ro Sabbo Santo da ro Çê descendendo tutte a l'aççendeiva re lampe,
che intorno a ro Santo Sepolcro eran stæte poste da ra Crestiaña pietæ. Çerebrâ
pœu ro dì seguente ra Resurreçion dro Segnô, e visitæ ri ciù devoti lœughi de
quella santa Çittæ, assæ tosto in compagnia dro Rè retornon a ro Zaffo, &
imbarcao l'Eserçito, andon a l'espugnaçion d'Assur prinçipâ Çittæ marittima : ri
abitanti dra quâ vedendose assidiæ dro Re per Terra, e da Zeneixi per Mâ,
conobban evidentemente de no poei resiste, & in poco tempo se reizan a Bardoin,
chi preisone ro possesso o fè retorno a ra so Regia, lassiando che ri Cappi dro
so Eserçito insemme con Ghiggermo seguitassan a moddo so l'impreiza incomençâ;
ri quæ verso Çesarea maritima Çittæ dra Palestiña co l'Armâ navegando, deliberæ
de combattera l'assedion d'ogni intorno, e voggiando Ghiggermo agiuttâ con
l'inzegno ro vigô dro braçço, o l'ordenò quarche machina per dannezzâ a ro so
solito re nemighe mure: ma allò de terminâ ro so lavô, arraggiæ ri Crestien da
çerti insulti de quelli Barbari, assátòn con impeto re mure con ro solo agiutto
de quarche poche scare, sorva dre quæ primmo de tutti montò ro coraggioso
Ghigærmo: e zointo appeña con ro pê sciù ra muraggia o vidde con so dorô cazze
da re scare (che per sovercio peizo se fracasson) tutti quelli che de seguitâro
primê brammavan, così che lê trovandose solo intre moen dri iñemixi o
s'arrecomandò devotamente a l'agiutto divin, & intrao per ro so scampo intr'uña
Torre, o s'incontrò intr'un Saraxin, che re scare de quella o descendeiva; con
ro quâ vegnuo a battaggia, o ro desteize valorosamente per terra; e seguitando a
montâ o l'arrivò a ra çimma de l'edifiçio, de donde (per êsse ro sito assæ
eminente) o vidde ch'era ra Çittæ de doggia muraggia fortificâ; ra primma dre
quæ era allantora dro tutto affæto priva de deffensoî, per ra quá cosa
fortemente recoverandose ro cœu, o començò da quell'áto posto à vibrâ per l'Ære
ra spâ, façando con esta segno a re Crestiañe squaddre, a çò, quanto ciu fito
poeivan, s'avexinassan a lê. E pâ apointo, che ra Torre de Çesarea, a premiasse
a Ghiggermo l'industria, ch'o l'hebbe in fabricâ quella de Gerusalemme; perchè
sicomme con l'agiutto de quella o l'introdusse là drento ri sœu Crestien; così
con ro mezo de questa o l'exortò ri mæsmi a assâtâ ra Çittæ nemiga; si comme
assæ tosto eseguin montando con dre atre scare re mure, e façendose padroin dro
primmo reçinto; in ro quæ fun allegramente reçevui da ro Forte Ghigærmo, con ro
quá a l'assâto dro segondo repoæro s'incamminon: a l'acquisto dro quâ ghe servì
non poco un'Ærboro de Parme, per mezo dro quâ monton sciù re mure, e squæxi che
da ra Parma nascessan a Ghigermo re Parme, o trionfò tosto assæ dri iñemixi de
Christo: che doppo ostinâ, ma non molto longa battaggia, deventon finarmente
exempio d'orrô a ri Poppoli so vexin, e glorioso trofeo dre Crestiañe spoæ.

Tâ per virtù dro Zeneize Guerrê fu l'exito dri infeliçi habitanti dra Çittæ de
Çesarea, molti dri quæ, ço è vegi, femmine, figgiœu, & atra gente imbelle
essendose retiræ intro Tempio per segureçça dre proprie vitte, quando pœu vin,
che contro de lô s'incaminava ra furia dri Crestien Campioin, amaramente
cianzando ri suppricon a non incrudelî contro ri desarmæ, & imbelli: ma
lasciandori in vitta impossessâse ciù tosto dre so sostançe, che de boña
vœuggia, & in gran copia ghe conçedeivan. Per ra quâ movendose a compassion dri
suppricanti, non solo ri Cappi de quell'eççellente Eserçito: ma ciù de tutti
l'invitto Ghigærmo de bon cœu, e vorentera a quelli infeliçi perdonon: dapœuscia
començon a spartise ra preiza, & a ro Zeneize Campion (che per êsse montao
primero sciù re mure, haveiva reixi ardîi tutti ri atri a seguitâro, & avertaghe
a ra vittoria ra strâ) fu dæta in premmio l'eleçion de ço, che ciù ghe foîsse
piaxuo. Ma lê ciù curioso, che avaro, lasciando a ri atri tutto l'oro, e
l'Argento; o retègne per lê ra Feniçe dre Gemme, diggo ro smerado desmezurao e
sença paro, che con atto magnañimo (retornao ch'o fù de Çesarea) o donò a ra so
Patria, e intra so Cattedrâ sin a ro dì d'ancœu fedelmente se custodisce;
custode lê assì dro glorioso Nomme de Ghiggermo: mentre non se pœu da Zeneixi
nominâ questa Gioja incomparabile sença ravvivâ ra memoria de quello, chi
generoso privandosene o ghe ne desse ro possesso.

In somma ro Ghigiærmo a benefiçio dra Crestiaña Repubrica o se mostrò in ogni
occorrença Çesare insemme, & Archimede, ço è varente Guerrê p'ra spâ
valorosamente dœuverâ, e sottî Inzegnê p're machine dra fertilitæ dro so
intelletto ciù votte inventæ, e poste in uso con ammiraçion dro mondo. Mi però
non havendo doppo tanti secoli posciûo trovâ de lê ciù degne notiçie, darò fin a
ro presente descorso dixendo, che dro 1102. retornao ch'o fù da re Impreize de
Palestiña, o l'hebbe da ri sœu Çitten l'honô dro Consolato: dra quæ Dignitæ
spiccò non poco ra so prudença: & l'è façile, ch'o foîsse promotô dro batte
monæa in Zena, poichè per quant'osservo, començò apointo quest'uso essendo lê
Consoro."



https://lij.wikipedia.org/wiki/Genocidio_armen

L'esprescion Genociddio Ærminnio ò Massacro di Ærminni (in lengua ærminnia Հայոց
Ցեղասպանութիւն Hayoc’ C’eġaspanowt’yown ò Մեծ Եղեռն Medz Yeghern "Grande
Crimmine", a se riferisce a doi eventi distinti ma ligæ fra lô: o primmo o l'è
relativo a-a campagna contra i Ærminni conduta da-o surtan ottoman Abdul-Hamid
II inti anni 1894-1896; o segondo o l'è collegao a-a deportaçion e eliminaçion
di Ærminni inti anni 1915-1916. O termine genoçidio o l'è associao sorvettutto
a-o segondo epizodio, ch'o vegne commemorao da-i Ærminni o 24 d'arvî.

Int'o mæximo periodo storico l'Impeo Ottoman o l'aiva conduto (ò aomanco
tollerao) di atacchi scimmili contra di âtre etnie (comme i Asciri e i Greghi),
e pe questo di studioxi creddan che ghe foise un progetto de sterminnio.

In sce-o cian internaçionâ, 29 stati han za ófiçialmente riconosciúo un
genocidio inti eventi descriti.

Into 1890 inte l'Impeo Ottoman se contava circa 2 mioin d'Ærminni, in
maggiorança crestien-ortodosci monofixiti (no aveivan parteçipao a-o Concilio de
Calcedonia e no aveivan aderio a-a profescion de fe' ch'a riconosce ascì a piña
umanitæ de Gexo insemme a-a so piña divinitæ, e quindi conscideran Gexo comme
entitæ unicamente diviña). I Ærminni ean sostegnui da-a Ruscia inta so lotta pe
l'indipendença, percose a Ruscia a l'aspiava a indebolî l'impeo ottoman pe
annettine di teritoi e eventualmente appropriâse de Costantinoppoli. Pe reprimme
o movimento aotonomista ærminnio, o Governo ottoman o l'incoraggì fra i Curdi,
co-i quæ o condivideiva o teritoio inte l'Ærminnia storica, di sentimenti de
oddio anti-ærminni.

L'oprescion che dovettan subî da-i Curdi e l'aomento de tasce imposto da-o
governo turco ezasperon i Ærminni fin a-a rivotta, a-a quæ l'ezerçito ottoman,
asciancao da de miliççie irregolæ curde, o rispoze assascinando de miggiæa de
Ærminni e bruxandone i villaggi (1894).

Doi anni doppo, foscia pe ótegnî vixibilitæ internaçionâ, di rivoluçionai
ærminni ocupon a banca ottomaña a Istanbul. A reaçion a fu un pogrom
anti-ærminnio da parte di Turchi ottomen in to quæ perdette a vitta 50.000
Ærminni.

Into periodo precedente a Primma guæra mondiâ a l'impeo ottoman l'ea succedúo o
governo di «Zoeni Turchi». Questi temeivan che i Ærminni poesan alliâse co-i
Rusci, di quæ ean nemixi.

Into 1915 di battagioin ærminni de l'ezerçito russo començon a reclutâ fra e so
fie di Ærminni che in precedença aveivan militao inte l'ezerçito ottoman.
Intanto l'ezerçito françeize o finançiava e armava a so votta i Ærminni,
inçitandoli a-a rivotta contra o nascente poei repubbrican.

Inta nœutte tra o 23 e o 24 arvî 1915 vègnan eseguii i primmi arresti tra
l'élite ærminnia de Costantinopoli. L'opiaçion a proseguì l'undeman e inti
giorni seguenti. Inte 'n solo meize, ciu de mille intellettuæ ærminni, tra i quæ
di giornalisti, scritoî, poeti e sciña di delegæ a-o Parlamento fun deportæ
verso l'interno de l'Anatolia e massacræ longo a stradda.

A ciu gran parte di storichi a tende a consciderâ e motivaçioin addute da-i
Zoeni Turchi comme propaganda, e a sottoliniane o progetto politico amiante a-a
creaçion in Anatolia de un stato turco etnicamente omogennio.

Di âtri studioxi, sostegnindo l'inexistença de un progetto de genocidio,
reciamman l'attençion in sce-o fæto che no tutti i numeroxi Ærminni d'Istanbul
fun ingugeiti into massacro e che no fu approntao un cian scistematico de
eliminaçion paragonabile a quello misso in pratica da-i nazisti contra i Ebrei
durante a Segonda guæra mondiâ.

Questa texi a lè sostegnua, tra i âtri, da Guenter Lewy. A questo propoxito o
studiozo ærminnio Boghos Levon Zekiyan o spiega che a persecuçion di Ærminni de
Istanbul a fu solo o punto de partença de miliççie turche, destinao a corpî
escluxivamente i intellettuæ, e mente pensante: l'obiettivo da deportaçion o
resguardava no tanto i Ærminni in quante componente etnica, ma ciutosto i
Ærminni comme componente territoriâ de l'Anatolia, into quaddro do progetto dîto
da Grande Turchia (ò do panturchismo). Boghos Levon Zekiyan o sottolinnia che "i
Ærminni rescidenti inta capitâ ean estranei a-a lezze de deportaçion, ovviamente
pe un riguardo a-e miscioin diplomatiche strangee" mentre in Anatolia
"un'opiaçion coscì ampia a l'ea façilitâ inte l'esecuçion da-o stato de guæra
into quæ a se trovava impegnâ tutta l'Œüropa"

O governo turco o continnoa scin-a ancœu a refiâ de riconosce o genocidio di
Ærminni e questa a l'è uña de caoze de tenscion tra Union Œüropea e Turchia. Una
recente lezze françeize a punisce co-a prexon a negaçion do genocidio ærminnio.
Pe converso, za da tempo a magistratua turca a punisce co l'arresto e a recluxon
scin a trei anni o nominâ in pubbrico l'existença do genocidio di Ærminni in
quante gesto anti-patriottico. In tâ denonçia, comunque retiâ, l'è incappao o
scritô turco Orhan Pamuk, a prœuvo a un'intervista a un giornâ sviççero inta quæ
o l'accennava a-o fenommeno. O governo turco attuâ o l'è a prœuvo a favoî
l'avertua a-o riconoscimento de questa pagina de stoia, comme dimostrao ascì
da-a riavertua de arcuñe gexe ærminnie into sud-est do paize (a zona curda) a
Van e a Diyarbakır, in sce iniçiativa do scindico do BDP Osman Baydemir. I
socialdemocrateghi do Partio Repubbrican e i naçionalisti tuttavia se ópoñan
tenaxemente a questi cangiamenti.

Into 1896 o governo ottoman o registrava in 1.440.000 i Ærminni rescidenti in
Anatolia. Segondo o Patriarcato ærminnio de Costantinopoli, into 1914 i Ærminni
anatolichi andavan da un minimo de 1.845.000 a un mascimo de 2.100.000. E stimme
varian da un minnimo de 950.000 segondo e fonte scrite turche scin a 3.500.000
segondo e ipottexi di Ærminni.

O storico Arnold J. Toynbee, ch'o fu ófiçiâ de l'intelligence britannega in
Anatolia inta primma guæra mondiâ, o stimma in 1.800.000 o nummero complescivo
di Ærminni de quello paize. L'Enciclopedia britannica a l'indica comme probabile
o numero de 1.750.000..

E fonte turche stimman o numero di Ærminni morti in 200.000, mentre quelle
ærminnie arrivan a 2.500.000. Talat Pasha, Gran Visir into 1917-1918 e
importante Zoeno Turco, o stimma a ziffra in 300.000 morti.



https://lij.wikipedia.org/wiki/Gastrite_ac%C3%BCta

A Gastrite acüta a l' è unna infiammasion do stömago, diversa dâ corrispondente
forma cronica.

A l' è causâ da de sostanse che arrivan in to stömago perchè collæ (gastrite
esogena) o da di microbi provenienti da o sangue (gastrite endogena). A gastrite
esogena a pö esse dæta da di alimenti (alcool, spesie, mangiâ andæto a mâ), o da
de meixinne (aspirinna, antibiotici, iodio), o da di veleni, o da di batteri
(stafilococco enterotöscego). Existe de forme allergiche, quande unna personna
senscibile a colla di alimenti allergizanti. I scintomi da gastrite catarrale
son soviatütto soggettivi: nausea, malesseri, aumento da produsion de saliva, dô
epigastrego. A terapia a consciste in ta lavanda gastrega, seguia da zazzün o da
nutrision con dieta liquida o fleboclisi.

Provocâ da germi piogeni, a pö esse diffüza, o ascessuale, o localizzâ.
Solitamente a corpisce i pasienti adülti in cattive condisioin de salüte, o che
g'han o stömago indebolio (da tumoî o da gastrite cronica). O dô in ta forma
flemmonosa o l' è molto forte, o pasiente spesso o rimette sangue. A terapia a
l' è chirürgica e medica, ma se tratta de unna forma soggetta ancon a forte
mortalitæ.

Originâ quande o pasiente o colla varie sostanse, o pe sbaglio o in te un
tentativo de suiçidio. Purtroppo a se nota spesso in ti figgin che son arrivæ a
mette e man in sce sostanse caustiche döviæ pe e puliscie. A pö esse dovüa a
açidi forti (nitrego, solforego, cloridrico) o basi forti (idroscido de sodio,
potassio, ammoniaca), o sali metallici. I scintomi son primma brüxô e dô, poi
vomito e diarrea, poi ancon shock e freve. A prognoxi a l' è grave, spesso se
deve registrâ un exito fatale. A lavanda gastrica a l' è unna terapia immediâ.
Se o pasiente o sopravvive se pö rende neçessaio intervegnî chirurgicamente pe
risolve unna stenoxi cicatrisiale.



https://lij.wikipedia.org/wiki/Gasolio

O Gasolio o l' è o nomme de unna miscela de idrocarburi. O l' è ottegnüo pe
distillaçion da o Petrolio: in particolare, se tratta de quella parte che a
distilla circa da 160 °C a 380 °C. O Gasolio o deve o sö nomme ao fæto che unna
votta o se döviava pe ottegnine un gas (coscìdito gas de öio minerale) impiegou
in te l' illüminaçion. Questo gas o se ricavava con proçedimenti de
vaporizzasion e piroscission. Segundo e caratteristiche do petrolio de partensa,
se ottegne gasolio avente a sö votta qualitæ diverse. O gasolio o l' è impiegou
in to rescädamento de case, in te centrali termoelettriche o in te l'
alimentaçion di motori Diesel. In base all' origine se distingue fra o gasolio
ottegnüo pe distillaçion, comme emmo dito suvia, e quello de piroscission, che o
vegne invece prodotto dao fraçionamento de öî minerali a base de idrocarburi
ciclici. Questo ürtimo tipo o sta avendo unna diffüscion notevole in ti anni ciü
recenti; pe questo motivo l' influensa do tipo de petrolio dao quale se ottegne
o prodotto a l' è diventä minore.



https://lij.wikipedia.org/wiki/Feipo_Aogusto

Feipo II Aogusto (fr. Philippe-Auguste) re de França (Parigi 1165 -
Mantes-Gascicourt 1223).

Continuando a politica paterna d'affermaçion do poei regio in sce-e ciu potente
famigge feüdæ, o l'indebolì succescivamente e case de Champagne, de Fiandra e de
Borgogna. O se voze' da pœu a combatte i mæximi re de Inghiltæra, ch'ean a un
tempo in França uña de dinastie feüdæ ciu potente e inquete. A lotta començâ con
un corpo de man de Feipo in sce Issoudun, a fu interrotta a l'improvvista co-a
paxe de Châteaoroux (zugno 1187), pe-a quæ o re d'Inghiltæra, Enrico II, cedeiva
a-a França di teritoi into Vermandois, in cangio de noççe de so figgio, Zane
(dîto da pœu "Sença Tæra"), co-a figgia do Feipo. Repigiao tuttavia a lotta,
Enrico II, sconfito, o moiva doppo avei firmao una paxe umiliante (trattao de
Azay-le-Rideau, 6 luggio 1189). Intanto ferveivan i preparativi do Feipo pe a
terça croxâ che o intrapreize insemme co l'imperatô Federigo Barbarossa e o re
de Inghiltæra Ricardo Cœu de Lion: o s'imbarcò a Zena, dirizendose a San Zane
d'Acri, dove i crestien aveivan concentrao tutti i so sforçi pe arancâ a çittæ
a-i musulmen. Gh'ariescin doppo de penose vexende (1191).

Tornao in patria, profittando de l'assença do Ricardo Cœu de Lion ch'o l'ea
prexonê, o l'attaccò i territoi ingreixi in Normandia, continuando a guæra ascì
doppo a liberaçion de Ricardo e contra o so successô Zane Sença Tæra, sença
risparmio de corpi dovendo frontezzâ a contemporania rebellion de di feüdatai
françeixi; o l'ariescì a assestâ infin, con de succescive vittoie, un corpo
decixivo a-a potença ingleize in França occupando Normandia, Bretagna, Poitou e
Aquitania, malgrao l'appoggio de Innocenço III a-i Ingleixi (1208). Into 1213 o
çercò vanamente de portâ a guæra in sce-o sœu mæximo de l'Inghiltæra; da pœu o
l'appoggiò Federigo II de Svevia, inta conquista do poei imperiâ, contro Otton
de Brunswick, vinçendo quest'urtimo inta battaggia de Bouvines (1214), inta quæ
o sconfisse ascì doi potenti feüdatai rebelli, o conte de Fiandra e o conte de
Boulogne.

Fu o momento curminante da potença do Feipo, ch'o se vozette a-o consolidamento
di risurtæ za ótegnui arembandose a-e organizzaçioin çittadiñe contro a
feüdalitæ. O conservò attezamento indipendente inti riguardi do papato, segge a
propoxito do so divorçio da Ingeborg de Danimarca (ch'o l'aveiva sposao in
segonde noççe into 1193), segge inti riguardi da politica ingleize, segge pe e
continue limitaçioin a-o poei di vescovi.



https://lij.wikipedia.org/wiki/Federigo_II

Federigo II imperatô (Iexi 1194 - Castel Fiorentin, presso San Seveo, Puggia,
1250).

Figgio de l'imperatô Enrico VI de Hohenstaufen e de Constança d'Atavilla, o fu
posto, doppo a morte do poæ e, doppo, da moæ, into 1198, segondo e dispoxiçioin
testamentaie de quest'urtima, sotto a tutella de pappa Innoçençio III. Incoronao
re de Seçilia za verso a fin de mazzo do 1198, o se trovò in boeia di feüdatai
todeschi e normanni che se contendeivan l'influença politica in sce-o regno.
Solo into 1206 Innoçençio III o poe' fâse consegnâ Fredrigo che, proclamao
maggiorenne, o s'unì in matrimonio into 1209 con Constança d'Aragon. Mentre
daprimma l'ea intençion do pappa de impedî in ogni moddo l'union da coroña
imperiâ a quella reâ de Seçilia in sce-o cappo de Federigo, e preteize de Otton
de Brunswick in sce-o regno normanno, una votta deventao imperatô co l'appoggio
do pappa, determinon a scominiga contro quest'urtimo, e l'invio a-i prinçipi de
Germania de procede a l'eleçion de un nœuvo sovran. Coscì Federigo, andæto in
Germania, o poe' ese elezuo re into 1212 a Francoforte, ma solo doppo a
battaggia de Bouvines (1214), inta quæ Otton o fu batuo da Feipo Aogusto de
França, so alliao, o l'ariescì a diventâ l'incontrastao padron da coroña
germanica.

Riordinæ i affæ de Germania, o Federigo o promisse a-o nœuvo pappa Onoio III de
condue una croxâ contra i infedeli e, derê aseguaçion de amministrâ a Seçilia
separaa da l'impeo, o çenzette o 22 nov. 1220 a coña impeiâ in S. Pê.

Rentrao into regno de Seçilia, o ghe començò una profonda œuvia de
riordenamento: o ristabilì l'aotoritæ regia contro i feüdatai, o riorganizzò i
scistemi amministrativi e giudiçiai, instaorando un assolutismo che, ben servio
da una nœuva classe de fonçionai fedeli e capaxi (tra lô Goffre' da Viterbo e Pê
da Vigna) o determinò, nonostante l'exoxitæ de çerti monopoli, o benese de
popolaçioin governæ.

Inte quelli anni risurton vañe e receste mosseghe da-o pontefixe de condue a
promissa croxâ: con diverse scuse e pretesti, Federigo o l'ariescì sempre a
eludde o dexideio de Onoio III. O partì finarmente (ag. 1227) doppo l'eleçion do
successô Grigœu IX, ch'o se mostrava deciso a scominigálo, ma o rentrò pochi
giorni doppo a caosa de un'epidemia scciuppâ in sce-e nave. Corpio da-a
scominiga, o ripartì into zugno 1228; mediante un accordio co-o surtan al-Kāmil
o l'ótègne Gerusalemme, da quæ o çenzette a coña de re o 18 março 1229 pe i
driti vegnuighe da Zabella de Brienne, ch'a l'aveiva maiao into 1225, doppo a
morte da primma moggê.

In Italia fratanto o pappa o l'aveiva arecugeito un exerçito ch'o devastava o so
regno; solo o so ritorno o l'ariescì a ristabilî a paxe. Doppo avei
urteriormente perfeçionao l'ordenamento legislativo mediante a promurgaçion de
Constituçioin melfitañe into 1231 (Constitutiones Regni Siciliæ), o se vóze' a-a
definiçion di rapporti co-i Comun lombardi, che durante a so permanença in
Oriente aveivan fæto caosa comuña co-o pappa. A dieta convocâ a Ravenna into
dex. 1231 a riaffermò l'ata sovranitæ imperiâ in sce-i Comun ma sença risurtao
pratico arcun. Succescivamente fu i affæ de Germania a rende necessaia a so
presença: o figgio Enrico, rebellaose, o s'ea arecugeito in gio tutti i
scontenti da politica do poæ. Ristabilia a proppia aotoritæ e ótegnúo l'appoggio
di prinçipi contro i Comun, inta battaggia de Cortenœuva (27 nov. 1237) o
l'inflisse una grave sconfita a-a liga lombarda: o mæximo carroçço de Milan o
caze' inte moen de Federigo.

Ma, mentre i Comun arecugeivan de nœuve forçe, o maiezzo (1239) do figgio Enço
con Adelaxa viddoa d'Ubado Visconte, zuxe de Tore e de Gallua, o rincruiva
l'ostilitæ de Grigœu IX ch'o veddeiva a gexa privâ de l'ereditæ sarda promissa
da Adelaxa. Federigo, anco-ina votta scominigao into março 1239, o l'ariescì
però a impedî che se radunesse a Romma o concilio indîto co-o fin de depoñilo,
catturando gran parte di convocæ (1241).

Ma morto o Grigœu, o successô Innoçençio IV, reünio into zugno 1245 un concilio
a Lion, o scominigò e depose Federigo, e o bandì contro de lê una croxâ de tutti
i popoli crestien. Federigo o tentò de riagî; ma in Germania fu elezuo re o
margravio de Turingia Enrico Raspe; in Italia, mentre Parma a cazzeiva in man a
una façion favoeive a-o papato, e forçe ostî se feççan sempre ciu menaççose.
Federigo o tentò alloa de razonze un accordio co-o pontefixe, ma invan. Into
1248 o dovette subî una dua sconfita sott'a-e miage de Parma e l'anno seguente o
diletto figgio Enço, battúo inta battaggia de Fossâta, o cheite inte moen di
Bologneixi, che o tègnan prexonê scin a-a morte (1272). Solo da-a Germania, dove
o successô de Enrico Raspe, Ghigermo d'Olanda, o fu sconfito da-o figgio de
Federigo, Corrado, l'imperatô o l'ebbe de notiçie confortante. Ma de lì a poco o
Federigo o moì a l'improvvista, vittima de 'n attacco de desenteria.

Tra i so figgi ricordemmo Enrico avuo da Costança d'Aragon e Corrado IV da
Iolanda de Brienne, legittimi; Manfreddi (legittimao doppo o 1235) da Gianca
Lancia; Enço e Federigo d'Antiochia, illegittimi.

A figua de Federigo l'è ligâ a-a stoia da lettiatua italiaña pe quella scœua
seçiliaña ch'a fu a primma palestra, in sce di temi provençæ, da nœuva poexia
vorgâ italiaña, e ch'a se ciammò seçiliaña apponto perché, comme dixe o Dante
into De vulgari eloquentia, scioia a-e corte de Federigo e de Manfredi, re de
Seçilia; o fu poeta lê mæximo (se gh'attriboisce 4 cançoin); o dette impurso a-a
cortua, realizzando l'incontro fra træ çiviltæ, a latiña, a grega e l'araba,
promovendo de verscioin di œuvie ignote a-i latin (a-a so corte laoò Michê
Scoto; into 1230-32 o fu Federico II a inviâ a l'universcitæ de Bologna e a di
âtre universcitæ di œuvie de Averroè tradute da l'arabo) e i studdi de filosofia
naturâ (da l'astrologia, professâ a-a so corte da Michê Scoto e Teodoo, a-a
matematica: a lê Lonardo Fibonacci o dedicò o Liber quadratorum); o s'impegnò lê
mæximo inte de dispute scientifiche e filosofiche (se ricorda i "Quexii
seçilien" con Ibn Sab‛īn) e o scrisse un trattao de farconaja (De arte venandi
cum avibus) ricco de oservaçioin dirette; famoso a-i so tempi o zoo che Federigo
o l'arecugette con di animæ esotichi.



https://lij.wikipedia.org/wiki/Facce_de_chiss%C3%A0_chi

Facce de chissà chi ch'incontro ògni mattinn-a: femmo a mæxima stradda; n'aspëta
un ätro giorno, grixo, e, comme tutti, pin de novitæ che conoscemmo zà. Un
giorno grixo... grixo comme sei voì, facce de chissà chi mëze addormïe. Mi ve
conoscio tutte, ma se dovesse dî o cô di vòstri euggi, l'esprescion, i nasi, e
bocche, e oëge, no saviæ... Pe mi sei tutte pæge, facce de chissà chi: ombre
sensa contorni fisse inte'n spegio appannòu da-o fumme da mæ malinconia. Ma sei
coscì davvei? Ò no son mi che stanco de fâ tutte e mattinn-e a stessa stradda
incontro à un giorno ch'o no l'à de dæta no riescio ciù à capîve? Ò no son mi
che, fòrse, ve daggo colpe che no meritæ? E se avesci ciù fòrsa de quante ne
agge mi? Allöa mi ve domando: dæme 'na man se poei... No diggo tanto: fæ conto
d'aggiuttâ 'n òrbo co-o bacco ch'o l'agge perso o scæn do marciapê... Ma se pe
caxo o grixo che mi veddo pesâ in scî vòstri euggi o fïse penn-a, allöa fæme
sentî o dô do vòstro cheu, e mi corriò!... Corriò pe dâve quello pöco che ò,
facce de chissà chi, facce de fræ.



https://lij.wikipedia.org/wiki/F%C3%A6ti_do_30_Z%C3%BCgno_1960

I Fæti do 30 Zügno 1960 son i avvegnimenti che se sun svolti a Zena in seguito
ao tentativo de organizzä in ta çittæ, Medaggia d'Ou da Rexistensa, o congresso
do partio neofascista MSI.

O 19 Marso 1960, cheito o governo de Amintore Fanfani, che o l'aveiva çercou de
preparâ l'ingresso di socialisti in ta coscidita stansia di pumelli, o
prescidente da Repübblica Gronchi o l' incaregava o democristian Fernando
Tambroni de formä unna noeuva compagine governativa. Tambroni o l'ea un
esponente da scinistra DC, e o sò incarego o l' ea de formä un governo de
tranxision in atteisa che e cose se definissen megio. Probabilmente sponciou
dall'ambision de düä a lungo ao governo, Tambroni o çercava però de orientä
decisamente a destra o sò governo. A solo 15 anni da a Liberaçion, o governo o
vegniva coscì a rëzise in sce i voti do MSI, o partio neofascista. No solo,
vegniva deciso che o congresso do MSI do 2, 3 e 4 Lüggio o se saieiva tegnüo a
Zena; e che a presiedilo ghe saieiva stæto Emanuele Basile, o prefetto che ai
tempi da Repübblica de Salò o l'aveiva organizzou a deportaçion di operai de
Sestri Ponente o 16 Zügno 1944. Basile o l' ea sempre stæto scandalosamente
assolto in te tütti i processi che in to doppoguæra s'ea tegnüo pe i delitti che
o l'aveiva commisso.

In ta nötte fra o 1° e o 2 Lüggio o prefetto Pianese o l'avvisava che o
congresso fascista o l'ea stæto annullou. In ti giorni successivi a protesta
contra Tambroni a dilaggava da Zena a tütta Italia, con scontri che costaven
anche di morti fra i manifestanti: a Reggio Emilia, a Rumma, in Sicilia. O 19 de
Lüggio o governo Tambroni o se dimetteiva. Zena a l' aveiva dæto a spinta pe
risolve unna situaçion de pericolo naçionale.



https://lij.wikipedia.org/wiki/Er%C3%B2strato

Eróstrato o Heróstrato o l' ea un pastô de Éfeso, restou famoso comme
inçendiaio. O l' è stæto responsabile d'a destrüçion d'o Tempio de Artemide (a
Dea che i Romani ciammaven Diana) a Éfeso. Questo tempio o l' ea consciderou
unn-a d'e Sette Mävegge do Mundo Antigo. L' inçendio o l' è avvegnüo o 21 de
lüggio de l' anno 356 a. C. A confescion d'o motivo de l' inçendio a l' è
avvegnüa sotto a tortüa, ordenä da Artaserse III. Segundo quante ne riporta i
scrittôi antighi l' ünico movente de Eròstrato o l' ea quello de diventä famoso
a tütti i costi. Scoverta l' intençion de l' inçendiaio, vegniva proibio sotto
penn-a de morte de mantegnï qualunque memoia d'o nomme de Eròstrato pe e
generaçioin futüre. Questo provvedimento evidentemente o no l' è bastou pe
cancellä da a stoia ni o nomme ni l' açion. Ha scrito Valeio Mascimo: «S' è
scoverto che un ommo o l' aveiva deciso de inçendiä o tempio de Diana a Éfeso,
de moddo che pe a destruçion d'o ciü bello d'i edifiçï o sö nomme o saieiva
stæto conosciüo in t'o mondo intrego». Anche o scrittô e storico grego Teopompo
o l' ha registrou l' inçendio e o nomme de Eróstrato trasmettendoli finna ai
nostri giorni.

L' açion realizzä da Eróstrato, e a sö intençion de diventä famoso coste quello
ch'o coste han avüo eco in te l' epoca moderna. In te l' ambiente accademico d'a
psicología se denomina Complesso de Eróstrato o distürbo mentale pe o quæ l'
individuo o çerca de mettise in evidensa, de distinguise, de esse a o centro
dell' atençion.



https://lij.wikipedia.org/wiki/Domenega

Domenega o setten e urtimo giorno da settemann-a segondo o lûnäio gregorian,
dedicòu a o Segnô, o so nomme o deriva da o latin dominus.

Canson de Fabrizio de André Quandu ä dumenega fan u gíu cappellin neuvu neuvu u
vestiu cu 'a madama a madama 'n testa o belin che festa o belin che festa a
tûtti apreuvu ä pruccessiún d'a Teresin-a du Teresún tûtti a miâ ë figge du diàu
che belin de lou che belin de lou e a stu luciâ de cheusce e de tettín ghe fan u
sciätu anche i ciû piccin mama mama damme ë palanche veuggiu anâ a casín veuggiu
anâ a casín e ciû s'addentran inta cittæ ciû euggi e vuxi ghe dan deré ghe dixan
quellu che nu peúan dî de zeùggia sabbu e de lûnedì a Ciamberlin sûssa belin ä
Fuxe cheusce de sciaccanuxe in Caignàn musse de tersa man e in Puntexellu ghe
mustran l'öxellu (2 votte) e u direttú du portu c'u ghe vedde l'ou 'nte quelle
scciappe a reposu da a lou pe nu fâ vedde ch'u l'è cuntentu ch'u meu-neuvu u
gh'à u finansiamentu u se cunfunde 'nta confûsiún cun l'euggiu pin de
indignasiún e u ghe cría u ghe cría deré bagasce sei e ghe restè e ti che ti ghe
sbraggi apreuvu mancu ciû u nasu gh'avei de neuvu brûttu galûsciu de 'n purtòu
de Cristu nu t'è l'únicu ch'u se n'è avvistu che in mezzu a quelle creatúe che
se guagnan u pan da nûe a gh'è a gh'è a gh'è a gh'è a gh'è anche teu muggè a
Ciamberlin sûssa belin ä Fuxe cheusce de sciaccanuxe in Caignàn musse de tersa
man e in Puntexellu ghe mustran l'öxellu



https://lij.wikipedia.org/wiki/Dome%C3%B1ego_%C3%87immar%C5%93uza

Domeñego Çimmarœusa (it. Domenico Cimarosa). - Muxiçista (Aversa 1749 - Veneçia
1801).

De povia famiggia, orfano de poæ a sett'anni, o fu accugeito (1761) into
conservatoio napoletan da Madonna de Loreto comme "figgiœu". Chie o studiò con
G. Manna, A. Sacchini, F. Fenaroli e da pœu foscia ascì con Niccolò Piccinni. O
l'exordì co l'opera "E stravagançe do Conte" (1772), a-a quæ seguin âtre trezze
oppere comiche (rappr. a Nappoli e a Romma) tra-e quæ "L'Italiaña in Londra"
(1779) ch'a ghe procuò nommina de grand'operista. A so primma opera seria a fu o
"Caio Mario" (rappr. a Romma 1780), che però, comme i âtre do gennere, a
l'arestò un'ecceçion.

Into 1781 Çimmarœusa o se rivela zonto a piña maturitæ con "Zaniña e Benardon",
œuvia composta e applaodia a Veneçia, ch'a se pœu consciderâ un caodœuvia, pe a
felixe rappresentaçion di varri personaggi e de varrie scituaçioin psicologiche
ondezzante tra a satira e o sentimento ciu squixio. Assæ meno interessante o
Çimmarœusa o l'è into genere serio, do quæ o l'è esempio un "Oreste" (1783),
inçerto fra o tradiçionalismo metastaxian e e idee di novatoî do tempo. Into
1787 o l'è ciammao a-a corte de Torin (dove o dà un "Valodimiro", ben applaodio)
e subito doppo a quella de Peoburgo, ch'o razonze, doppo un viægio pe Romma,
Firençe, Parma, Vienna, Varsavia, assæ fruttoso pe o Çimmarœusa, onoao e cormao
de doin in ogniduña de quelle çittæ e corte.

A Peoburgo o l'arestò ciu de trei anni componendo con ottimo exito despæge
cantæ, messe, e i oppere serie "Cleopatra" (1789) e "A Vergine do Sô" (1789-90).
Into ritorno da-a Ruscia (1792) o l'asostò a Vienna, dove o so "Matrimonio
segretto", appoxitamente composto, o destò un entuxiasmo sença precedenti
(l'imperatô o-o vosse intregamente replicao inta mæxima seiaña). L'è questa
l'œuvia ciu squixia e caratteristega do Çimmarœusa, degna, pe arguçia, veitæ
psicologica, teniéça, de stâ vexin a-e analoghe partitue de W. A. Mozart.

A produçion do Çimmarœusa a comprende, oltre e 54 œuvie tiatræ, 2 messe, un
ótóio, 4 cantæ, 7 scinfonie, un conçerto pe ciu strumenti, di duetti e de sonate
pe çimbalo.



https://lij.wikipedia.org/wiki/Dizionario

Diçionaio - arecugeita de paole de una lengua determinâ , con escluxon (ò con
indicaçion soo che sommaia, relativamente a-i caxi anomali) de variaçioin
puamente flescionæ, disposta segondo di critei prefissæ e accompagnâ
generalmente da-a definiçion do scignificao de paole mæxime. A lengoa a pœu êse
quella d’una intrega tradiçion lettiaia (diç. da lengoa zeneize, françeize,
ecc.) ò de una parte de questa (diç. da lengua zeneize do Duxento; diç. di
neologismi, di barbarismi) ò de un aotô (diç. çiçeronian, dantesco).

A definiçion do scignificao a pœu ese inta lengua mæxima da quæ o diçionaio o
l'arecœugge e paole, ò mediante a traduçion inte 'n’atra lengua: into segondo
caxo s'ha di diç. bilingui (latin-italian, ingreize-todesco, ecc.), de votte
trilingui, ò de ciu lengue (comme o Calepinus septem linguarum). S'ha un diç.
storico, quande de ogni paola l'è fæta a stoia in senso diacronico,
acompagnandola inti so scignificæ e inti so uxi a traverso i tempi (un modello
do genere o l'è l’Oxford English Dictionary ò, pe-a parte scin'aoa pubbricâ, o
Thesaurus linguæ latinæ). I diçionai pœuan contegnî ascì l’etimologia de paole;
son diti etimologichi quelli dedicæ escluxivamente a l'indicaçion de
l'etimologia; atri arecœuggian i scinonnimi (comme o diç. di scinonnimi do
Tommaseo).

Di diçionai d’interesse ciu circoscrito arecœuggian e spiegan i termini proppi
de particolæ discipriñe ò attivitæ (diç. de mæña, de architettua; diç.
filozofico, giuridico; diç. di arte e mestê, ecc.). S'avexiña a l'enciclopedia i
diçionai che arecœuggian in orde arfabetico nommi e noçioin de lettiatua, arte,
sciençe (diç. geografico; diç. biografico; diç. di arte; diç. de idee; e, con
interesse ciu universâ, diç. enciclopedico, ch'o pœu includde ascì o lescico de
'na lengua).

Tranne che in quest’urtimo caxo, o terme diçionaio o s'âtèrna con quello de
vocabolaio, da-o quæ però o se distingue in quante quest’urtimo o pœu scignificâ
ascì o lescico, saiv'a dî l’insemme de paole de 'na lengua, indipendentemente
da-a so registraçion, mentre diçionaio o l'è dœuviao soo che pe indicâ l’œuvia
chi arecœugge o lescico mæximo.



https://lij.wikipedia.org/wiki/Dante

Durante di Ardighê dito Dante, poeta, scritô e politico (Firençe 1265 - Ravenna
1321).

Nasciuo inte 'na famiggia da miliççia çittadiña da Bella e Ardighê de Bellinçon,
Dante o studiò ancon figgiœu grammatica, quindi filozofia, probabilmente presso
e scœue di ordi mendicanti e foscia o se formò a Bologna ascì. O commençò zoeno
a scangiâ poexie co-i maggioî poeti do so tempo mentre o l'asciorveiva a-i dovei
che comportava a so çittadinança e o so ceto sociâ. O parteçipò a arcuñe
spediçioin de l'exerçito, in qualitæ de cavagêo, e a-o comitato d'acuggença de
Carlo Martello, figgio maggiô de Carlo II d’Angiò into 1294. Quande se mitigò i
Ordenamenti de giustiççia de Giano da Bella che proibivan, tra i atre cose, a
parteçipaçion a-e magistratue ciu importante a chi no foise inscrito a un’arte,
Dante, ch'o l'aiva frequentao Brunetto Latin, scrivan e cançelê do Comun,
condividendo con lê i valoî politichi do poppolo, o s'inscrisse a l'Arte di
meghi e di speçiæ, accedendo coscì a di importanti conseggi: o conseggio di
Çento, quello di Trentesei do capitagno e, into 1300, o vertiçe do Comun, o
priorato. A Firençe andava tuttavia intenscificandose a lotta tra-e façioin
aristocratiche di Gianchi (capezæ da-i Çerci) e di Neigri (ghiæ da-i Donæ), i
primmi tendenti a avvexinâse a-o popolo e i segondi ciu interessæ a appoggiâ
Bonifaçio VIII inti so tentativi de controllâ Firençe. Dante, priô into momento
into quæ o scontro o s'ea fæto particolarmente intenso, o fu vexin a-i Gianchi e
o sostègne a linnia politica contraia a-i amîe do pappa l’anno doppo ascì. Pe
questa raxon, quande i Neigri pigion o sorvevento graçie a l'arrivo de truppe de
Carlo de Valois, inviao da-o pappa, e, into 1302, inandion di procesci contra i
precedenti rettoî, Dante o fu accuzao de mâversaçioìn, bandio e condannao a
morte in contumaçia. Tra o 1302 e o 1304 Dante o l'arestò ligao a-o gruppo di
exuli Gianchi a-o quæ s'ean unii i ghibellin, e o viægiò in Toscaña, a Forlì e a
Veroña, a-a riçerca de alliæ pe poei rientrâ a Firençe. O tentò ascì a stradda
da paxificaçion, ch'a fallì comme ascì o rientro in forçe into 1304. Dante o
l'abbandonò alloa i Gianchi, o fu foscia a Pariggi, probabilmente a Bologna, a
Trevizo, quindi in atre çittæ da Marca trevixaña e da pœu torna in Toscaña donde
o soggiornò a Lucca. In questi anni o misse man a doi tratæ arestæ incompii, o
Convivio e o De vulgari eloquentia, e o començò a Commedia. Insci-â scîa de
l'eleçion de Arrigo VII (1308), e do viægio da questi intrapreizo pe
l’incoonaçion, o scrisse arcuñe epistoe inte quæ o l'exortava i prinçipi e i
poppoli d’Itallia a sottomettise e l’imperatô a punî i rebelli, e o mœüò a vixon
da stoia ch'o l'aviæ esposto inta Commedia e into De monarchia, segondo a quæ a
Gexa, usurpao – a prœuvo a-a donaçion de Constantin – o poei che l’impêo o
l'aiva riçevúo da Dê pe a cupidiggia di so pastoî, a l'aiva destruto a paxe di
ommi impedindoghe de realizzâ o so fin providençiâ. Solo una monarchía universâ
a l'aviæ posciúo ristabilî e condiçioin perdue. Questa conceçion a no vègne men
quande a morte de Arrigo VII (1313) a pose fin a-e spiançe ch'o l'aiva
sciuscitao. Dante o continuò a meditâla a Veroña donde o soggiornò da-o 1312 a-o
1318 a-a corte de Cangrande da Scaa. O trascorì i urtimi anni a Ravenna presso
Guiddo Novello da Polenta.



https://lij.wikipedia.org/wiki/Da_San_Francesco_da_Paola

Da San Fransesco de Paola I Unna gëxa, un convento, un gran ciassâ, con quattro
ærboëti che no peuan scricchî, e unna paxe da fratti; - o pòrto, o mâ (pöso de
Zena) lì sotta e depoì. Mi ghe vegno ògni tanto pe passâ a gnàgnoa, pe no vedde
e no sentî, ëse solo, rescioâme, e in sciô mæ teâ tesce o mæ verso co-o mæ pöco
fî. Veddo (ò stralabbio?) pe-i sentê de ville, pe-i viali di giardin, quande l'è
l'öa che o sô o tramonta e e creuse son tranquille, ombre che van e végnan: ven
sciù allöa da unna creusa (e â conoscio in mëzo à mille) adaxo, comme stanca,
unna scignöa. II Luisa1! - e memöie, à gròsse onde, ghe van à franze contra a-o
cheu, contra a-o çervello, e sbatte, a-o sò arrivâ de man in man, comme unna
veia, intorno a-a testa o vello. Son memöie d'un tempo zà lontan, quande a
l'aveiva un fùrgao pe cavello, quande poeti e pittoî, co-o baxaman, metteivan
a-i sò pê lira e pennello. Un dïva: bocchin d'öo, l'ätro: belli euggi: lê a se
cinciava e a se sciorbiva a löde... Ah! polëo maledetto e infami scheuggi. No
ciù canti, festin, cöse da matti... ma a sente ancon tutto l'amê d'unn'òde
mentre a vegne à pregâ da-i pövei fratti. III Quande a mente a rinven, dòppo un
pittin, da-a compascion pe-a "bella Pravexinn-a" ecco unn'ätra Ombra2, fra i
çipressi e i pin, ne-a paxe scioïa da "villa Giuseppinn-a". A pensa a-o sò
Ideale?...a-o sò cammin?... a-a sò casa da stradda Lomellinn-a?... L'avesse
vista o Poeta fiorentin o te â pösava in mëzo à unna tersinn-a. Mancando nervi,
cheu, ànima, mente, chi l'à posciùo zittâ tutto d'un pesso comme unna statua
michelangiolesca? Mettei fotta co-a vòstra äia insolente figurinn-e ridìcole de
gesso ch'òua sfrutæ questa figùa dantesca.



https://lij.wikipedia.org/wiki/Cuggi%C5%93n

U cumüne u se tröva in t'u drentutêra intra Sann-a e Vuè, insc'a-a riva sinistra
d'u sciümme omónimu. U sö territóiu u l'è pärte d'a Cumünitae Muntann-a du Zovu.
U se tröva a 7 km ciü o ménu da u cappulögu.

Insce u territóiu d'u Cumüne de Cüggiaen se trövan scia e Älpi Ligüri che i
Appennìn, inscistìndughe u Cólle de Cadebunn-a.

U sciümme Cüggiaen u nàsce da-a cunfluença du Dané e du Trexenda. Sö aflüente
ciü impurtante u l'è u rian d'i Tecci, tri sun u rian di Ciattùi, u Rian de
Ciasö.

Ciamä antîgamente Aquilianum a vegne cumpreisa in t'u X seculu in t'a Märca
Aleramica e in t'u 1091 a diventa duminiu de Bunifaçiu d'u Vasto.

Ereditä pói da i Marcheixi D'u Carrettu a l'è cedüa, in t'u 1192, au Cumüne de
Sann-a, ch'u crea in feudu scibèn piccìn in t'i sö própri cunfìn terituriäli.
Sulu in t'u 1407 a riêsce a elêze in sö puistae lucäle e avèi da u cumüne
savuneize statüti e benefiçi lucäli.

In t'u 1523 a Repübbrica de Zena a óccüpa u feudu, provucandu péró a reaçiùn de
Sann-a e rivandu a inn-a divixiùn d'u territóiu chiggianèize in due pärte
separae. In t'u 1528, annu d'a cöita de Sann-a, u feudu u l'è separö in dui
blócchi, un primmu de amministraçiùn savuneize, u segundu a-a repübbrica
zeneise. In tütti e dui i territói u existèiva in puistae.

Sulu in t'u XVIII seculu i dui territói i sun riunii in te in'ünica
muniçipalitae autónuma ch'a intra primma in t'u Rêgnu de Sardégna e pói in t'u
Rêgnu d'Itallia.

A Cüggiaen, pe' via de Sandro Pertini, u se ascunde brevemente Filippo Turati
int'a sö füga da-a dittatüa fascista.

Müseu All About Apple, u ciü impurtante müseu italliàn de prudótti "Apple",
inaugurö a mazzu 2005.

A se fa ai primmi de settembre, a l'inprinçipiu d'u periudu de vendemmia, pe' fä
reclamme a-a pruduçiùn d'i omónimi vin lucäli: u giancu Buzzettu, da inn-a vîxa
de origine antighiscima, e a russa Granaccia, da inn-a vîxa foscia impurtä da i
Spagnolli.

Festa d'i armugnìn In'ätra festa tipica a l'è quella d'a particuläre qualitæ de
Armugnìn Valleggia, prûtetta da u disciplinäre DOP. A festa a se fa a Valleggia
quande se chöggian i armugnin.

Scindico: Alberto Ferrando (Lista çivica) dal 07/06/2009 Çentralìn del comune:
019 2000501 Email del comune: info@comune.quiliano.sv.it



https://lij.wikipedia.org/wiki/Cuggi%C3%A6n

U cumüne u se tröva in t'u drentutêra intra Sann-a e Vuè, insc'a-a riva sinistra
d'u sciümme omónimu. U sö territóiu u l'è pärte d'a Cumünitae Muntann-a du Zovu.
U se tröva a 7 km ciü o ménu da u cappulögu.

Insce u territóiu d'u Cumüne de Cüggiaen se trövan scia e Älpi Ligüri che i
Appennìn, inscistìndughe u Cólle de Cadebunn-a.

U sciümme Cüggiaen u nàsce da-a cunfluença du Dané e du Trexenda. Sö aflüente
ciü impurtante u l'è u rian d'i Tecci, tri sun u rian di Ciattùi, u Rian de
Ciasö.

Ciamä antîgamente Aquilianum a vegne cumpreisa in t'u X seculu in t'a Märca
Aleramica e in t'u 1091 a diventa duminiu de Bunifaçiu d'u Vasto.

Ereditä pói da i Marcheixi D'u Carrettu a l'è cedüa, in t'u 1192, au Cumüne de
Sann-a, ch'u crea in feudu scibèn piccìn in t'i sö própri cunfìn terituriäli.
Sulu in t'u 1407 a riêsce a elêze in sö puistae lucäle e avèi da u cumüne
savuneize statüti e benefiçi lucäli.

In t'u 1523 a Repübbrica de Zena a óccüpa u feudu, provucandu péró a reaçiùn de
Sann-a e rivandu a inn-a divixiùn d'u territóiu chiggianèize in due pärte
separae. In t'u 1528, annu d'a cöita de Sann-a, u feudu u l'è separö in dui
blócchi, un primmu de amministraçiùn savuneize, u segundu a-a repübbrica
zeneise. In tütti e dui i territói u existèiva in puistae.

Sulu in t'u XVIII seculu i dui territói i sun riunii in te in'ünica
muniçipalitae autónuma ch'a intra primma in t'u Rêgnu de Sardégna e pói in t'u
Rêgnu d'Itallia.

A Cüggiaen, pe' via de Sandro Pertini, u se ascunde brevemente Filippo Turati
int'a sö füga da-a dittatüa fascista.

Müseu All About Apple, u ciü impurtante müseu italliàn de prudótti "Apple",
inaugurö a mazzu 2005.

A se fa ai primmi de settembre, a l'inprinçipiu d'u periudu de vendemmia, pe' fä
reclamme a-a pruduçiùn d'i omónimi vin lucäli: u giancu Buzzettu, da inn-a vîxa
de origine antighiscima, e a russa Granaccia, da inn-a vîxa foscia impurtä da i
Spagnolli.

Festa d'i armugnìn In'ätra festa tipica a l'è quella d'a particuläre qualitæ de
Armugnìn Valleggia, prûtetta da u disciplinäre DOP. A festa a se fa a Valleggia
quande se chöggian i armugnin.

Scindico: Alberto Ferrando (Lista çivica) dal 07/06/2009 Çentralìn del comune:
019 2000501 Email del comune: info@comune.quiliano.sv.it



https://lij.wikipedia.org/wiki/Cristoforo_Colombo

Cristoffa Combo pron. /kriˈstɔffa ˈkuŋbu/ (o Cömbo o Cunbu), primma d'o XIX sec.
Christoffa Corombo pron. /kriˈʃtɔffa kuˈɹuŋbu/, ciu spesso ciammòu cu-a forma
italianizzante Cristoforo Colombo pron. /kri'stɔffuru ku'luŋbu/; Zena , tra o 25
agosto e o 31 ötobre 1451 - Valladolid, 20 mazzo 1506, ) navegatô, esploratô e
colonizatô.

Poco se sa d'i primmi anni d'a vitta d'o Combo. A ciu gran parte d'i studioxi,
çitando o so testamento d'o 1498 e d'i documenti d'archivvio de Zena e Sann-a,
pensan ch'o segge nasciuo à Zena inte'na famiggia crestiann-a, ma s'é dito ascí
ch'o l'ea 'n giudeo convertio ò ch'o nascè in Spàgna, Portogallo ò da 'n'atra
parte. O Combo o l'ea o primogennito de Domennego Combo, un lanê e mercante
zeneize, e de Suzanna Fontannarossa, so mogê. A so carêa de mainâ a comensò
int'a marinn-a mercantî portogheize. Doppo d'ese sopravisciuo à'n noufraggio o-u
largo d'o Cò de San Viçenso, à l'estremitæ sud-öcidentâ d'o Portogallo d'o 1476,
o se stabilì à Lisbonn-a insemme à so fræ Bèrtomê. Travagiavan tutti doî comme
cartoggrafi, ma o Combo o l'ea prinçipalmente 'n imprezaio de mâ. D'o 1477 o
l'ea in Islanda e Irlanda co-a marinn-a mercantî e d'o 1478 o l'acatava succao à
Madeira comme agente pa-a ditta zeneize d'i Çentuioin. D'o 1479 o maiò a Feipa
Perestrello e Moniz, de'na nobbile famiggia portogheize descheita. So figgio
Diego o nascè d'o 1480. Tra o 1482 e o 1485 o Combo o comerciò longo e coste d'a
Guinea e de l'Öo, inte l'Affrica Öcidentâ, e o fesse o-u meno un viægio a-a
fortessa portogheize de San Zorzo d'a Minn-a, avendo öcaxon de imprende a
navigasion portogheize e o scistema d'i venti atlantichi. A Feipa a moì d'o 1485
e o Combo o començò 'na relasion co-a Beatrixe Enríquez de Harana de Cordoba,
da-a quæ o l'ebbe o so segondo figgio Ferdinando. D'o 1484 o Combo o comensò à
çercâ suporto pe'na traversâ atlantica da rè Zane II de Portogallo ma o ghe fu
negou. D'o 1486 o Combo o s'ea stabilio in Spagna e o çercava l'apoggio d'o rè
Ferdinando e d'a renn-a Zabella. Doppo avei riçevuo comme minnimo doi refui, a-a
fin o l'ötegnì o suporto reâ de zenâ d'o 1492, questo grassie sorvetutto à
l'intervento d'o tesoê de Spagna, Luigi de Santangel e d'i fræ françeschen d'a
Rabidda, vexin à Huelva, da-i quæ o Combo o l'ea stæto int'a stæ d'o 1491. Zane
Perez d'a Rabidda o l'ea stæto un d'i confessoî d'a reginn-a e fòscia o ghe
procurò l'ödiensa cruciale.

O fervô miscionaio e anti-islammico, a potensa de Castiggia e Aragonn-a, a poïa
d'o Portogallo, a bramma d'ou, o dexideio d'aventua, a spiança de conquista e o
viaxo bezeugno che l'Euiropa a gh'aiva de'na fonte afidabbile d'erbe e de
speççie pe cuxinâ, saxonâ e pa-a meixinn-a, tutt'insemme produssan 'n'esploxon
d'energia ch'a dè l'asbrio a-o primmo viægio.

O Combo o l'ea stæto presente à l'aseddio de Granadda, urtima roccaforte d'i Möi
à cazze a-a Spagna (2 de zenâ 1492) e o l'ea appreuvo à tornasene da Granadda
a-a Rabidda quande o fu reciamou a-a corte de Spagna pa-a vitale ödiença reâ. A
preisa de Granadda a l'aiva descadenou l'euiforia tra i Spagnolli crestien e
favoîo tutti i progetti pe-o trionfo finâ insce-o mondo islammico, magara
faxendo o gio d'o mondo e pigiandolo de derê. 'N assato diretto verso oriente o
saiæ stæto difiççile peuscia che l'impeo Ötoman e d'i atri stati islammichi
int'a region ean appreuvo à guägnâ de força de 'na mainea mai tanto spedia da
menaçâ e mæxime monarchie crestiann-e. E potense islammiche aveivan serou e vie
de tæra verso öriente e reiso a rotta pe-o Mâ Rosso estremamente difiççile da
piggiâ.

... e viddi o rè d'i Möi sciortî da-e porte d'a çittæ e baxâ d'e moen reæ d'e
Vostre Maestæ... e e Vostre Maestæ, comme Crestien Catollichi... pensòn de mandâ
mi, Cristòffa Combo, int'e dite parte de l'India, pe vedde quelli prinçipi e
gente e tære... e a mainea ch'a doviæ ese deuviâ pe convertîli a-a nostra Santa
Fè, e ordenòn che mi non andesse pe tæra verso öriente, comme se söle andâ, ma
via öcidente, che scin à ancœu no semmo pe çerto se quarchedun ghe segge ancon
passao; coscì, avendo cacciou feua tutti i Giudei da-i vostri regni e scignorie
int'o mæximo meize de zenâ, e Vostre Arteççe comandon che mi, co-ina flotta
bastante, andesse int'e dite parte de l'India, e pe questo me garantisci grende
recompense e me fesci nobbile coscí che da alloa in avanti me poese frexâ d'o
"Don" e foise armiraggio d'o Mâ Öcean e viçerè e governao perpettoo d'e isoe e
d'o continente ch'avesse descoverto... e che o mæ primogennito me succedesse e
coscì via de generaçion in generaçion pe sempre.

Quindi in muggio d'interesci ean mescciæ inte st'aventua, ch'a l'ea, in
sostansa, o tentativo de trovâ a via pe-e ricche tære d'o Catai (Cinn-a), pe
l'India, e e mittiche isoe de l'öo e d'e speççie de l'Oriente, navegando verso
ovest pe quello che se presumeiva ese d'o mâ averto. L'ea ciæo che o mæximo
Combo de sta mainea o sperava de tiâse sciu da-e so ummile origgine, d'amugiâ
palanche pe-a so famiggia e de intrâ à fâ parte d'a nobiltæ spagnolla.
Scimilemente, ma insce 'n atro livello, i monarchi catollichi speravan che
'n'impreiza tâ a gh'avieiva fæto guägnâ d'importansa tra e monarchie de
l'Euiropa, specce à peto d'o rivâ prinçipâ, o Portogallo. Quindi, alliandose
co-o papato (in sto caxo, co-o pappa Borgia Lusciandro IV [1492 - 1503]),
poeivan sperâ de pigiâ a guidda d'a guæra crestiann-a contra i infedeli.

Insce 'n livello ancon ciu elevou, i fræ françeschen se preparavan a-a fin d'o
mondo, comme credeivan foise profetizâ int'e Revelaçioin à Zane. Segondo quella
vixon escatologgica, a crestianitæ a l'aviæ repigiou Gerusalemme e stabilio un
imperao crestian in Tærasanta comme precondiçion pe-a vegnua e a sconfitta de
l'Anticristo, a converscion crestiann-a de tutta l'umanitæ e o Giudiççio
Universâ. I françeschen, e non solo liatri, speravan che o cian d'o Combo o
l'aviæ aggiutou à finançiâ 'na croxâ in Tærasanta ch'a l'aviæ scinn-a riçevuo
d'i rinforsci da-o lezendaio Præ Zane, che se pensava o sopravivesse co-i so
discendenti int'e tære à oriente d'i infedeli. Se stimava che o maæximo imperou
d'o Catai - che i Euiropei ciamavan o Cangrande de l'Orda d'Öo - o foise
interessou int'o crestianeximo, e o Combo o se portava appreuvo 'na lettia
d'amicissia indirissâ à lê da-i monarchi spagnolli. In fin, se saveiva che
l'esploratô portogheize Bertomê Dias, costezzando l'Affrica öcidentâ o s'ea
spinto ciu à sud de San Zorzo d'a Minn-a, in çerchia de 'na rotta marittima
örientâ po-u Catai e l'India. No beseugnava permette a-i Portogheixi de descrovî
quella rotta.

E nave po-u primmo viægio - a Ninna, a Pinta e a Santa Maja - fun equipagiæ à
Palos, insce-o sciumme Tinto, in Spagna. D'i consorçi formæ da 'n öfiçiâ d'o
tesöo reâ e composti pe-a ciu gran parte da d'i banchê zeneixi e fiorentin de
Seviggia fornin a-o manco 1.140.000 maravedì pe armâ a spediçion, e o Combo
providde pe ciu che 'n terço d'a somma pe-a quæ contribuin o rè e a reginn-a. A
reginn-a Isabella a no dovette quindi impegnâse i gioielli (un mito ch'o misse
in gîo po-u primmo o Bertomê de Las Casas int'o 16mo seccolo).

A piccena flotta a sarpò o 3 d'agosto 1492. O gennio pe-a navigaçion de
l'armiraggio o se fè vedde subbito con virâ à sud verso e Canaie, o-u largo d'e
coste de l'Affrica, in leugo de navegâ à övest verso i Azore. I venti da övest
che sciuscian int'i Azore aveivan batuo i tentativi precedenti de navegâ verso
l'öcidente, ma int'e Canaie i trei barchi poettan inganciâ i venti da nord-est;
in cangio, po-u ritorno contavan insce quelli atri venti da övest. Doppo avei
passou quæxi un meize a-e Canaie e nave sarpon da San Sebastian d'a Gomæa o 6 de
setembre.

Diverse votte in setembre e int'i primmi d'otobre i mainæ vin d'a vegetaçion
ch'a galezava e varrie specce d'öxelli - tutti scangiæ pe d'i segni ch'a tæra a
l'ea vexinn-a. Ma o 10 d'otobre a ciusma a l'aiva començou à perde a paçiença e
a mogognava che sensa tocâ tæra i venti contrai e l'esourimento d'e scorte
gh'avieivan impedio de tornâ à casa. O Combo o quëtò e so poïe, a-o manco pe-o
momento, e o 12 d'otobre a tæra a fu avistâ da-a Pinta (sciben che o Combo ciu
tardi insce-a Ninna o se pigiò quello meito). Gh'é gran conteiza insce-o leugo
d'o primo sbarco a-i Caraibi, ciamou Guanahani, ma l'isoa San Salvador
(Watlings) int'e Bahamas a l'é generalmente prefeïa à d'i atre isoe d'e Bahamas
comme Samana Cay, Rum Cay, ò e Plana Cay, ò dunque a-e Turks e Caicos. Comunque
a parte ciantâ o ghidon reâ o Combo o ghe stette poco, anscioso de continuâ pe-o
Cipango (Giappon). O pensava d'aveilo trovou in Cubba, dovve o sbarcò o 28
d'otobre, ma o primmo de novembre o se convinse che Cubba a foise o mæximo
Catai, sciben ch'o l'avesse ancon da trovâ traccia de gren çitæ. Pertanto o 5 de
dexembre o virò inderê verso sud-est in çerchia d'a mittica çitæ de Zaiton
(Quanzhou, Cinn-a), mancando coscì l'unnica poscibilitæ ch'o l'aviæ mai avuo de
pösâ pê insce-o seu d'a Floridda.

Venti contrai porton a flotta à 'n isoa ciamâ Ayti (Haitti) da-i so abitanti
Tain; o 6 de dexembre o Combo o a rebatezò La Isla Española, o Hispaniolla. Pâ
ch'o l'avesse pensou che l'Hispaniolla a poese ese Cipango o foscia unn-a d'e
favolosamente ricche isoe da-e quæ a flotta triennâ d'o re Salomon aveiva portou
inderê à Gerusalemme öo, gemme e speççie (1 Re 10:11, 22); o che dunque a poese
aveighe da fâ co-o regno bibblico de Sabba. Lazú o Combo quante meno o l'atrovò
asæ de l'öo e d'a prosperitæ pe sarvâse da-o ridiccolo 'na votta tornou in
Spagna. Con l'agiutto de'n cacicco Tain, ò cappo indian, ch'o se ciamava
Guacanagarì, o l'imbastì un fortin insce-a costa setentrionâ de l'isoa, o-o
ciamò La Navidad e o ghe misse 39 ommi de guardia scin a-o so ritorno. Do-u
momento che a Santa Maja a s'ea incaliâ ghe fu legne e scorte de ciu pe-a
guarnixon.

O 16 de zenâ d'o 1493 o Combo o sarpò pe-a Spagna co-e doe nave che gh'arestava.
O viægio de ritorno o fu un peson. I venti da l'övest i sponcion davei verso
ca', ma a-a meitæ de frevâ 'na tempesta teribbile a l'ingugì a flotta. A Ninna a
çercò repao à Santamaja int'i Azore, dovve o Combo o l'andò in pellegrinaggio de
ringraçiamento à l'artâ d'a Vergine; ninte de meno i outoritæ portogheize ostile
imprexonon temporaniamente a squaddra. Doppo aveili fæti liberâ o Combo o
proseguî cu-a nave avaiâ scin à Lisbonn-a. Chì o l'ebbe da incontrâ o re Zane
II. Tutto questo o fesse sci che-o Combo o foise sospetou d'avei colaborou co-i
nemixi d'a Spagna e o misse a-o lovvego o so ritorno à Palos o 15 de março.

Inte questo primmo viægio se accumulon tante tenscioin che saieivan sätæ torna
feua à ogni impreisa sucesciva d'o Combo. Primma e ciu dannosa de tutte,
l'aparentemente ata aspiraçion religiosa, scinn-a mistica, de l'armiraggio a
l'ea incompatibbile co-a realtæ d'o comercio, d'a competision e d'a
colonizzasion. O Combo o no reconobbe mai sto divaio e coscì o no poette mai
cormâlo. L'armiraggio o l'adottò ascì un scistema de comando outocrattico ch'o
ghe procurò tanti nemixi. De ciu, o Combo o l'ea determinou à portâ inderê d'o
carrego uman e materiâ pe-i so sovren e pe lê mæximo, e çò o l'ea poscibbile
solo se i so mainæ sachezavan, rapivan e favan d'i atre violense, specce in
Hispaniolla. Sciben ch'o l'avesse frenou quarchedun d'i eccesci d'i so ommi, sti
sviluppi ammoccon a so abilitæ de mantegnî un ato livello morale e in particolâ
a preteiza che e so "descoverte" vegnissan da-a voentæ divinn-a. E ancon, a
corte spagnolla a tiò torna feua i so dubbi latenti insce-a lealtæ verso a-a
Spagna d'o Combo o foresto, e tra i so compagni ghe fu chi se ghe misse contro.
O Capitan Pinzon o l'aiva misso in discuscion a rotta quande a flotta a razonse
e Bahamas; ciu tardi o s'ea alontanou co-a Pinta da Cubba e da-o Combo, o 21 de
novembre, sensa reconzonzise con lê scin a-o 6 de zenâ. A Pinta a feççe scâ à
Baionn-a int'o viægio de ritorno separämente da-o Combo e a Ninna. Se o Pinzon o
no foise morto coscì fito doppo o so ritorno, o comando a-o Combo pe-o segondo
viægio a no saiæ stæta cosa segua.

L'öo, i papagaggi, e speççie e i prexonê ch'o Combo o mostrò a-i so sovren à
Barçelonn-a convinsén tutti che gh'ea beseugno d'allestî fito un segondo viægio.
O Combo o l'ea o-u mascimo d'a so popolaritæ e o 25 de sett. d'o 1493 o sarpò da
Caddexe con a-o meno 17 nave. Stavotta a colonizzaçion e l'evangelizzaçion
crestiann-a favan avertamente parte d'i cen, e d'i fratti fun incluxi inte
l'equipaggio. A presensa de çirca 1300 ommi assödæ con fòscia 200 investitoî
privæ e 'n piccolo contingente de cavaleria testimonnian i aspetative pe sta
spediçion.

Passando torna da Gomæa int'e isoe Canaie, a flotta a piggiò 'na rotta ciu o-u
sud che 'nt'o primmo viægio e a l'arrivò a-a Domenicca int'e Antille Menoî o 3
de novembre. Doppo avei avistao e isoe Vergine a l'intrò int'a baia Samanà in
Hispaniolla o 23 de novembre. Michê da Cunnio, profondamente corpio da sto
retorno spedio o l'öservò che "da che Zena a l'é Zena no s'é mai visto 'n ommo
coscí dotou e uso de mâ comme o dito messê Armiraggio"

'Na spediçion a-a Navidad 4 giorni doppo a l'arestò alloâ int'o trovâ o fortin
destruto e i ommi ammassæ. L'ea ciæo che a rescistensa d'i Tain e s'ea fæta ciu
forte. Se construí a-a spedia d'i atre fortificaçioin, e 'na çittæ ascì, fondaa
o 2 de zenâ e battezzâ L'Isabella, in önô d'a reginn-a. O 2 de frevâ Antögno de
Torres o partì da L'Isabella con 12 nave, de l'öo, d'e speççie, d'i pappagaggi e
d'i prexonê (a ciu gran parte d'i quæ a moì in viægio), e co-a gramma neuva
insce-a Navidad e quarche lamentella ascì insce-i mettodi de governo d'o Combo.
De mentre ch'o Torres o l'andava in Spagna, doî d'i subordinæ d'o Combo, Alonso
de Ojeda e Pê Margarit, se vindicon po-u massacro d'a Navidad e catturon d'i
scciavi. D'e março o Combo o l'explorò a valle Cibao (che se credeiva a foise a
region ouriffera de l'isoa) e o ghe costruì a fortessa de San Tomaxo. Doppo,
verso a-a fin d'arvî o pigiò a Ninna e atre doe nave e o l'andò à esplorâ a
costa de Cubba e à çercâ l'öo int'a Giamaica, sarvo poi concludde che o bottin
ciu ricco pe-i colonizanti a o prometteiva l'isoa de Hispaniolla. L'armiraggio o
decise che Hispaniolla a l'ea davei a bibblica tæra de Sabba e che Cubba o l'ea
o continente d'o Catai. O 12 de zugno 1494 o Combo o l'inscistette che i so ommi
ne fessan ziamento - 'n'indicaçion ch'o l'ea intençionou à convinçe i so sovren
ch'o l'ea arivou a-o Catai, sciben che non tutti i membri d'a spediçion foisan
d'acordio con lê. L'anno doppo o l'inandiò 'na conquista decisa d'Hispaniolla,
semenando devastaçion tra i Tain. Specce da-e öbieçioin de'n fratte, Benardo
Buil, se dezumme ch'o Combo o doeuviò de longo e mainee forte.

L'armiraggio o partì da L'Isabella pa-a Spagna o 10 de marso 1496, lasciando i
so fræ Bertomê e Diego o-u comando de l'insediamento. O l'arivò à Caddexe l'11
de zugno e o començò subbito à fâ prescioin insci-i so sovren, ch'ean à Burgos,
po-u progetto de'n terço viægio. À quello tempo a Spagna a l'ea in guæra co-a
França e a gh'aiva beseugno de fâse e tegnîse bonn-e e so alliançe; de ciu, o
segondo viægio o n'aiva frutou solo che 'na parte de l'investimento. O
Portogallo o l'ea ancon 'na menaçça, sciben che e doe naçioin se foisan
convenientemente spartie tra lô l'Atlantico co-o Trattao de Tordesillas (7 de
zugno 1494). Stando a-o tratou, a Spagna a poeiva pigiâse tutti i territöi à
öcidente de na linnia, træta da polo à polo, 370 lighe - o sæ çirca 1185 miggia
(1910 km) - à ovest d'e isoe d'o Cò Verde, mentre o Portogallo o l'aiva diritto
a-i teritöi à l'est de sta linnia. Ma pe quante riguardava l'atra parte d'o
mondo, dovve l'Öcidente o l'incontra l'Oriente? Lazzú, a-i antippodi, ghe saiæ
posciuo ese ascì 'n atro continente da scrovî. E chi l'é ch'aviæ dovuo tiâghe a
linnia aloa? Pe questo a Zabella e o Ferdinando fessan un caoto terso
investimento. Sei nave sarpòn da Sanlucar de Barrameda o 30 de mazzo d'o 1498,
træ carreghe de esploratoî e træ de proviste pe l'insediamento de Hispaniolla.
S'accapiva ormai che pretendeivan ch'o Combo o trovesse grande richesse e o
ciantesse a bandea spagnolla ben ben inte l'Oriente.

De seguo o l'attrovò e richesse, ma non proppio d'a merça che i so finançiatoî
gh'aveivan domandou. O so fin o l'ea d'esplorâ à meridion d'e so scoverte
precedente, int'a speransa d'attrovâ tanto o passaggio da Cubba (u so "Catai") à
l'India e magara o sconosciuo continente antipodâ ascì. O 21 de zugno e nave
co-e proviste sarpon de Gomæa aa votta de Hispaniolla mentre i esploratoî fessan
rotta pe-e isoe de Co Verde. O descrovì o prinçippio d'a declinaçion magnettica
(a diferensa tra a direçion d'o nord d'a buscioa e quello geograffico) co-o quæ
o poette correze a rotta da l'isoa Margaita à Hispaniolla e o l'öservò ascì,
sensa comprendila, a rotaçion diurna d'a stella polâ. Doppo avei assostou à
Trinidad (battezzâ da-a Santa Trinitæ, aa quæ o l'aiva domandou proteçion po-u
viægio) o Combo o l'intrò int'o Gorfo de Paria e o ciantò a bandea spagnolla
insce-a penisoa de Paria int'o Venesuela. O mandò a caravella El Correo à sud à
esplorâ a bocca d'o Sciumme Grande ('na ramma settentrionâ d'o delta de
l'Orinoco) e da lí o-u 15 d'agosto, visti i gren torenti d'ægua doçe che
chinavan int'o gorfo de Paria, o l'ebbe a çertessa d'avei descoerto un atro
continente - "un atro mondo". Ma o no l'attrovò o passaggio pe l'India, ni e
minêe d'ou d'o rè Salomon, che e so lettue l'aveivan portou à credde, insemme
a-i so sovren, trovâse à ste latituddine; e quande o tornò à Hispaniolla o fè
solo che d'e descoverte desastrose.

Tanto i Tain che i inmigranti Euiropei s'ean rebelæ o-u comando d'o Bertomê e o
Diego Combo. A rebelion d'o scindico de La Isabella, Francisco Roldan, a
l'aveiva portou à fâ appello a-a corte spagnolla e de mentre ch'o Combo o
çercava de restabilî l'ordine (in parte con d'e appiccaxoin), o Françesco de
Bobadilla cappo inquixitô, o l'ea in rotta pe-a colonnia, co-ina comiscion reâ
pe investigâ e accuze. L'é difiççile spiegâ esattamente dovve l'é ch'o l'ea o
problema. O raporto d'o Combo a-i so sovren po-u segondo viægio, portou do-u
Torres e conosciuo comme Memorandum Torres, o parla de moutie, proviste mâ fæte,
nativi östinæ e nobbili indisciplinæ. Peu dâse che sti problemi se foisan
intenscificæ. Ma i Combi gh'han da aveighe o-u manco 'na parte d'a
responsabilitæ, intenti comm'ean à mette in scciavitú i Tain e à spedîli in
Euiropa o à mandâli à travagiâ int'e minêe d'ou de l'Hispaniolla. Co-o scistema
dœuviao insce-e primme da-o Combo pe ötegnî de l'öo, i cappi locali ean tegnui à
procurâlo ciu o meno pro capite; o governatô Bertomê Combo o o l'aiva cangiou
co-in scistema de sfrutamento diretto gestîo da d'i favoî tra Spagnolli,
caxonando dissenso difuso tra i Spagnolli che no aveivan ötegnuo o favô e tra i
cappi indiggeni. Quande o l'arivò à Hispaniolla o Bobadilla o dè torto a-i
Combi, o i incadenò e o i spedî inderê a-a spedîa inscia-a nave La Gorda. Quelli
arivon à Caddexe verso a-a fin d'ötobre d'o 1500.

I so sovren no gh'aivan ciu tanta fiduccia int'o Combo, e parriæ che ghe foise
tanta sperança quanta pietæ int'o sostegno che ghe davan. Gh'ea 'na bella
differença tra o nummero d'e so 4 nave e e 30 affidæ a-o governatô Ovando. I so
malanni anavan pezo e l'östilitæ a-o so comando in Hispaniolla a l'ea ancon
tutta li. Perçò o Ferdinando e l'Isabella ghe proibin de tornâghe. O gh'aiva pe
contra da repigiâ l'esploraçion interotta de l'"atro mondo" à sud che lê o
l'aveiva scoverto int'o so terço viægio e in particolâ çercâ l'öo e o passaggio
pe l'India. O Combo o s'aspetava de incontrâse à oriente co-o navegatô
portogheize Vasco de Gama, e i sovren ghe dessan instruçioin de tegnî inte 'n tâ
incontro un comportamento appropiämente corteize - foscia 'n atro segno che no
gh'aivan pinn-a fiduccia in lê. Gh'aivan raxon. O partì da-a Gran Canaia a
nœutte d'o 25 de mazzo, o l'aprodò a-a Martinicca o 15 de zugno (doppo a
traversâ ciu rappida scin à aloa) e o 29 de zugno o domandava o permisso
d'atracâ à Santo Domingo in Hispaniolla. Solo doppo che l'Ovando o ghe refuò
l'accesso o sarpò pe l'ovest e o sud. Da luggio à setembre 1502 o l'esplorò a
costa d'a Giamaica, a costa meridionâ de Cubba, l'Honduras e a Costa d'e Sinsae
d'o Nicaraggua. L'atraversamento d'o mâ d'i Caraibi scin à l'isoa Bonacca o-u
largo de Co Honduras o sta d'o pao, comme difficortæ de l'impreisa, con
l'atraversamento de l'Atlantico, e l'armiraggio o n'andava giustamente feo. A
flotta a continuò costezzando a Costa Ricca verso sud. Sempre in çerchia de 'n
streito, d'öttobre o Combo o çircon-navigò a lagunn-a Chiriquì (à Panamà);
doppo, in çerchia d'öo, o l'esplorò a region panamegna de Veraguas, co-o tempo
ciu grammo poscibbile. Pe sfrütâ a region ch'a començava a promette 'na bonn-a
rendia d'öo, l'armiraggio, de frevâ 1503, o tentò de stabilî 'n avamposto po-u
commercio à Santa Maja de Belen, insce-e rive d'o sciumme Belen (Bethlehem), o-u
comando d'o Bertomê Combo. Tuttavia a rescistença d'i Indien e o catio stato d'e
so nave (ghe n'aresetava solo che doe, cammoæ da mette poia) o fessan sarpâ
torna pe Hispaniolla. O desastro ghe fu quande o pilotto, contra o pai d'o
Combo, o virò à nord troppo fito, e nave no ghe a fessan pe-a troppa distança da
percorî e s'ebbe da spiägiâle inscia-a costa d'a Giamaica. De zugno 1503 o Combo
e a so ciusma ean d'i naofraghi. O Combo o l'aiva sperou, comme o disse a-i so
sovren, che "o mæ viægio, duo e problemattico, o porriæ ancon rivelâse o ciu
nobbile"; de fæto o fu o ciu deludente de tutti e o ciu sfortunou. Int'e so
esploraçioin a flotta a l'aiva mancòu a descoverta d'o Paciffico (a-o de la de
l'istmo de Panamà) e pe'n pei a n'ea ariëscia à stabilî un contatto co-i Maya
d'o Yucatan. Diego Mendez e Bertomê Fieschi, rispettivamente capitagni d'e nave
noufragæ La Capitana e Vizcaino, partin in canoa, verso o 17 de luggio, pe ciamâ
agiutto pe-i noufraghi; sciben che foisan ariëscii à traversâ 450 miggia (720
km) de mâ averto scin à Hispaniolla, l'Ovando o se a pigiò commoda. Int'o
fratempo l'armiraggio o fè torna mostra d'a so aspertixe predindo corettamente
'n eclisse de lunn-a co-e so toue astronommiche, e mettendo poïa a-i indiggeni
pe fâse fornî d'o çibbo. I socorsci n'arrivon scin a-o zugno d'o 1504 e o Combo
co-i so ommi no razunsan Hispaniolla primma d'o 13 d'agosto de quell'anno. O 7
de novembre o sarpò pe Sanlucar e o trovò che a reginn-a Isabella, a so primma
sostegnitrixe, a l'aiva fæto testamento e a l'ea appreuvo à moî.

O Combo o sostégne de longo d'avei attrovao e vee Indie e o Catai à peto de 'n
evidensa sempre crescente ch'a no l'ea coscì. Saieiva sbaliou suponn-e che o
Combo o passò i so urtimi doi anni int'a completa miseia, moutia e öblio. So
figgio Diego o l'ea ben introduto à corte e o mæximo armiraggio o viveiva à
Seviggia co-in çerto decöo. A so "dexima" de l'öo cavou à Hispaniolla, garantio
d'o 1493, a ghe forniva 'na bella réndia (contra a quæ i banchê zeneixi ghe
favan crensa) e unn-a d'e poche nave che scampon l'uragan o-u largo de
Hispaniolla d'o 1502 (int'o quæ o mæximo Bobadilla o passò pe euggio) a fu
quella ch'a portava l'öo d'o Combo.

Primma o fu sotterrou int'o monestê françescan de Vallalolid, dapœuscia o fu
translou int'a tomba de famiggia int'o monestê cartuxan de Las Cuevas à
Seviggia.

D'o 1542 pe voentæ de so figgio Diego, i resti d 'o Combo fun sepelii co-i so
mæximi int'a catedrâ de Santo Domingo à Hispaniolla (òua int'a Repubblica
Dominicann-a).

Doppo che a Spagna cedette Hispaniolla a-a Fransa, i so resti fun stramuæ à
l'Havann-a, Cubba, d'o 1795 e riportæ à Seviggia d'o 1898.

Enciclopedia Britannica
http://www.britannica.com/EBchecked/topic/127070/Christopher-Columbus



https://lij.wikipedia.org/wiki/Compostaggio_Domesteg%C3%B4

O Compostaggio Domestegô o l' è l' insemme di metodi döviæ pe ottegnï grasciüa
(compost) dä rümenta prodotta in casa.

Pe a produsion de compost va ben i materiali organiçi comme i avansi de cuxinna
( scarti de verdüa, scorse de früta, rezügge, bratta de caffè... ), o pappë (
anche de giornale, da quande i quotidien non son ciü stampæ con inciostro a base
de ciongio: no pappë patinou ), scioî passe, erba, föggie secche, poasse... In
sostansa tutti i materiali organiçi, oscia quelli contegninti Carbonio. Se
presta poco e föggie de çerte ciante che rexisten ä degradasion ( castagna,
magnolia...)

Perchè posse avvegnî a trasformasion de questi scarti in compost gh' è bezögno
de l'oscigeno, essendo a mæxima trasformasion compia da i batteri e i funzi
aerobi. Se manca l'oscigeno e trasformasioin avvegnen in mainea anaerobia con o
svilüppo de cattivi odoî. Pe fä in moddo che l'oscigeno o l'arrive ben in ta
sostansa che se sta trasformando in compost, l'è ben messciä a questa di
materiali che permetten o ricangio dell'aia: legnetti o carton taggiæ a
tocchettin, paggia, föggie secche. L'è ben anche che a sostansa a no segge
troppo sciaccä e che ogni tanto a se rümesce. A massa de materiale a pö esse un
semplice müggio, ma se pö anche döviä un contegnitô apposta ( a compostea ).

Oltre a l'oscigeno, atri dui elementi son importanti in to compostaggio. Se
tratta do carbonio e de l'azoto, che devan stä fra de lô in proporsion do
20-30/1. O compost o l' ha bezögno de qualche meize pe esse pronto: doppo 4-6
meixi o l'è zà utilizzabile ma o l'è bello möio solo doppo 8-10 meixi



https://lij.wikipedia.org/wiki/Cesare_Rosasco

Cezare Rozasco, (Zena o 22 zenâ 1892 - Romma 19 frevâ 1977), capitagno de mâ,
Medaggia d'Oo a-o Valô Militâ.

O parteçipò a-o primmo conflito mondiâ imbarcao insce di unitæ mercantî requixie
e armæ, meitandose una Croxe de Guæra a-o V.M. (Mediterranio ocidentâ, 1917).
A-a fin do conflito o prestò continuativamente serviçio insce 'n unitæ mercantî
da Societæ Naçionâ de Navegaçion, primma co l'incarego de 1° Ofiçiâ e da pœu de
Comandante.

Into segondo conflito mondiâ, torna a-o comando de di unitæ mercantî requixie e
armæ, o se distinse particolarmente a Tobruk quande, a-o comando do piroscafo
"Ezilda Croce" carego de muniçioin, o l'ariescì a amortâ un grosso incendio
provocao da di speçoin incendiai tiæ da-o nemigo e a mette in sarvo l'unitæ co-o
so preçioso carego.

O 23 d'arvî 1942, aoa a-o comando do piroscafo armao "Mauro Croce" in miscion de
rifornimento pe-a dexima MAS (ch'a l'ea a prœuvo a organizâ de incurscioin
sottomariñe contra Gibiltæra partindo da-a baze segretta drento a nave "Olterra"
amorâ inta baia de Algeciras), o fu attaccao a-o largo de Valencia da-o
sottomarin ingreize Olympus. O Rozasco o l'ariéscì a schivâ doi scilui, ma o
somerzibbile o l'emerzette pe canonezâ e o feççe straggio inscio ponte italian.
O capitagno, no poendo ciu timonezâ da-o ponte, sci ben che ferio a 'na gamba, o
se feççe portâ da basso in to locale timon pe continoâ a goernâ o barco.
Finalmente o canon da 55 do "Mauro Croce" o l'ariescì a fâ esplode e muniçioin
do canon nemigo, ferindo 20 mainæ ingreixi, e o Rosasco o poette portâ in sarvo
a nave into porto de Sagunto.

Da-o 1945 a-o 1957 o l'ebbe a carega de Cappo Pilotto do Porto de Zena. Into
1947 o l'assonse a Prescidença da Federaçion Italiaña di Pilotti di Porti. O fu
ascì Prescidente da Societæ de Navegaçion "Cristoffa Combo".

Comandante de 'n picceno piroscafo, attaccao da somerzibbile immerso, evitao
co-a manœuvra doe torpeddine, con pronta e accorta decixon immediatamente o
predisponeiva pe-o combatimento a propria nave, armâ co-in canon de piceniscimo
callibro, cosci che, a peña o sommerzibile ben ciù potentemente armao o
l'emerzeiva, o piroscafo o l'arviva o fœugo a breve distança.

Corpio a so nave da nomiose cannonæ, sotta incessante raffeghe de mitragea,
cheito a-i so pê o timonê e o gaggê, arestao solo in scio ponte de comando, no
poendo goernâ da-a plancia, pe sorvezonta avaja a-a transmiscion, sci ben che
gravemente fejo a 'na gamba, o chinava into locâ sottostante e o manovrava
direttamente a macchina do timon. Sado into propoxito de sarvâ, otr'a
l'equipaggio, o barco ascì, o renonçiava a portâla in costa. Con ata e ferma
paola e co-o proppio eroico contegno, o l'inçitava l'equipaggio militâ e çivî a
continuâ a distança serrâ l'impa combattimento scin a quande o sommerzibile, a
caoza di ripetui corpi riçevui, o no dexistette da-a lotta.

Stremao de forçe, ma sorretto da færea voentæ, o portava in sarvamento a so nave
crivellâ da-i corpi, co-i so morti, co-i so ferii, schilente esempio de ciu
elette virtù mainæe e guerêe.



https://lij.wikipedia.org/wiki/Cattedrale_de_San_Loenso

A San Loenso l' è intitolou a Cattedrale de Zena, consacrä in te l 'anno 1118 da
o pappa Gelasio II, doppo esse stæta ricostruia in to scito de unn' atro
edifizio sacro, che verso o IX-X° secolo o l' aveiva sostituio in te a sö
funsion San Scî (a protocattedrale). De ritorno dae croxæ doppo a conquista de
Gerusalemme, i zeneixi portaven in patria e reliquie de San Gian Battista, e l'
ea anche pe dâ a queste unna sede degna che se decideiva de innarsä a növa
Cattedrale.

San Loenso a l' è in stile romanico, anche se a facciä a l' è stæta rifæta in
stile gotico in to secolo XIII, a strisce orizzontali de dui coî. A lünetta do
portä prinçipâ a rappresenta o martirio do Santo. L' interno o l' è diviso in te
træ navatte; l' artâ mazzô o l' è do çinqueçento; ao de sôvia de questo gh' è a
statua brozea de l' Immacolâ, do 1632. Ai læti de l' artâ se tröva e statue di
Evangelisti.

In to tesoro se conserva quello ch'o l' è ritegnüo o Santo Graal döviou da
Giöxiô Cristo dürante l' Ürtima Çenna.

Un atro oggetto molto famoso custodîo a l' interno da cattedrale o no l' è unn'
opera d' arte ma un strumento de distrusion, veo memento d'a segunda guæra
mondiâ e de distrusioin patie da Zena e da l' Italia in te quelli anni: o l' è
un proietto da 381 sparou dä flotta ingleize in to bombardamento do 9 frevä
1941.



https://lij.wikipedia.org/wiki/C%C3%A4dasedda

Ghe son doì çentri in ta Sardegna do ponente che parlan Tabarchìn, 'n antigo
dialetto ligûre zenéize. O Tabarchìn o l'e parlòu inta zöna de Carlofòrte e a
Cädasedda. O nomme de Tabarchìn o vegne da l'izoa de Tabarca, zû in Àfrica,
sùbito de d’âto a-a Tunizîa, dove stava di pegeixi, ciù che âtro apreuvo a pescâ
o corallo. Gh’en stæti da-o 1540 a-o 1742.

Tutt’assemme a-o Bey di Turchi o no gh’è anæto ciù ben d'aveighe di Zeneixi
cristien coscì inte seu tære, e o gh’à ordenòu d’anâsene ciù fito poscìbile.
Segûo a Zena no se ghe poeiva anâ; lì o spaçio o l'è senpre stæto pöco, e i
Tabarchìn doveivan çercâlo in-te quarche pòsto nêuvo. E coscì o Re da Sardegna
Carlo Felice o ghe dà a mente a-i pövei Tabarchìn desperæ, e into 1745 o ghe
proponn-e d’anâ inte l’izoa de San Pê. E coscì i Tabarchìn, pegeixi d’orìgine e
nòrdaficæn de proveniensa, an pigiòu e strasæ e a lengoa e î an portæ inte
n'âtra izoa, dove no gh’ea ninte ma a l'ea tæra di cristien, e an comensòu torna
a travagiâ.

Come o diva anche o Luchetto, i zeneixi lì donde van, pe primma cösa n'âtra Zena
ghe fan. Defæti i Tabarchìn pe primma cösa an fondòu inn-a nêuva çitæ,
Carlofòrte, e ciù tardi ascì a çitæ de Cädasedda.



https://lij.wikipedia.org/wiki/Brancalion_Doia

"Gh'é kí o sciô Branca D'Öja e l'é za di anni Ch'o l'é in ta giaçça, e ao mundo
o no gh'é ciú."

Brancalion ("Branca") Doia (Doria primma do sec.XIX, Zena 1235 - Sardegna 1325).
Nobbile zeneize, segnô fœüdâ do Lœugodoo inta Sardegna, famozo pe ese stæto
misso da-o Dante inta Tolomea comme treitô di ospiti.

O nascette a Zena verso o 1235 da Nichiozo e da Preçioza, figgia naturâ de
Marian [II], zuxe de Tore, e sœu de Adelaxia, moggê de Ubado Visconte, zuxe de
Gallua.

Inte 'na lettia scrita into 1310 ò into 1311 e inviâ a re Giaccomo II, pe indúlo
a l'intervento in Sardegna, o Branca D. o deciarava d'avei 74 anni. Into 1253,
ôtr'a ço, o doveiva avei za compio l'etæ legalmente riconosciua necessaia pe
agî, s'o l'è lê o personaggio omoñimo chi appâ comme teste a l'atto into quæ
Perçevâ Doia o concesse in enfitœüxi de tære inta domoculta zeneize (4
dexembre). So fræ fun Marian (o primmogenito premorto a Nichiozo), Riçardo,
Bonifaçio, Babilan e Loterengo.

Ancon zoeno, verso o 1253 , o maiò Cattæña (aregordâ inte varri atti notarî,
l'urtimo di quæ o remonta a-o 1316, ma mai çitâ co-o cognomme paterno), prezonta
figgia de Michê Zanche.

O primmo documento chi aregorde de seguo o Branca D. o remonta a-o 1259, quand'o
l'ascistette, insemme con di âtri membri da famiggia, a-a nommina de doi
procuoei (15 d'ottobre); into 1266 o vendette doi loca inta compera salis (18 de
mazzo); into 1272, insemme co-o fræ Marian, o l'ótègne o giuspatronægo in sci-a
gexa che l'abao de S. Fertozo de Codemonte o l'ebbe o permisso da-o vescovo de
Boza de costruî a Montelion Rocca Doia in Sardegna. Inte l'izoa o poæ Nichiozo,
unindo a l'ereditæ d'a moæ Zorza, figgia de Comia [II], zuxe de Tore, i ben dotæ
d'a moggê Preçioza, o l'aiva constituio un gran patrimonio territoriâ,
comprendente a çittæ d'Arghê co-a cuœüa de Nulauro, a Nora e di atre localitæ do
Lœugodoo. Tâ scignoria a l'ea, però, peigozamente inscidiâ da varrie forçe, in
primmo lœugo da-a potença pizaña.

In questi anni (sença che segge poscibile precisâ megio a dæta) l'è collocao
l'assasciñio de Michê Zanche, a responsabilitæ do quæ a l'è attribuia a-o Branca
D. into çellebre passo dantesco o Zanche, un di bachen de Sasciai de origine
nobile, ma dedito a-o commercio, o l'ea ligao da di streiti rapporti d'affæ con
Zena (una so figgia, Richelda, a l'aiva spozao Giacomo Spiñoa) e in moddo
particolâ coi Doia (into 1234, exiliao da-o zuxe de Tore, o l'ea stæto accugeito
in çittæ da Manoælo, mesiao do Branca D., e da-o mæximo Nichiozo); inviao a
banchetto da-o zenne, o fu fæto amaççâ da questo (segondo o racconto oferto da-i
commentatoî danteschi).

I motivi de contrasto tra i doi porieivan êse stæti mortepprixi: i Doia gh'aivan
vaste proprietæ vexin a Sassai, donde rescideiva o Zanche e donde un bacan locâ,
Gomia Griffo, o maiò una figgia do Branca D.; s'è ascì ipotizzao un
avvexinamento do Zanche a Piza, provocando a reaçion doiaña; otr'a ço, o
notabile sassaize o poeiva costituî un ostaccolo a-a penetraçion da famiggia
into Lœugodoo. Comme s'è za dîto, a dæta de l'epizodio a no pœu êse fissâ con
precixon: foscia tra o 1262 (se se consciddera o documento za çitao, into quæ o
Zanche o l'è ancon vivo e ammisso ch'o segge lê o personaggio regordao inte
l'atto) e o 1282 (quande o dominio doian, consolidao co l'acatto de di ben da-i
Maaspiña, o pâ zœumoæ incontrastao). L'Ardighê o dovette conosce l'epizodio ò a
traverso de voxe che circolavan a Firençe (dove o Branca D. o l'andò into 1284)
ò presso i Maaspiña (una so rappresentante, Orietta, moggê de Corado, a lasciò
in ereditæ di ben in Sardegna a Giacomiña Spiñoa, neçça do Zanche). Ancon ciu
problematica a l'è l'identificaçion do prossimano che, segondo i versi danteschi
o l'aviæ conlaoao a l'assasciñio: foscia Barizon, coxin do Branca D., morto into
1282. Ocore, tuttavia, notâ che tutto l'epizodio (regordao pe a primma votta da
l'Ardighê) o l'è mai tanto oscúo da lasciâ spaççio a l'ipottexi che se tratte de
'n invençion nasciua inte di ambienti ostî a-o Branca D., che di nemixi personæ
o dove' aveighene benben, a Zena e in ti âtre çitæ.

Into 1275 o Branca D. o vosse o maiezzo do figgio primmogennito Bernabè con
Elenoa, figgia de Federigo Fiesco, fræ do cardenâ Ottobon, cappo di guerfi
zeneixi exiliæ. E noççe, ch'avegnivan inte 'n momento de scontri violenti tra o
governo zeneize (ghiao da Oberto Doia) e Carlo d'Angiò, segnallan o prevai de
politiche personæ, a l'interno da famiggia Doia, a-o poei in çitæ. Morto l'8
zen. 1276 Nichiozo, i eredi, guidæ da-o Branca D. e apogiæ da Orietta, viddoa de
Marian, tutrixe di figgi Saladin e Nichiozo, procedettan a-a divixon di ben
paterni, aomanco pe ço che resguardava i possesci in çittæ e inte Rivee (3 de
mazzo): a-o Branca D. toccò o paxo de rapprezentança da famiggia, scito inta
ciaçça de S. Mattê, a meitæ do piaggio scœusso in sci passanti pe o borgo, una
quota do piagio de Gavi, ville e caze a Santa Margaita. Inte questi anni o
resezette a Zena pe cuâ i so affæ, che rivellan in lê non solo un abile
mercante, comm'ea i Doia so pænti, ma ascì un attento perçetô de rendie
immobiliæ; do resto, l'è za poscibile cœugge in lê a tranxiçion da-o rollo de
"mercante çitten" a quello de "segnô montan", destinao a caratterizzâ molti
membri da famiggia inti secoli succescivi.

Do 1278 l'è o primmo documento ch'o-o segnalla in Sardegna, comme risurta da una
lettia a lê spediâ da-o generâ de l'Orde di Camádoèixi; foscia o l'andò inte
l'izoa pe agiuttâ Barizon, in lotta co-o Comun de Sassai, ch'o gh'aiva levao o
castello de Mondragon. Into 1281 o l'ea torna in Sardegna, a prœuvo a tutelâ i
so possesci: o 24 de luggio, into porto de Castellion, insemme coi nevi Saladin
e Nichiozo, o concesse a l'abao de S. Fertozo de Codemonte e a-a gexa de S.
Mattê arcuñe franchixe in sce-e merçe imbarcæ da questi enti ecclexasteghi into
porto sardo. Tornao a Zena, o 14 frev. 1282 o l'acatò da Corado Maaspiña
Casteldoia, Castelzeneize e a cuœüa de l'Angloña into Lœugodoo, onde o "stato"
do Branca D. o devègne l'entitæ teritoiâ ciu conscistente. Inte l'izoa o feççe
ritorno l'anno doppo, inte 'n momento de grave dificortæ, perché Arghê, centro
da segnoia doiaña, o l'ea assediao da-e truppe pizañe alliæ co-o zuxe d'Arboia.
A çitæ a se reize, e pe questo molti Zeneixi, foscia o Branca D. ascì, fun
constreiti a abandonala, avendo sarva a vitta. Into 1284, segondo l'elenco di
Doia che parteçipon a-a bataggia da Meloia (construto posteriormente e in gran
parte inattendibile), o fu prezente a-o scontro navâ (6 d'agosto); o l'anò, da
pœu, a Firençe, dovve, pe tutelâ i interesci famigiæ, o l'ascistette a-a firma
de l'accordio tra Zena e a çittæ toscaña in fonçion antipizaña (13 ott. 1284).

Tornao a Zena, o continuò a ocupâse di so affæ e o l'affiò a-o figgio Bernabè o
compito de amenestrâ i ben sardi, nominandolo procuao, pe firmâ una tregua con
Marian [II] de Bas, zuxe de Arboea (17 mazzo 1285). Into 1287 o pigiò a noo da-o
fræ Babilan a nave "S. Nichiozo", fornia de 35 mainæ e nomioxi baistrê, pe anâ a
Bonifaççio e da pœu in Sardegna, a Castelzeneize e a Sassai (17 de settembre). A
spediçion a l'indica e dificortæ de longo vive pe o Branca D. into difende a so
segnoia davanti a-a prescion do Comun de Sassai, de Marian d'Arboia e de Piza.
Queste inçerteççe dovettan spinze i varri rammi doien a zonze a un accordio co-o
Comun zeneize, incaregao de tutelane i interesci inte trattative de paxe co-a
sconfita Piza.

O 20 dex. 1287, insemme coi nevi Saladin e Nichiozo, in cangio do reconoscimento
da parte de Zena de l'existença de un stato doian in Sardegna (a terra nobiliuni
de Auria), o concesse libertæ de commercio a-i mercanti zeneixi, a-i quæ fu ascì
permisso de nominâ di proppi consoi in mateia giudiçiaia, escluxi i delitti
capitæ; i mæximi accordi fun sottoscriti inti giorni succescivi da-i âtri membri
da famiggia, che vantavan de propietæ inte l'izoa. O 3 arv. 1288 o Comun pizan o
s'impegnò a ressarçî o Branca D. e di âtri mercanti zeneixi di danni patii a
Arghê.

Int'o mæximo anno o l'acatò da Rainê di segnoî de Cugen varri apeççamenti de
tæra sciti inta castellania e un quarto do castrum; i tempi, però, n'ean ancon
mœüi pe a creaçion de una segnoia montaña, perché o 4 de março o fu costreito a
rivende tæ ben a-o Comun zeneize, ricavandone un conspico guaagno. Inti anni
seguenti o l'è impegnao inte l'investî a so ezenda inte l'acatto de de proprietæ
a-o Sascello, destinao a deventâ o centro do so stæto montan.

O s'unì, da pœu, a-i Maaspiña, a Sasciai e a-o zuxe de Gallua (foscia into
1295), pe attaccâ Marian [II] de Arboia, alliao de Piza; a spediçion a l'ebbe,
però, exito negativo. Into 1299, a traverso un so procuao, o protestò nanti o
vicaio zeneize in Corsega, rescidente a Bonifaçio, pe a cattua de çerti so
sudditi (26 zugno). Fra tanto, a scituaçion sarda a l'ea stæta remesciâ da-a
decixon papâ de investî de l'izoa Giacomo II d'Aragon (5 arv. 1297). Otr'a ço, a
Zena a pluriennâ alliança tra i Doia e i Spiñoa, ch'a l'aiva garantio un longo
periodo de tranquillitæ interna, a fu avenâ da de rivalitæ, ch'ean a prœuvo a
spaccâ e mæxime doe famigge detentrixe do poei; a-o rammo doian, do quæ l'ea
cappo Oberto, s'opose proppio o Branca D. co-o figgio Bernabè. A nœuva
scituaçion che s'ea creao pe a Sardegna, a spinzette o Branca D. a premme perchè
foise legittimao i so possesci inte l'izoa.

De fæto, so moæ Preçioza, morta into fratempo, a l'ea a figgia naturâ do zuxe de
Tore, fæto ch'o l'aviæ posciúo creâ de serie difficorttæ a-o Branca D.;
aprofitando de l'attezamento ostî de Bonifaçio VIII a-a ghibeliña Zena, o
l'ótègne da-o pappa una deciaraçion inta quæ se confermava che o defonto zuxe
Marian o l'aiva provisto a legittimâ, con drito de succescion, a figgia, nasciua
ex incestuoso consorcio (18 dex. 1299). L'aliança co-o pappa a fu, però, de
breve duâ: l'anno doppo, accuzao d'avei mandao una flotta in Seçillia pe agiuttâ
Federigo III, o Branca D. o fu scominigao co-a so famiggia.

Dapœuscia, pù continuando a ócupâse do so stato sardo (o 21 dex. 1303 o l'ea a
Castelzeneize, dove o presentò a-o vescovo de Boza o nœuvo priô da gexa de
Castelsardo), o s'impegnò attivamente pe allargâ i so dominni riviaschi. O 20
luggio 1303 Aoria, figgia de Rainê di segnoî de Lerma, a l'acconsentì a-a vendia
fæta da-o poæ a-o Branca D. da so quota in sce-o castello; di âtri consegnoî do
lœugo s'accordon con lê pe cedighe e proppie quote, pagæ 2.000 lie zenoiñe;
ocupao o castello, ch'o s'azonzette a l'âtro centro montan controllao da-o
Branca D., Sascello (passao a lê da-i Alerameghi), o Branca D. o l'agiuttò o
figgio Bernabè a formâse una so scignoria a Moâ (30 dex. 1303). L'anno doppo
Tomaxo Maaspiña o s'impegnò a dâ una so figgia, Zabella, in spoza a un di figgi
de Bernabè, vendendoghe meitæ de Moâ (21 março). Tuttavia, o Branca D. o prefei
continuâ a resezze a Zena ciutosto che inti so castelli monten. Into 1305, morto
into frattempo Tomaxo Maaspiña, o providde a anullâ a promissa de noççe fæta
l'anno avanti e o stabilì o matrimonio tra Brancalion, figgio emançipao de
Bernabè, e Izotta, sœu de Izabella e de Isnardo Maaspiña; in cangio da dœutta, o
Branca D. e Bernabè cedettan a-a cobbia e so quote in sce-o castello de Moâ (17
de dexembre).

A potença economica e politica da lê razonta a dove' fâ sci che a Bernabè
s'aliese Opexin Spiñoa, decizo a impadronise do poei in çitæ. Questo o
l'aprofitò di remesci scciuppæ tra a popolaçion pe fâse eleze, insemme con
Bernabè, capitannio do Comun (7 genn. 1306); Bernabè, do quæ s'è soventi
sottolinniao o rollo subalterno rispetto a-o Spiñoa, o dovette continuâ a obedî
a-o poæ, veo padron da çitæ insemme con Obexin. Int'o mæximo anno, into quaddro
de l'intensa attivitæ diplomatega tesciua da-a corte aragoneize, a Zena feççe
tappa Vanni Gattarelli (un guerfo pizan missose a-o serviççio de re Giaccomo) co
l'incarego de atastâ l'attezamento di doi Doia. Benché foise intençion de
l'ambasciao de procede con caotella (se conosceiva e scimpatie do Spiñoa pe i
Angiò), o Branca D. e so figgio vossan dâ carattere pubbrico a-a trattativa e
s'impegnon a appoggiâ o re d'Aragon inta conquista da Sardegna, in cangio do
riconoscimento di so possesci (ch'ean disposti a infœüdâ a-a Coroña) e do
castello de Montaguo; e trattative, in fonçion antipizaña, fun incoraggiæ da-o
re (lettia do 10 zen. 1307).

Quest'aliança a se rafreidò pe a deciza opoxiçion aragoneize a-o paventao
progetto de matrimonio tra un figgio de Bernabè e Zana, a zoena e sfortunâ erede
do Zuxægo de Gallua. Tâ propoxito, se attuao, o l'aviæ posto e baze pe una
potente segnoiia into Lœugodoo e inta Gallua controlâ da-i Doia e tâ da opoñise
a una eventuâ conquista aragoneize; da chì a netta opoxiçion de Giacomo, ch'o se
dœuviò pe fâ fallî e trattative. A queste difficortæ s'azonzette pe o Branca D.
a çernia de campo fæta da Obexin Spiñoa in favô de Carlo II d'Angiò, co-o quæ fu
firmao un accordio, mentre Bernabè o l'ea assente da-a çitæ (6 nov. 1307). Pe
contrabançâ o peizo che o Spiñoa l'ea a prœuvo a pigiâ, o Branca D. o se
decidette a repigiâ i contatti con Giacomo II. Into 1308 zonse a Zena
l'armiraggio aragoneize Bernat de Sarriá, pe incontrâse coi doi Doia. O so
attezamento (segondo un informatô do re, Crestian Spiñoa) o l'ea ambigo:
finzendo fedeltæ a Giacomo, quelli amiavan a perde tempo pe mantegnî i so
possesci sardi. Tuttavia, a scituaçion politica segge in çittæ segge inte l'izoa
a l'ea tâ da spinze i doi a un accordio co-o re; se, de fæto, e trattative tra o
Sarriá e o governo zeneize no ebban successo pe a freideçça dimostrâ da-o
Spiñoa, se zonse ben fîto a-a firma de un accordio coi doi Doia. L'11 zugno 1308
liatri se impegnon a agiuttâ a Coroña aragoneize inta conquista da Sardegna con
trexento cavagei, a so speize inti opiaçioin militæ into Lœugodoo; se diciaron,
però, indisponibili pe 'n'eventuâ conquista de Sassai, finché a çittæ a foise
arestaa in man zeneize; in cangio, domandon a conferma di so possesci,
sottomettendoi a-a Coroña aragoneize comme fœüdi de diritto catalan, e a cescion
di castelli de Montaguo e Goçean. Tâ accordio o fu ribadio inte 'n colloquio tra
i Doia e un'âtra ambasciaja aragoneize, zonta a Zena a-a fin d'agosto, co
l'incarego de rinsódâ l'alliança, ofrindo appoggio a-o progetto matrimoniâ con
Zana (zœumoæ privâ d'ogni effettivo controllo inta Galua da-o Comun pizan). O 21
de settembre Giacomo II o confermò a-o procuao di Doia, Beneito da Lerxo, i
accordi stipulæ co-o Sarriá; o 16 d'ottobre o testo o fu ratificao
definitivamente da-i Doia ascì. Questo, tuttavia, o perdette a so efficaxa pe a
sfavoeive evoluçion di avegnimenti zeneixi.

O 28 nov. 1309, tramite o figgio, o Branca D. o l'acatò da Manfredo de Saluçço
un quarto di castelli de Moaçan e Faigian inta dioçexi d'Arba. Sconfito o Spiñoa
o 10 zugno 1310, o Branca D. o poe' fâ ritorno in çittæ, dove o devègne arbitro
de fæto da scituaçion politica. Da Zena (15 luggio) o scrisse torna a-o re
d'Aragoña pe solleçitalo a intervegnî in Sardegna. Quande Arigo VII o l'intrò a
Zena o 21 ott. 1311, o ghe fu accugeito trionfalmente da-i Doia, fedeli seguaxi
de l'Impeo. Into so soggiorno in çittæ, l'è probabile che ghe sæ stæto di
colloqui tra Arrigo e o Branca D., aventi pe oggetto a Sardegna.

Inti anni seguenti o Branca D. o continuò a resezze a Zena, nonostante o
cangiamento de regimme avvegnúo into 1313 a prœuvo a-a concruxon do governo do
vicaio impeiâ Ugoçon da Faxœua; da-o so palaççio in ciaçça S. Mattê o dirizette
i affæ da so segnoia, zonta a de noteive proporçioin: a-i territoi sardi se
gh'univa, de fæto, numeroxi castelli a monte da Rivea de Ponente (Sascello,
Lerma, Cugen, Taggiœu, Moâ, Miœuia) e inte quella de Levante (Lerxe e Pertuzola,
vexin a-a Spezza). Otr'a ço, o continuò a allargâ i sœu possedimenti immobiliæ
in çitæ, a cuâ i traffeghi commerciæ e a mette a fruto e so ville (o 2 arv. 1315
o concesse a un manente inta localitæ sarda de Tæranœuva una superfiçie de
terren, ch'a poese êse laoâ da træ poæa de bœu, segondo e consuetudine de
l'izoa).

Into 1315 o l'ebbe di nœuvi colloqui con di emissai aragoneixi, un di quæ o
riçevette da lê un imprestito in fiorin d'óo; l'anno seguente, da-a so villa de
Cornigen, o s'oppose a-o tentativo di Spiñoa de assalî Zena da-a Ponçeivia. O 27
zen. 1317 o concesse a Manfredo do Carretto procua perché o vendesse a Manfredo
de Saluçço e quote in sci-i castelli de Moaçan e Faigian acatæ in precedença.
Into setembre do mæximo anno, tornao a-o poei in çittæ i guerfi, o Branca D. o
fu costreito a-a fuga da Zena, dond'o no feççe ciu ritorno. Into zenâ de l'anno
seguente o l'ea a Lerxi pe çercâ de alliâse con Piza, portando agiutto a-i
ghibellin exuli, ch'aveivan occupao Saña. Quest'alliança, tuttavia, a no se
concretizò pe e diverzençe di interesci che doveivan existe tra e doe parte in
sci-a Sardegna. I ghibellin exiliæ elezen so cappo Steva Visconte, ch'o
l'attaccò Zena, ma o fu costreito a arrestase into borgo de Pre; chì, o nominò o
Branca D., assente, so procuao pe recuperâ l'importante centro strategico de
Bonifaçio in Corsega, finançiandone a campagna militâ (17 ott. 1320). O Branca
D., benché assæ vegio, o s'asbriò anco-ina votta inta lotta; l'anno seguente, o
l'ariescì a occupâ o castello co-a tollerança di so abitanti, che ghe viddan
l'ócaxon pe ótegnî di sostançioxi vantaggi. De fæto, l'11 frev. 1321 o Branca D.
o concesse a-o borgo di nœuvi statuti. O l'improfittò da situaçion pe occupâse
di so possesci sardi, da-i quæ o doveiva mancâ da benben di anni. Passao a
Castelsardo, o travagiò pe apaxentâ un çerto macontento ch'ea stæto alimentao,
inta a so assença, da-a cattiva amministraçion di so rapprezentanti: un de
quelli, præve Nicolin, priô de Castelsardo, o l'ea stæto amaççao da di elementi
locæ, che o Branca D. o graçiò o 10 março 1321 trovandose ancon a Bonifaçio.
Into mazzo o se recò a Casteldoia, dove, foscia pe legittimâ una scituaçion za
existente de fæto, o creò un embrion de libeo Comun e o çercò d'incentivâ a
produçion agricola.

Za into março 1321 a çittæ toscaña a fu costreita a intaoâ de trattative con lê,
pe ótegnî sciu rescatto a libiaçion di prexonê che o Branca D. o l'aiva cattuao
a-o largo da Corsega. L'anno seguente Piza a l'armò træ galee, che fun affidæ a
Gherardo Buzzacarin; o bruxò o castello de Cinarca e o n'ocupò un âtro
appartegninte a-o Doia. Tuttavia, Alaon Doia, vicaio de Corsega pro extrinsecis,
o pigiò in ostaggio i mercanti pizen presenti inte l'izoa e o l'obrigò
l'armiraggio a restituî o castello (settembre 1322). Sbarcao a flotta aragoneize
in Sardegna e postase into luggio do 1323 a l'assedio de Villa Iglesias, o
Branca D., ch'o l'aiva seguio o corso di avvegnimenti da Arghê, o s'aspresciò
co-o figgio a prestâ omaggio a l'infante Arfonso. Tuttavia, quande a rescistença
pizaña a fu cegâ, i Doia dovettan amiâ con preoccupaçion a-o nœuvo scenaio che
s'ea creao inte l'izoa: e larghe concescioin fæte a-i baroin aragoneixi, a
poxiçion de prestiggio razonta da-o zuxe de Arboia, l'alliança tra a Coroña e o
Comun de Sassai, ean tutti fatoî peigoxi pe a sorvevivença de un stato dorian
aotonnomo. A famiggia a çercò de ócupâ Sassai, ma sença exito (settembre 1324);
Feipo de Saluçço, nominao governao da l'infante Arfonso, a-o momento da partença
de quest'urtimo da l'izoa, o l'arvì una inchiesta in sce doi membri da famiggia
Doia, Branca e so fræ Vinçeguæra, accuzæ de rebellion.

L'identificaçion do Branca Doia aoa mençunao co-o Branca D. a l'è dubbia, dæto
che pe quest'urtimo nisciun documento parla de un fræ de nomme Vençeguæra; l'è
probabile, alloa, che, inta confuxon onomastega da famiggia, o rebello o segge
un âtro personaggio. I ciu aotoeivi esponenti di Doia intervègnan pe intercede a
favô di doi conzonti, ma l'inchiesta, pe orde do re, a vègne continuâ da-o
successô de Feipo, Berenguer Carroç, che in Sassai o n'ordinò a decapitaçion. O
17 março 1325 o Comun sardo o condannò un Branca de Nurra a l'exilio perpetto,
confiscandone i ben e proibindo i matrimonni co-i so figgi. Tuttavia, inte 'na
lettia precedente, scrita da Saña (7 zenâ), Paolo Montado, assessô do governatô,
o l'anonçiò l'avvegnua decapitaçion di doi fræ.



https://lij.wikipedia.org/wiki/Bonezaire

Bonesaire capitâ de l'Argentinn-a, o nomme ofiçiâ o l'é Ciudad Autónoma de
Buenos Aires, oppûre Capital Federal, e o sêu abitante "porteño".

Insemme a-a sêu àrea metropolitann-a (Gran Buenos Aires) a l'è a segônda çittæ
d'o Sûdamerica e ûn d'i ciû importanti çentri ûrben d'o môndo.

Insce 'n teren ciatto de 19.4 km da N a S, e de 17.9 km da E a W, inta riva
drita do Río de la Plata ("sciûmme de l'argento"), a gh'ha 'na sûperficie de 208
km2. A l'è divisa in 48 quartê (barrios), e a gh'ha 'na popolassiôn ûrbann-a de
2.776.138 abitanti (2001), con 12.046.799 abitanti int'a periferia (2001).

A çittæ a no fa parte da provinsa de Bonesàire, a l'è indipendente comme Çittæ
Autònoma. O confin tra a çittæ capitâle e a provinsa de Bonesàire o l'è marcòu
da l'Avenida General Paz ('n autostradda c'a fa da çircônvallassiôn a-a çittæ) e
da-o Riachuelo.

'Sta çittæ a l'è ascì o çentro coltûrâle ciû importante de l'Argentinn-a e ûn
d'i ciû attivi de l'America Latinn-a, rappresentòu int'a grande quantitæ de
mûsei, tiatri, bibliôteche e ûniverscitæ. A l'è stæta deciarä da l'UNESCO "Çittæ
d'o design" into 2005.

O tango o l'è nasciuo a Bonesàire. Chì o l'attrêuva e sêu reixe, int'a mescciûa
d'e gente che abitâvan int'a çittæ insce a fin de l'800 e o prinsippio d'o '900.

O settô economico ciû svilûppòu o l'è quello d'i servissi, e o segôndo quello da
manifattua. Bonesàire a l'è a capitâle politica ma anche economica de
l'Argentinn-a.

A l'è servia da l' Aeropuerto Internacional Ministro Pistarini (xêui
internassionæ), a 35 km d'a çittæ, a Ezeiza; e da l' Aeroparque Jorge Newbery
(xêui drento l'Argentinn-a e l'Uruguay), c'o s'attrêuva in çittæ da-a rente a-a
stradda c'a va pe a riva do Río de la Plata.

A g'ha l'ûnica Metropolitann-a do Pàize (subterráneo oppû solo subte) , a primma
do Sûdamerica, ch'a côllega o çentro con molti quartê.

A l'è stæta fôndä 'na primma votta da o spagnòllo Pedro de Mendoza o 2 frevâ d'o
1536 co-o nomme de Ciudad del Espíritu Santo y Puerto de Santa María del Buen
Ayre ("Çittæ d'o Spìrrito Santo e Pòrto de Santa Maria d'a Bônn-a Äja"). Dopo a
destrûssiôn d'o pòsto, a segônda e definitiva fondassiôn a l'è stæta fæta da
Juan de Garay into 1580 co-o nomme de Ciudad de la Santísima Trinidad y Puerto
de Nuestra Señora de los Bonesàire ("Çittæ d'a Santìscima Trinitæ e Pòrto de
Nôstra Scignöa d'a Bônn-a Äja"). A l'occûpâva 2.3 km2 e gh'avéiva 63 abitanti.

Into 1810 a l'è stæta o pòsto dove a gente d'o Río de la Plata a l'ha fæto o sêu
primmo governo patriòttico, antiçipando a futûra indipendensa c'a sajéiva into
1816 a San Miguel de Tucumán.

A fin d'o sèccôlo o vedde anche o svilûppo d'o pôrto de Bonesàire, co-o
megiôamento de installassioîn portuâli e ferrôviaie. Côscì vegne fôrmòu o quartê
de La Boca, abitòu pe a maggioransa da mainæ zeneixi emigræ, c'han influensòu a
parlâ popolâre d'a çittæ, l'architettûa d'o quartê e anche o Football argentin,
c'o g'ha 'na squaddra ciammä Boca Juniors, c'a g'ha scrito inscia sêu maggetta o
nomiagio "Xeneizes" (deformassion de "Zeneixi").



https://lij.wikipedia.org/wiki/Bibbia

Bibbia o complesso de scritue sacre de l'ebraismo e do crestianeximo (da-o lat.
tardo Biblia, gr. τὰ βιβλία «i libbri»).

Inte comunioin e confescioin religiose che riconoscian o carattere sacro da
Bibbia, so ‘aotô’ o l'è ritegnúo Dê mæximo, ch'o l'ha parlao a-i ommi attraverso
di scritoî da lê inspiæ, in moddi despægiamente inteixi. Ma, comme no in tutte e
confescioin che accœuggian a Bibbia questa a l'è consciderâ unica fonte de
conoscença da rivelaçion, coscì no tutti i libbri che a compoñan son da tutte
ritegnui inspiæ e incruxi into canone. A primma, e ciu noteive, differença a tâ
propoxito a l'è quella ch'a separa l’ebraismo da-o crestianeximo e ch'a dà lœugo
a-a distinçion di doi ‘Testamenti’, l’Antigo (ò Vegio) e o Nœuvo. I Ebrei, a-i
quæ remonta o nomme Testamento, chi alludde prinçipalmente a-a ‘Alliança’ (ebr.
bërĭt, reizo co-o gr. διαϑήκη «dispoxiçion») tra Dê e o poppolo d’Israele, de
fæto açettan escluxivamente o primmo; i crestien azonzan a ‘Nœuva Alliança’, a
Rivelaçion definitiva, escatologica de Dê in Gexo de Nazaret, o Mescía redentô
attraverso a morte in croxe e a resurreçion, o «mediatô da nœuva dispoxiçion»
(Ebrei 9, 15-17).

In teologia, a streita aderença a-a Bibbia a l'è nota comme biblicismo, termine
dœuviao inti ambienti luteren pe dexignâ a tendença di teologhi (J.T. Beck, J.A.
Bengel, R.B. Kübel, F.C. Oetinger ecc.) che, concepindo a Bibbia comme una
rivelaçion scistematica e compia de l'economia diviña, ançi comme lê mæxima un
scistema de ‘filozofia sacra’, l'interpreton in senso realistego (‘realismo
biblico’) ò lettiâ, specce relativamente a l'escatologia.

Manco l’intrego Antigo Testamento (quæ o l'è inte Bibbie cattoliche) o l'è
açetao da-i ebrei e da çerte confescioin crestiañe. Presso i primmi o l'è
despægio l’orde di libbri ascì, distinti inte træ classe: a) a Lezze (Tōrāh) ò,
con termine grego, o Pentateuco, ossæ i çinque libbri de Mosè: Genexi, Ezodo,
Levitico, Numeri, Deuteronomio; b) i Profeti (Nĕbī’īm), suddivixi in Profeti
anterioî (Gioxuè, Zuxi, Samuælo, Re) e posterioî (Izaia, Geremia, Ezechiele) e
dozze Profeti menoî inte 'n libbro solo; c) Scriti, s’intende ‘sacri’ (Kĕtūbīm
ò, con termine grego, Agiografi), relativamente a-i quæ e discuscioin tra i
lezisti-teologhi palestineixi duòn fin a-o coscì díto scinnodo de Iamnia (90
d.C.), quande in base a-o doggio prinçippio che se poese consciderâ inspiæ solo
che i libbri scriti in ebraico, e comunque no posterioî a Esdra (con chi
l’ispiaçion a saiæ vegnua a cessâ), vègne accugeito comme canonnego: Sarmi,
Proverbi, Giobbe (libbri poetichi); Cantego di Canteghi, Rut, Lamentaçioin,
Qōhelet (Ecclexiaste), Ester (gruppo di ‘çinque rolli’, lezui ciaschedun inte
scinagoghe in çerte ricorençe); Daniele (profeçia); Esdra-Neemia e Cronache
(stoia). In tutto, dunque, 24 libbri, mentre di âtri, unindo Rut con Zuxi, e
Lamentaçioin con Geremia, ne conton 22 (tanti quante e lettie de l'arfabeto
ebraico) e di âtri ancon dividendo in doi Samuælo, Re, Cronache, Esdra-Neemia, e
Geremia-Lamentaçioin arrivon a 27 (e 22 lettie ciu e 5 forme ‘finæ’).

A verscion ‘di Settanta’, ò senciamente ‘a Settanta’ ò ascì ‘a LXX’, a l'uzo di
ebrei de lengua grega, a l'ammisse però di âtri libbri ascì, sicché da-o cannone
palestineize se distingue o ciu largo canone lusciandrin. Tâ verscion a fu adotâ
da-o crestianeximo, sciben che inte controversie co-i giudei i apologisti
crestien s'astegnissan da-o çitâ di libbri a-i quæ quelli no attribuivan
aotoritæ e sciben tanti (Meliton de Sardi, sec. 2°; Origene, sec. 3°; s.
Atanaxio e di âtri, sorvetutto s. Giœumo, into sec. 4°) se attegnissan a-o
canone ebraico. Prevarse tuttavia o criteio de s. Aostin e do pappa Innoxenço I
de riconosce comme inspiæ i libbri ‘discusci’ ascì, che da Scisto da Siena (sec.
16°) in ça son dîti da-i catollichi deuterocanoneghi. Inta Riforma protestante,
Carlostadio o i respinse e Lutê o i pose a-a fin de l'Antigo Testamento, comme
‘apocrifi’ (onde o despægio scignificao do termine presso i protestanti, che pe
i apocrifi escruxi da-o canone cattolico ascì dœuvian o termine
"psœüdoepigrafi"). Fin da-o sec. 17°, ma ciu constantemente da-o 1827, apprœuvo
a l’exempio da Societæ Biblica Britannega, i apocrifi son escluxi da-e Bibbie di
riformæ e, pe influsso de questi, da quella da Gexa grega. Ma inte queste Bibbie
ascì l’orde di libbri o l'è (sarvo i omiscioin) o mæximo ch'o vègne fissao pe a
Gexa catollica, insemme co-o cannone, da-i Concili ecumeneghi de Firençe do 1441
e de Trento do 1546 e o l'è o seguente (i deuterocanoneghi se contrassegnan
co-un asterisco): a) Genexi, Ezodo, Levitico, Numeri, Deuteronomio; b) Gioxuè,
Zuxi, Rut, I e II Samuælo (ò I e II Re, ò di Regni), I e II Re (ò III e IV Re, ò
di Regni), I e II Cronache (ò Paralipomeni), I e II Esdra (ο Esdra e Neemia),
*Tobia, Giuditta, Ester, *I e *II Maccabê; c) Giobbe, Sarmi, proverbi, Qōhelet,
Cantego di Canteghi, *Sapiença, *Siraçide (ò Ecclexiastego); d) Izaia, Geremia,
Lamentaçioin, Baruc (co-a Lettia de Geremia, comme cap. 6 inte Bibbie latiñe,
comme libbro a parte, precedente Baruc, in quelle greghe), Ezechiele, Daniele
(co-o Cantego di trei fantin, *Suzanna, Bel e o dragon, inte Bibbie latiñe),
Osea, Gioele, Amos, Abdia, Giona, Michea, Nahum, Abacuc, Sonnia, Aggeo, Zaccaia,
Malachía. E partiçioin se rifeiscian a-a moderna distinçion tra Pentateuco,
libbri storichi, libbri sapiençiæ e libbri profetichi, fæta in base a-o
contegnúo e solo a l'ingrosso corespondente a-o carattere letiaio, pe o quæ se
poñe a parte i libbri poetichi (prez., i Sarmi): Giobbe o g'ha de fæto de parte
in proza, mentre abbonda i pasci poetichi inti profeti, ni manca de poexie inti
âtri ascì. Otr'a ço, se l’Antigo Testamento comprende quante n'è stæto conservao
da lettiatua ebraica antiga, questa a l'ea de seguo ben ciu vasta, ma a çernia a
fu determinâ da di critei religioxi, no lettiai.

I tittoli di scingoli libbri derivan da-a tradiçion de bibbie greghe e latiñe:
in ebraico ciascun libbro o l'è descignao da-e paole co-e quæ o comença (prez.,
bĕrē’shīt «in prinçipio»: a Genexi, e coscì via).

O testo ebraico, co-e poche parte in aramaico (Daniele 2, 4-7, 8; Esdra 4, 8-6,
18; 7, 12-26; Geremia 10, 11), o n'è zonto (tranne o Papio Nash, co-i Dexe
comandamenti e Deuteronomio 5, 6-21 e 6, 4-5, datao in genere into sec. 2° a.C.,
e i rolli, con varri testi, do Mâ Morto, de dæta discussa tra o sec. 1° a.C. e o
2° d.C.) in nomioxiscimi manoscriti (çirca 800 inta colleçion ciu nomioza,
quella Derossiaña – da G.B. De Rosci – da biblioteca Palatiña de Parma), nisciun
di quæ anteriô a-o sec. 9° d.C. (o ciu antigo con dæta, «codiçe babilonego di
profeti», a San Peoburgo, o l'è do 916), perché e copie consonte de scinagoghe
vegnivan subito sostituie. Questi presentan una sorprendente uniformitæ, dovua a
l'œuvia de minuçioza fissaçion de tutte e particolaritæ do testo pe asseguane a
retta prononçia inta lettua scinagogâ, compia da-o sec. 5° a-o 10° d.C. da-i
masoreti, e primma de lô da-i talmudisti e da-i tannaiti, tra i quæ emerze
‛Aqībā. O confronto co-e verscioin greghe fæte da di ebrei in concorença co-a
LXX (Aquila, Teodoçion, Scimmaco, sec. 2° d.C.), co-e verscioin aramaiche, ò
targūmīm, e co-i testi biblichi do Mâ Morto a l'asegua de l'existença, za verso
o sec. 2° d.C. (e foscia sciña un secolo ò doi primma), de un testo assæ
scimmile a quello mazoetico.

A primma ediçion a stampa da Bibbia ebraica intrega (doppo i ediçioin di
scingoli libbri, da-o 1477 in ça) a fu pubbricâ a Soncin, o 23 de frevâ do 1488.
Ne seguì di âtre, tra e quæ quella do D. Bomberg ch'a dette a primma Bibbia
rabinnega (testo, mazora e commenti), a cua do Feliçe da Prao (1516-17), e
quella curâ da Y. ben Ḥayyīm (1525-26), base de succescive scin a quelle
critiche de C.D. Ginsburg (Londra, 1908-26) e R. Kittel (1906; 7a e. a cua de P.
Kahle, A. Alt, O. Eissfeldt, Stoccarda, 1951). A Biblia Hebraica do R. Kittel
(BHK) a l'è stæta sostituia da-a Biblia Hebraica Stuttgartensia (BHS), terminâ
into 1977 e curâ da K. Elliger e W. Rudolph, ascistii da un gruppo de qualificæ
studioxi: a-a base de l'ediçion sta, comme pe a BHK, o cod. Petropolitanus do
1008.

E lettie de San Paolo, ch'o raccomandava a-i destinatai de comunicâ a di âtre
gexe e che ean lezue inte riunioin pubbriche, fun ben fîto arecugeite in
colleçion e za a II Pê a e paragoña a-e «âtre Scritue»; i quattro Evangei ean de
seguo za riconosciui verso a meitæ do 2° secolo, quande Taçian o vosse fondili
inte 'n solo conto (Diatessàron, διὰ τεσσάρων «tra quattro») e i Paddri ciu
antighi çittan di âtri scriti. Verso a fin do sec. 2° o frammento dîto Canone
muratorian (da-o nomme do scrovitô, L.A. Muratori), mutilo a-o prinçippio e a-a
fin, o l'enumera con Mattê, Marco, Lucco, Zane e 13 lettie de s. Paolo (escluza
dunque Ebrei) Giudda ascì, I e II Zane, l’Apocalisse; ma l’incruxon di scriti
comme Sapiença, Apocalisse de Pê, Pastô de Erma (i doi urtimi apoccrifi), a
l'indica che a-a fin son posti di libbri discusci. «Antilegomen» areston,
segondo Zœuggio de Cezarea, II Pê, II e III Zane, Giacomo, Giudda e,
sorvettutto, in Occidente Ebrei e in Oriente l’Apocalisse, che, nonostante a
foise incruza inti cannoni (completi, de 27 libbri) de s. Atanaxio e s.
Epifanio, a fu accugeita, co-e «quattro lettie menoî» (II Pê, II e III Zane,
Giudda) a Antiochia soltanto verso a meitæ do sec. 5° e inta verscion sciriaca
into 508 (respinte però da-i nestorien). O canone completo, za affermaose in
Occidente verso a fin do sec. 4°, se pœu consciderâ pertanto definitivamente
serrao a l'epoca de Giustinian e o l'arestò da pœu sempre tâ (nonostante
l’avverscion de Lutê pe Giacomo). Questo comprende: a) i Evangei: Mattê, Marco,
Lucco, Zane e i Atti di Apostoi; b) lettie de s. Paolo A-i Romoen, I e II, A-i
Corinçi, A-i Gallati, A-i Efexin, A-i Filippeixi, A-i Colosseixi, I e II A-i
Tessaloniçeixi, I e II A Timoteo, A Tito, A Filemon, e A-i Ebrei; c) epistole:
de Giaccomo, I e II de Pê, I, II e III de Zane, de Giudda; d) Apocalisse.

Do Nœuvo Testamento s'ha de miggiæa de codexi, con nomioxiscime variante. Se
scrœuve ogni anno di nœuvi codexi, dementre ch'a vegne riconosciua ogni tanto
l’appartenença di frammenti existenti in despægie biblioteche a un mæximo
codexo. Perçò e statisteghe di manoscriti varian rapidamente. O frammento ciu
antigo de codiçe o l'è o papî Rylands, ch'o conten Zane 18, 31b-33a e in sce-o
retro 37b-38a. Pochi codiçi contegnan l’intrego Nœuvo Testamento (talun a LXX
ascì e quarche apocrifo). Tra i codexi se distingoe quelli in scritua onciâ,
indicæ co-e lettie maiuscole de l'arfabeto latin (tradiçionæ; e távotta ripetue)
e grego, in quarche caxo ebraico, e con numeri arabichi precedui da-o zero; tra
questi s'ha da aregordâ o scinaitico (4°-5° sec. d.C., trovao into monestê de S.
Cattæña do Scinai), o B (Vatican do sec. 4°), o C (Palinsesto de Efrem da-o
testo sorvescrito, sec. 5°, a Parigi, onde o fu portao da Cattæña de’ Meghi), o
D e o D2 (Codex Bezae e Codex claromontanus, ambidoî scoverti da Tedoo de Beza,
sec. 6°), l’E (codiçe de Baxilea, di Vangeli, sec. 8°), l’E2 di Atti (sec. 6°,
dîto codex Laudianus perché donao da l'arçivesco anglican Laod a l'universcitæ
de Oxford into 1636), l’F2 (codex augiensis, de s. Paolo, sec. 9°, a Cambridge),
o G3 (codex boerneianus, de s. Paolo, sec. 9°, a Dresda), l’H di Vangeli (sec.
9°, a Amburgo), l’H di Atti (sec. 9°, a Modena), l’I (cod. Freer II, da-o nomme
do colleçionista ch'o l'accattò; de s. Paolo, probabilmente sec. 7°, a
Washington), l’L di Vangeli (codex regius, sec. 8°, a Parigi), l’L di Atti (sec.
9°, a Romma, Bibl. Angelica), o Q di Vangeli (Lucco-Zane, sec. 5°, a
Wolfenbüttel), o Q de l'Apocalisse (sec. 8°, Vatican), o T (codex borgianus,
grego-copto, frammentaio, de Lucco e Zane, sec. 5°, Biblioteca Vaticaña), l’U
(di Vangeli, sec. 9°-10°, a Veneçia), o W (codixe Freer I ò Washingtonianus, di
Vangeli, sec. 4°-5°), o Δ (codex sangallensis, di Vangeli, con verscion latiña
interlinniâ, sec. 9°; in origine, parte do mæximo manoscrito de G3), o Θ (codixe
de Koridethi, di Vangeli, sec. 9°, a Tiflis), o Λ (codex Tischendorfianus, de
Lucco e Zane, a Oxford; in origine, parte do mæximo manoscrito do minuscolo 566,
de San Peoburgo). Gruppo caratteristico l'è quello di codexi porpurei, con
lettie d’óo ò d’argento in sce fondo de porpoa: N (codex purpureus
Petropolitanus, di Vangeli, sec. 6°; frammentaio, a San Peoburgo, con di fœuggi
a Patmos, Vatican, British Museum, Vienna, Zena), O (codex Sinopensis, frammento
de Mattê, sec. 6°, a Parigi), Σ (codex purpureus rossanensis, de Mattê e Marco,
sec. 4°, a Rossan in Calabria, çellebre pe e belliscime miniatue), Φ (de Mattê e
Marco, sec. 6°, a Berat). Co-i manoscriti servan a-a ricostruçion do testo e da
so stoia, permettendo una localizzaçion geografica e cronologica, i antighe
verscioin, indirette ascì, e çitaçioin di Paddri da Gexa, compreize quelle
transmisse inte ‘cadeñe’, i testi liturgichi. Ço pœu dâ una idea da complescitæ
do compito, a-o quæ s'ha dedicao i ciu inscigni teologhi e filolloghi (da L.
Valla e da Emo a J. Mill, R. Bentley, J.J. Wettstein, J.A. Bengel, J.J.
Griesbach, C.Lachmann ecc.), contribuindo a elaborâ e raffinâ o metodo generâ de
l'ediçion critica. Tuttavia a stoia antiga do testo grego do Nœuvo Testamento
l'è ben lonxi da l'êse asccèia. Zova però notâ che e nomiose variante se
rifeiscian a una porçion relativamente infiniteximâ do testo e no g'han un
carattere sostançiâ, comme dimostra i apparati di ediçioin ciu quotæ, prez.,
quelle de E. Nestle, K. Aland (27a ed. revista, 1999) e de A. Merk (11a ed.,
1991) e The Greek New Testament (4a ed., Stoccarda 1993).



https://lij.wikipedia.org/wiki/Bestie_de_Marina_(Ventemigliusu)

Baléna: balaenopterus phisalus Cavudöiu: physeter catodon Carderùn: ziphius
cavirostris Derfin: delphinus delphis

Sardena: sardina pilchardus Putìne: zoeni de atherina marmorata e clupea
sprattus Gianchéti: a nascion i piccin da sardina pilchardus Làcia: alosa fallax
nilotica Saraca: sardinella aurita Anciùa: engraulis encrasicholus Cugömaru:
maurolicus muelleri Anghìla: anguilla anguilla Grungu: conger conger Murena:
muraena helena Gagliùn: echelus myrus Biscia de ma': ophisurus serpens
Ciaciardèla: scomberesox saurus Agùn: belone belone Pesciu vüravù: cypselurus
rondeleti Surgelina: gadus capelanus Putassùn: gadus poutassou Nasèlu:
merluccius merluccius Mustèlura gianca: phycis blennioies Mustèlura de scœgliu:
phycis phycis Caciüciu: onos tricirratus Sculàru: molva elongata Sciburèlu:
zoeni de molva elongata Trunbéta de fundu: macroramphosus scolopax Trunbéta :
nerophis ophidion e syngnathus acus Cavalu marìn: hippocampus Pesciu ratu:
macrourus sclerorhyncus Pesciu lama: trachypterus trachypterus e lepidopus
caudatus Pesciu San Pe': zeus faber Cönaru: atherina hepsetus Cabassùn: atherina
boyeri Lüpa: mugil cephalus Müzaru testùn: mugil capito Müzaru taca d'òuru:
mugil auratus Müzaru dourìn: mugil saliens Müzaru lerfàn: mugil chelo Luvàssu:
dicentrarchus labrax Lüjèrna de scögliu: epinephelus guaza Lüjèrna du fundu:
polyprion americanum Bulàiju: serranellus cabrilla Bulàiju d'a taca:
paracentropristis hepatus Barchéta: serranellus scriba Castagnöra russa: anthias
anthias Sàragu cua négra: sargus sargus Sàragu testa négra: sargus vulgaris
Sberru: sargus annularis Murru punsüu: puntazzo puntazzo Tanüa: spondyliosoma
cantharus Déntiju: dentex dentex Uràda: sparus auratus Pàgaru testùn: pagrus
pagrus Besügu: (var.:Pàgaru besügu) pagellus centrodontus Pàgaru bufa: pagellus
erythrinus Mùrmura: pagellus mormyrus Bugaruvéla: pagellus bogaraveo Pànciu:
pagellus acarne Üglià: oblada melanura Sarpa: box salpa Buga: box boops Mènura:
maena maena Ciòcula: mascio da maena maena Zerru: spicara vulgaris Treglia de
scögliu: (var.:Treglia veràija) mullus surmultus Treglia de fangu: (var.:Treglia
barbina) mullus barbatus Figaru: sciaena aquila Unbrina: sciaena cirrhosa Crou
de ciaza: corvina nigra Suràlu: trachurus trachurus Leciùn: trachynotus glaucus
Lecia: lichia amia Lecia du fundu: seriola dumerilii Limùn: pomatomus saltator
Rundanìn: brama raji Cavegliéira: capola rubescens Castagnöra: chromis chromis
Mèrlu: labrus merula Turlu: labrus turdus Ruché: labrus mixtus Çesara: labrus
berggylta Ziguréla: coris giofredi Aragna: trachinus draco Aragna de fundu:
trachinus araneus Aragnun: trachinus vipera Pesciu preve: uranoscopus scaber

Dugubàn: Homarus gammarus Aragusta: Palinurus elephas Scàmpu: Nephrops
norvegicus Çigàřa: Scyllarus arctus Prüxa de Ma': Talitrus saltator Grita de
scögliu: Pachygrapsus marmoratus Grita peřusa: Pilumnus hirtellus Grita
d'Arenìn: Herbstia condyliata Lümàssa cu’a Grita: Pagurus Ghìnbařu giancu da
fundu: Parapenaeus longirostris Ghìnbařu russu da fundu/Ghìnbařu De Sanremu
(Masce ciü grande): Aristaeomorpha foliacea Ghìnbařu da scögliu: Periclimenes
sagittifer



https://lij.wikipedia.org/wiki/Bella_de_Turigia

Dîtu diffüsu in tütta a Ligüria. Ma a Bella a nu l'è sulu in moddu de dî: cumme
tütte e cöse ligae a-a tradisiùn pupulöre i sö cunturni se cunfundan.

Fêtu storicu e açertö l'è quellu de Clementinn-a de Turigia, amante de
Scinibäldu Fieschi, cunte de Lavagna e padrùn du Feudu de Turigia, da u quäle
l'a avüu in figgiu natüräle, Cornelio, presente pói in t'u 1547 inséme au figgiu
legittimu d'u Cunte, Gian Luigi, in t'a famusa congiura d'i Fieschi ai danni d'u
puè. U magnificu Scinibäldu u l'a vusciüu cuscì bèn a-a sö bella da fäghe pittüä
insc'ou suffittu du sö palassiu in Caignàn a Zena inn-a bussula cun l'âguggia
vers'a stélla ciü lüminüsa, Clementinn-a per l'appuntu.

A Bella de Turiggia a l'a inflüensö ascì l'ärte e a müxica. I camalli canterin
de Casaleggio i se reünivan in te n'a vêgia ostaia de Vico Rosa, in t'u çentru
de Zena, dunde a l'è nasciüa a primma cantiléna insc'a-a Bella. In te l'ärte se
cunuscian due pittüe d'a Bella, ün de'n çertu Traverso ch'u s'aea innamuö cun
gran scandalu de n'a bèlla minurenne, l'ätru d'u famusu Pietro Lumachi e ancun
inchö espostu in te inn-a teca sutta l'archivortu d'a cà ch'u se pensa a l'aea
d'a Bella.



https://lij.wikipedia.org/wiki/Bataggia_da_Meloia

A battaggia da Meloia, combatua tra o 6 e o 7 d'agosto do 1284 tra a flotta
pizaña do poistæ Mooxin e o conte Ugoin e quella zeneize de Oberto Doia e
Beneito Zaccaia, a se concruze co-ina schiçante vitoia de Zena, ch'a feççe
dexemia prexonê, mentre 20 galee do conte Ugoin ariescin a repâ torna into Porto
Pizan.

A fu a ciu cruenta e decixiva de battagge navæ combattue tra e doe repubbriche
de Zena e de Piza, inta secolâ lotta pe o domiñio do Tirren.

Inte l'anno 1284, duando za da-o 1282 a guæra tra e doe çittæ, riavertose a
caoza da rebellion a Zena do zuxe Cinarca, fætose vassallo de Piza, fu compio
da-e doe parte di importanti preparativi navæ. Za un violentiscimo scontro o
l'ea avegnúo inti ægoe de Sardegna, a Taoæa, tra Enrico de Mai, capitan da
scorta d'un ricco convóio zeneize, e un'armâ pizaña a-i ordini de Guido Zaccia,
co-a perdia de dexe galee pizañe (arvî). Poco doppo i Zeneixi, a-i ordi de
Beneito Zaccaja, bloccon o porto de Piza; ma approfittando de una momentannia
assença da squaddra de blocco, tutta l'armâ pizaña, forte de 72 galee (segondo
di âtre fonte 75), a sciortì a-o largo a-i ordi do poistæ, o veneçian Albertin
Mooxin, co-o propoxito d'impedî a conzonçion da squaddra do Zacaia con un'âtra
de 52 galee che s'armava de sprescia a Zena a-i ordi de l'Oberto Doia. O Mooxin
o condusse l'armâ inti ægoe de Zena, scheandose a desfia ape' do porto (31
luggio); ma o sorvezonze do Zaccaia o costrenzette o poistæ de Piza a
allontanâse pe no êse preizo tra mezo e doe squaddre nemighe.

A-a so votta i Zeneixi scorin i Pizen, che, doppo avei vortezao verso cao Corso,
ean tornæ a Porto Pizan.

Pe attiâ i nemixi a-a bataggia, o Doia o ricorse a un stratagemma, e ço è, o
l'ordinò a-o Zaccaia de caâ e veie e i ærboi e d'ascondise co-ina parte de
l'armâ (foscia presso Monteneigro de Livorno): scicché, contao e veje nemighe e
vistele ben infeioî de numero a-e so, o Mooxin o deliviò d'açetâ o
combattimento, e o sciortì da-o Porto Pizan dirizzendo verso o nemigo.

A battaggia a l'avvègne o 6 d'agosto vexin a-e secche da Meloia, e da primma a
parse voze a favô di Pisen, che con 102 tra galee e nave menoe ean ben supeioî
a-e 60 do Doia, e appoggiæ a-e secche presentavan un aspetto formidabile. Ma a
un tratto ecca avançâse contra a formaçion pizaña a squaddra do Zaccaia, ch'a
dava a-i Zeneixi, se no a superioritæ do nummero, o vantaggio da sorpreiza. L'ea
zœumoæ pe i Pizen troppo tardi pe retiâse e evitâ l'ingœuggimento de uña di ae,
comandâ da Andrioto Saraxin. Se scombatte' a-a despiâ, no ciu pe a vittoia, ma
pe a sarveçça. Quande o Zaccaia con doe galee acobbiæ, fra e quæ l'ea teizo una
grossa cadeña, o vègne a investî a capitaña pizaña, troncandoghe de netto a-o
primmo urto o stendardo gianco co l'inmaggine da Vergine, a linnia pizaña a
començò a stocâse; da pœu, doppo 'na despiâ rescistença, ghe fu a rotta e
incomençò l'inseguimento e o straggio. Solo l'aa scinistra, graçie a l'abilitæ e
a-a prudença de Ugoin da Ghiardesca, ch'o a comandava, a poette mettise in
sarvo, repando into porto e conservando coscì a Piza una parte de so forçe navæ,
circa vinti galee. Di âtre, comme dixe l'inscriçion apposta in sci-a faciata de
S. Mattê, gexa di Doia, 33 fun preize, 7 affondæ. E perdie di Pizen fun de circa
5000 morti e, segondo l'inscriçion, de 9272 prexonê. Tra liatri o poistæ
Moroxin, Lotto, figgio de Ugoin, pe no parlâ do fræ Rusteghello ch'o l'aviæ
agiutao o Marco Polo a scrive o "Milion". E perdie zeneize ascì fun ben grave;
ma mentre Piza sença retæra a no poeiva ciu repigiâse e, circondâ com'a l'ea da
di feroxi nemixi (Lucca, Seña, Firençe), a l'ea destinâ irremediabilmente a
perde libertæ e dominnio, Zena, avendo inte doe Rivee un'inezaoribile riserva
d'ommi, a poe' ben fîto repaâ a-i vœui.

A guæra a se rebelò e a paxe a fu firmâ solo che o 15 arvî 1288. E condiçioin
ean duiscime: i Pizen renonçiavan a-a Corsega, a-a Sardegna e a San Zane d'Acri;
de ciu gh'aivan da versâ un'indenitæ pe quelli tempi enorme, a garançia da quæ
cedeivan l'Elba. E claozoe no fun però respétæ e a guæra a repigiò. Zena a
l'alestì 120 galee a-o comando de Corado Doia, ch'o sarpò o 23 agosto 1290 pe
zonze pochi giorni doppo denanti Porto Pizan. Lucca, alliâ de Zena, a
l'attaccava da tæra e a l'aiva ravaxao Livorno e tutta a campagna. I Zeneixi
penetron into porto e destrussan e tore de difeiza, impin de magœu a foxe de
l'Arno, stocon e pezante cadeñe de sbaramento e se-e porton via a tocchi pe
distribuile e mettile in mostra appeize a varrie gexe, porte e palaççi da çitæ.

Segondo a tradiçion o ferâ Carlo (o "Chiarlo") Noxao (de Portoia o de Roiœu) o
fu quello chi ebbe l'idea de aççende di fœughi sott'a-e cheñe de mainea che, ina
votta affogæ, se stocchessan co l'asbrio de galee che gh'anavan adosso. Tanto fu
l'orgœuggio de l'arte di ferræ de Zena che, quand'o moì, pe tantiscimi anni i so
coleghi ghe feççan dî 'na messa in San Scisto e una lappide de marmao a fu
miagiâ insci-a so caza, insci-o canto tra Vico drito Pontexello e o Borgo di
Lanê (demolio inti anni '30 do '900. Queste cadeñe fun da pœu restituie a Piza
into 1860 in segno de riconciliaçion in ócaxon de l'unitæ d'Itallia, a parte doe
magge ch'en ancon a Monegia).

Di dexemia prexonê pizen che fun portæ a Zena ne tornò inderê un migiâ, tutti i
atri moin e fun assotterræ into Campo Pizan.



https://lij.wikipedia.org/wiki/Barlaam_e_Josaphat

A stöia de Barlaam e Josaphat a l'ea popolâ in to trexento in tutta Euròpa. A
l'è a trasposiçion da a stöia do Buddha in ta tradiçion crestiann-a. Josaphat, o
prinçipe Gautama do Buddiximo, o l'è serrao da o puæ in ta tore do so palaçio pe
sarvâlö da i mâ do mondo, ma cresciùo, o Josaphat o l'ottegne, doppo tante
recceste, o permisso de sciortî e de anâ a vedde cose gh'é in to mondo. L'autô
do bran o l'è sconosciùo. ...E disselli: "Fijor, e' vojo che la toa voluntae sea
compia e faita". E de pressente fè far goarnimenti reai e cum grande compagna
comandà che honoreivermenti so fijo inssisse deffora e ancora comandà a li soi
serventi che ogni cossa fosse levaa de la via chi poesse dar a so fijo caxom
d'aotro ca de festa e ordenà monti strumenti e oxelli e caym chi andavam davanti
a sò fijo a so che ello no avesse alcunna melanconia e tuto era bem ordenao
semper che ello inssiva deffora. E unna fiâ, andando ello per sò deporto a
oxellar, ello avé incontrao doi homi, l'un era mezello e l'aotro orbo e lo
fantim Jossaffà fo monto maravegiao... E cavarcando ello unna aotra fiâ ello avé
trovao um omo monto vegio chi vea lo vizo tuto arapao e andava tuto inchinao
inver la terra per la grande vegiessa e tuti avea zà perdùi li denti, apenna
poeiva parllar e tuto era canuo... E lantor lo fantim Jossaffà comenssà a dir:
"Amara è questa vita e pinna de grande misseria", e poa dixea infra si mesmo: "E
quando la morte verrà a miee chi me deffenderà? Or donca bem apar che sea aotro
mondo e aotra vita ca questa e bem bezognava saveir queste cosse che aotramenti
e' serea vissuo como bestia..."



https://lij.wikipedia.org/wiki/B.C._Varazze_Swindlers

A “Società Sportiva Dilettantistica B.C. Varazze Swindlers” nasce uffiçialmente
a Väze o 20 ottobre 1982.

Da-o 1992 a-o 2002 a squadra de ballaxeuo ciammà Drink Team se faxeiva conosce
in ambito locale parteçipando d’estæ a tornei amatoriali. Da-a stagion 2001-02 o
Drink Team o l’à piggiòu parte a-o torneo provinçiale misto CSI, ottegnindo into
meiximo anno o seu megio risultato sportivo con o segondo posto provinçiale ed a
qualificasion a-e finali regionali.

Da-o 2003, insemme con atre societæ da-a provinçia, i Swindlers patrocìnan
l’Open Provinciale Misto di Volley, a-o quæ an piggiòu parte con finn-a træ
squaddre, quattro contando ascì o Wild Bormida Altare che a s'è associà into
2011. Doppo e polemmiche do 2008 e un anno de sospenscion (into quæ s'èa zugòu
in primaveja un torneo ciammòu "Città di Varazze") into 2010 o torneo o l'è
stæto torna organizzòu con unn-a formula differente pè rendilo ciù un occasion
pe demoase insemme.

Sempre da-o 2003 vegne organizzà a Christmas Cup, un torneo che se zeughe a Väze
tutti i anni primma de Natale.

A societæ, che inti anni a l’è divegnùa un punto de riferimento pe-a ballaxeuo
amatoriale väzinn-a, l’è iscrita into registro regionale dæ “Associazioni della
Liguria” e inte quello dæ “Associazioni del Comune di Varazze”.



https://lij.wikipedia.org/wiki/Appennin

I Appennìn (Appennini in italian), son 'n scistemma de monti de çirca 1.200 km
de longhessa, ch'o l'attraverza tûtta a penìsöa italiann-a da nòrd a sud
dizegnando 'n ârco co-a pârte convessa a òvest.

A çimma ciû ærta a l'è o Corno Grande (2.914 m), into grûppo do Gran Sasso,
region Abrûsso.

'Sti monti son inta sêu maggioransa coverti de boschi, scibben 'n lòu da çimma
ciû ærta, o Corno Grande, o l'è coverto a nòrd da-o giassâjo Calderon, l'ûnico
di Appennìn, eçettuando di navâi e di glacieret.

L'estremmo nòrd o se scitûa into Cólle de Cadebonn-a, e quella meridionâ a l'è
dæta da-a ponta estremma de l'Aspromonte, davanti a-o Streito de Mescin-a in
Calabbria.

L'estension de larghessa di Appennìn a varia da 'n minnimo de 30 km a 'n mascimo
de 250 km, donde, tra Anconn-a e o monte Argentario, a penìsöa italiann-a a
s'allârga maggiormenti.

I monti da Sicilia pêuan esse conscideræ comme continuassion di Appennìn ötre o
corto tòcco de mâ do Streito de Messina.

I Appennìn son completamenti into teritöjo italian eçetto o monte Titan, ch'o
l'appartegne a-a Repûbbrica de San Marin.

'Sta cadenn-a de monti a dividde a sûperfiçie da penìsöa in doe versanti: quello
do Mâ Tirren e quello do Mâ Adriatego.

Ghe son ascì inta Lûnn-a di monti ciammæ Appennìn, vexîn a-o dïto Mare Imbrium,
donde o l'è atteròu l'Apòllo 15.



https://lij.wikipedia.org/wiki/Anno_luxe

L'annô lüxe (al) o l' è unn' unitæ de mezüa da lunghessa, definia come a
distansa percôrsa dä radiasiôn elettromagnetica, e dônca anche dä lüxe, in t'ô
vöô in te l' intervallo de un anno sciderale.

L' annô lüxe o l' è comunemente dövioô in astronomia pe esprimme e distanse da a
Tæra a i oggetti celesti föa dô Scistema Sôlare, o e distanse fra i mæximi
oggetti, cioè pe distanse in sce scala galattica. Un' atra unitæ dô stessô
ôrdine de grandessa spesso döviä dai astronomi a l 'è ô parsec, che ô
corrisponde a circa 3,26 anni lüxe. A definisiôn de annô lüxe dæta dall' Uniôn
Astronomica Internasiônale a l' è: "A distansa che un fotôn ô percôrre in t'ô
spaziô vöô in assensa de campô gravitaçiônale o de campô magneticô in te un annô
giulianô". L'annô giuliano ô l' ha unna durata de 365,25 giôrni, mediamente de
86 400 segôndi ognidün (ä giôrnä de ancö, viamenti, de quarche milleximô de
segôndô ciù lunghi), pari in totale a 31 557 600 segôndi . Sciccôme a velôcitæ
da lüxe in tô vöô (c) a l' è pari a 299 792,458 chilometri aô segôndô (km/s), un
annô lüxe ô corrispônde a 9 461 biliôin de chilometri:

cômme a dï circa 9 461 miliardi de chilometri o circa 63 241 votte a distanza
fra a Tæra e ô Sô (nota comme Unitæ Astronomica). L' annô lüxe ô l' è quindi
unna distansa enôrme in sce scala umana.



https://lij.wikipedia.org/wiki/Andrea_Costa

Andria Costa (Imola 1850 - 1910) o l'è stæto un di pionê di ideali socialisti in
Italia.

In zoventü o l'è stæto anarchico, organizzando seziuin dell'Internazionale
anarchica suviatütto in Romagna. A vint'anni o fonda a Bologna o giornale Fascio
operaio (a parolla fascio a nu l'aveiva a quelli tempi una connotazion
reasiunaria, essendo dövia da movimenti proletari comme i Fasci Siçilien); in to
1874 un atro periodico, Il Martello. E idee anarchiche aveiven avüô in te quelli
anni grande impülso cun l'arrivo in Italia de Michail Aleksandrovic Bakunin. O
Bakunin o l'aveiva fundou di çircoli anarchici in te varie çittæ: comme esempio
a Societæ di legionai da rivoluzion sociale italiann-a, a Napoli. E idee
anarchiche aveiven preisa anche perchè ciù radicali rispetto a quelle, allua
diffüse, de Gioxeppe Mazzin. In to 1874 o Costa, doppo o fallimento
dell'insurreziun de Bologna, o l'è imprexonou; sciortio de prexon ghe tocca
emigrä a l'estero.

A Pariggi, dove o s'ea rifügiou, o l'ha moddo de inträ in contatto con esponenti
do socialismo, fra i quæ Anna Kuliscioff. O l'aderisce all'Internazionâ
socialista (1879) lasciando l'anarchia. Ritornou in patria o fonda (1880) a
Rivista Italiana del socialismo, e in to 1881 l'Avanti! settimanale. In to 1882
o l'è eletto in Parlamento, primmo depütou socialista in ta stöia d' Italia. O
parteçipa in to 1892 ä fondaziun do Partito dei Lavoratori italiani, che l'anno
doppo ao congresso de Reggio Emilia o diventiä Partito Socialista Italiano.

Andrea Costa o l'ha avüô un'attivitæ intensa comme pubblicista. Oltre ai
articoli in sce giornali e riviste o l'ha pübblicou varï libri, comme Il 18
marzo e la Comune di Parigi. In to racconto O sönno de 'n socialista, sciortio
in sce l'Almanacco Popolare do 1882, o prevedde di avvegnimenti che se saieiven
effettivamente realizzæ ciù de 40 anni doppo: Primma Guæra Mondiâ e rivoluzion.



https://lij.wikipedia.org/wiki/Ancioa

L'ancioa (Engraulis encrasicolus, Bleeker 1852) a l'è un pescio da famiggia de
Engraulidae.

Questa specie a se treuva in te l'Oceano Atlantico do levante a partî da a
Norvegia fin a-o Sudafrica. A l'è ascì presente e cummun-a in ti mâ
Mediterraneo, Neigro e d'Azov. Di esemplæ son stæti pigiæ in to canâ de Suez, se
tratta de un-na de quelle poche specie de pesci do Mediterraneo ch'en migræ
verso o ma Rosso, a-o contraio di migranti lessepsien.

L'ancioa a fa 'na vitta pelagica ma quand'a l'ariva a primaveia a se approscima
a-a costa in branco.

Corpu lungu, muru cürtu. E pinne du petu sun normali. A pinna caudale a l'è a V.
L'anciua a se distingue pe aveighe a mascella de sutta ciù cürta de quella de
suvia. U cû l'è d'un vèrde azzuru, i scianchi e a pansa sun de cû argentu, zu
pei scianchi gh'è na riga azzura, che in te çerte qualitæ ciù gramme a l'é
marrun. A pœ ese lunga da 12-18 citti fin a'n mascimu de 20 citti pe e qualitæ
ciù grende che nu se trœvan in t'u nostru mâ.

U valure ecunomicu u l'è bun dapœ che e carni sun güstuse e vegnan cunsumae
fresche e sae (anciue sae). Cun e anciue pulie da a sa e pestae in te 'n mortâ o
passae au frullatû se prepara a sarsa, dita pasta d'anciue da u sapure che
prubabilmente u l'aregorda u rinumou garum o garon di antighi rumen.

E anciue se pescan da marçu a settembre cun a sciabega, re da posta, o cun de re
da circuiçiun, caa superficialmente a diverse profonditae. Megiu cun a lunn-a
pinn-a ch'a e fa vegnî a galla o attiandule cun de surgenti luminuse artifiçiæ,
dite lampæ, e cu-ina abundante pasta di granseule cumme brümezzu caciâ cu-e muen
da u bulaccu in sce e re.



https://lij.wikipedia.org/wiki/Amalgama_dentaria

L' Amalgama d'argento o l' è un materiale döviou pe l'ottürazion di denti cariæ.
Se tratta de unna combinazion fra o mercürio e unna liga polverizzä de argento e
stagno. In perçentuæ menoî a liga a contegne rammo e anche, a votte, ou,
palladio e indio. A o contraio o zinco o l' è stæto eliminou in ti amalgame
moderne.

L'amalgama o g'ha de ottime caratteristiche meccaniche, oscia o rexiste ben
sutta o carego portou dä masticazion. Inoltre o proteze ben i denti dä coscidita
carie segondaia, oscia da l'infiltrazion de microbi ao confin fra otturazion e
smalto natürale, con necescitæ de re-intervento. In ti ürtimi anni l'üso de l
amalgama o l è andæto diminuindo demaninman che amegioava e caratteristiche di
materiali compoxiti, che rispetto a l'amalgama presenten o vantaggio de avei di
coî che ripeten fedelmente quelli naturali do dente. Inoltre questi materiali,
se döviæ correttamente, pöen esse letteralmente incollæ ao smalto ( e a-a
dentinna, o tesciüo natürale sottostante ao smalto ). L'amalgama invece o no
l'aderisce chimicamente ao dente e i ottüraziuin stan a posto solo pe ritension
meccanica. L'amalgama o l'è fortemente radio-opaco: o no l'è attraversao dai
Raggi x e pe questo motivo o se nota molto ben in te radiografie.

Periodicamente l'opinion pübblica a vegne informä in mainea sensazionalistica da
tosciçitæ potensiale do mercürio contegnüo in te l'amalgama. I stüddi
scientifici condotti in sce l'argomento no han mai dæto conferme; l'è ben savei
che anche i materiali compoxiti, conscideræ a votte un'alternativa priva de
rischi, pöen presentä problemi (vedi i Riferimenti chi sutta).



https://lij.wikipedia.org/wiki/Alghero

Alghero (L'Alguer in catalàn e S'Alighèra in sardo), o l'è 'n comûn italiàn de
circa 42.000 abitanti, inta provinsa de Sassari, a-o nòrd-òvest da Sardegna.

O l'è stæto fondòu circa 1102 da-a famiggia Doria, d'origgine zeneise, comme
pòrto fortificòu. I Doria g'han avûo o poèi pe seccoli, eççetto 'n corto periodo
de dominassion pisann-a (1283-1284). In 1353 o l'è stæto cattûròu da-i
Aragoneixi e o s'ha svilûppòu grassie a-a colonissassion catalann-a. Inta primma
meitæ do seccolo XVI o l'ha riçevûo o tittolo de "Ciutat de L'Alguer" e a l'è
fiorîa in prosperitæ econommica. Dòpo o periodo Catalano-Aragoneise, a l'è rivä
a Spagna d'i Absburgo, c'a ghe l'ha portòu a-a decadensa. Into 1720, alghero e a
Sardegna son stæti trasferti a-o Piemonte.

Gh'è 'na minoransa c'a pârla a Léngua catalann-a da quande i catalæn a ghe
dominâvan, avendo tiòu fêua a popolassion sarda locâle in 1372. O catalan o l'è
stæto cangiòu da-o spagnòllo into seccolo XVII e dappêu da l'italian. I stûdi
ciû reçenti inscia sêu realtæ lenguistega mostran che o 22.4% da popolassion a
pârla o catalàn algheréise comme primma léngua, e o 90% g'ha conoscensa de
quella pârla.



https://lij.wikipedia.org/wiki/Aiton_Doia

O nascè a Zena a-a fin do sec. XIII da Emanoælo de Nichiozo, consegnô de Ineia.
O l'è spesso confuzo con Antogno, figgio de Catannio, segnô de arcuñe localitæ
da Rivea de Ponente, lê ascì scheao co-i ghibellin, ch'ean stæti cacciæ da Zena
into 1317.

O Doia o gh'aiva da êse propietaio de 'na flotta piciña, da primma dœuviâ inte
di viægi, no semmo se de natua commerciâ ò piratesca, verso o Mediterrannio
orientâ: into 1327 o nominò comme so procuao o scrivan da so galea "S.
Nichiozo", pe scœuve i indennizzi dovuighe da-i mainæ, ch'ean fuzzii de bordo,
doppo o ritorno da nave da-a Sciria. Dapœu, aomanco a partî da-o 1329, o Doia o
mesciò o so campo d'açion, pe inprofitâ di ócaxoin óferte da-e feroçe rivalitæ,
che óponèivan e gren potençe inti ægoe do Mediterrannio ócidentâ. O dovette
rezolutamente çerne a stradda da pirataia, percose o ne vègne fito un di ciu
temui esponenti. Montao a so flotta a çinque unitæ e confidando inti rifuggi
segui costituii da Saña, çittæ inta quæ i "estrinseghi" ghibellin s'ean arroccæ,
e da-o porto corso de Bonifaçio, tradiçionâ lœugo d'ospitalitæ pe avventurê do
mâ, into 1329 o Doia o condusse 'na fortunâ campagna navâ.

O l'assalì da primma træ galee guerfe careghe de mercançie; inte l'agosto,
incroxando a-o largo de coste sarde, o preize âtre quattro imbarcaçioin, che
transportavan do gran, e træ galee provençæ. In tâ moddo, o poette azonze træ
nave a-a so flotta e o l'assalî inte l'ottobre a-o largo de Portovenne trei
legni guerfi, catturandoli.

I açioin piratesche compie da-o Doia costituin ben fito un grave peigo no solo
pe i traffeghi commerciæ zeneixi, ma pe quelli catalen ascì, intensci in sce-e
rotte sarde doppo a reçente conquista de l'izoa. De fæto, o Doia o l'ebbe o pin
controllo de Bonifaçio, anche co-a compliçitæ di abitanti do borgo. Da quella
roccaforte o menaççò i territoi sardi de dominio aragoneize e o sostègne i
tentativi de riscossa compii da di esponenti da so famiggia. Sempre into 1329,
presempio, a rivotta de Sasciai, soffocâ da-i ócupànti into sangue, a fu sobillâ
da lê ascì. Arfonso IV o Benigno o dovette preocupâse seriamente da scituaçion,
ma o no poè pigiâ de mezue concrete: o se limitò, de fæto, a domandâ a-i so
ófiçiæ inte l'izoa un'intenscificaçion de difeize, sença fornîghe i mezi
necessai. A-o prinçippio do 1330 o Doia o sciortì da Saña co-ina flotta divegnua
assæ grossa: nœuve galee, doe saettie ben armæ e di âtri naviggi menoî. A-o
largo de Cò Tæra, into mâ de Sardegna, o sorpreize nœuve barche catalañe e o e
catturò. L'impreiza fortunâ a ghe permisse de aomentâ in tâ moddo a conscistença
da so flotta. O compì da pœu 'na serie de scoribande longo e Rivee, corpindo
gravemente i traffeghi zeneixi.

Vegnúo a savei che 'na nave da carego, ch'a transportava de merçe pe un valô
assæ conscidereive, a l'ea attraccâ a Portofin, o decise de cattuala. Fæto scalâ
segretamente o monte sorvestante o portigiœu da 500 so mainæ, o l'assalì a nave
da-a tæra e da-o mâ, impossessandosene con façilitæ (zugno 1330). Essendo stæto
conquistao da-i guerfi zeneixi Sanremmo, do quæ l'ea consegnô Açelin Doia, ch'o
fu espulso, o Doia o se gh'unì pe repigiâ l'importante scito. L'assâto conzonto
o l'ebbe successo. Da Zena alloa partì 'na flotta guidâ da Federigo Maabotto,
co-o compito de interçettâ e destrue o Doia e a so squaddra; tuttavia, into
corso de 'na violenta tempesta, o perse doe nave, arestando in condiçion
d'inferioritæ inti confronti de l'avversaio. Imbattúose into Doia a-o largo da
Sardegna, o Maabotto o refuò o combattimento, çercando de desganciâse; o fu
scorio pe tutta 'na giornâ. Sorvezonto a nœutte, l'armiraggio zeneize o
l'ariescì a evitâ a cattua da parte do Doia con un abile stratagemma.

A campagna do Doia a continuò: arestao inti ægoe sarde, o l'attaccò Callai, o
compì de scoribande longo e coste de l'izoa e o feççe dapœu sosta a Bonifaçio.
De lì o sarpò pe conlaborâ a l'assedio de Çinarca, in Corsega, alloa in man a-i
Aragoneixi. O tentativo de impadronîse de quella localitæ o falì, coscì a-a fin
de settembre o Doia o resegondò a Saña, pe passaghe l'uverno. Dapœuscia o l'unì
a so flotta a quella de Antogno Grimado, che da-a roccaforte de Monego o
costituiva un costante peigo pe i traffeghi catalen e françeixi. Into 1332 una
campagna navâ conzonta a i portò a incroxâ a-o largo de l'izoa de Maiorca, donde
s'attrovava a-a fonda una flotta catalaña: un tentativo compio da-o Doia de
attaccâ con unze galee sottî quello bello boccon o no l'ebbe successo. E
scoribande compie da-i doi corsæ finin ascì co-o corpî duamente i commerci de
çittæ franceize che s'affacciavan in sce-o Mediterrannio. Into 1334, quande i
mercanti de Narboña se vozettan a-o re de França Feipo VI, pe informâlo che una
so galea diretta verso o Mediterrannio orientâ con un carego de drappi e de teie
de Reims a l'ea stæta catturâ da-e nave do Doia, o sovran o rispose ordenando
che o danno o vegnisse so resarçio co-i dinæ ricavæ da 'na tascia imposta in
sce-e merçe zeneize e de Saña. De mezue de questo genere se rivelon, tuttavia,
insuffixente a descoraggî e iniçiative do corsâ.

Mutâ into frattempo a scituaçion politica a Zena, o Doia o fu dœuviao da-o nœuvo
governo comme proppio rappresentante inta Corsega, pe tentâ un accordio co-a
feüdalitæ locâ in perenne solevaçion. Into mazzo do 1336 o Doia o s'incontrò con
Enrico de Çinarca, segnô de Attalà, unico figgio superstite de Senuxello da
Rocca, antigo avversaio da Repubbrica. O feudataio, foscia temendo e conseguençe
do riavexinamento tra Zena e Aragon, so alliâ, o se cegò a un accordio, in força
do quæ a Repubbrica a concesse a Enrico l'investitua de tutti i castelli da lê
detegnui, in cangio do zuamento de fedeltæ.

Scciupao into 1337 tra França e Inghiltæra a guæra che da pœu a fu dîta di
Çent'anni, o re de França Feipo VI o çercò de accresce e forçe da so mariña da
guæra, ingaggiando doe squaddre navæ zeneize, ciascheduña formâ da vinti galee,
pe un totâ de otra 8.000 ommi, sotta o comando do Doia e de Carlo Grimado. O
contræto d'ingaggio o fu stipulao o 25 ott. 1337. Tuttavia, primma che e doe
squaddre sarpessan verso i rispettivi tiatri d'impiego, o re d'Inghiltæra
Edoardo III o l'inviò presso o Doia un viçearmiraggio co-o compito de çercâ de
ritardâ, ofrindo di dinæ a-i doi capitagni liguri, a partença de so nave: ço
aviæ dovúo - ò posciúo - consentî a-o sovran ingreize de sbarcâ co-e so forçe in
França.

Sença dubbio l'óo ingleize o fu efficaxe, perché o Doia o trovò moddo de impiegâ
quattro meixi pe razonze a so destinaçion: o se fermò ascì a Maiorca pe effettuâ
di traffeghi commerciæ, nonostante l'invio pressante do Feipo VI a aspresciâse.
Passao dapœu o Doia inti ægoe fiamminghe, inte l'ottobre do 1338 a flotta
françeize, forte de çinquanta galee, a compì un corpo de man contra a çittæ
ingleize de Southampton. Inte 'n primmo momento l'attacco o fu respinto da-i
difensoî, ma l'arrio de nave do corsâ ligure o l'imbósò a scituaçion: a çittæ a
fu preiza e lasciâ a-o sacchezzo di ommi vegnui da-o mâ. Quande sorvezonse i
soccorsci, a flotta françeize a l'ea zà in sarvo a Dieppe. L'anno seguente
l'armiraggio françeize Quiéret o s'unì co-a so a-e squaddre navæ di doi corsæ
zeneixi, a-i quæ fu concesso a facortæ de sacchezzâ e localitæ amanaman ocupæ, e
co-o so concorso o preize, inte l'arvî, Blaye e Boury. E dixœutto galee do Doia
continuon dapœuscia a compî de incurscioin into Mâ do Nord, longo e coste de
Fiandre e da Zelanda, ponendo de serie difficortæ a-i traffeghi commerciæ tra
Londra e i porti fiamminghi. Inte l'agosto, doppo 'na grave sconfita patia da-a
flotta françeize, o Doia o decise ch'o l'aviæ posto termine a-a so attivitæ a-o
serviççio de Feipo VI a fin stagion, ma no sença avei primma caregao e so nave
de laña ingleize. Pe vanificâ tâ decixon, o re o l'ordenò de trategnî o sodo
dovúo a-e ciusme.

I mainæ zeneixi proteston con vigô, accuzando o Doia de máversaçion - anche
perché a paga a ghe vegniva versâ inte 'na monæa co-in poei d'accatto inferiô a
quello previsto. L'ammutinamento o s'esteize con rapiditæ: i equipaggi elessan
un so rappresentante, tâ Peo Capuro de Votri, o quæ, insemme co-i patroin de
galee e di âtri delegæ, o se presentò a Feipo, pe denonçiâ a scituaçion. O re o
rispose fandolo inprexonâ con quelli che l'aveivan accompagnao. Di mainæ,
tuttavia, ariescin a scapâ da-a França e a razonze Zena. Chì trovon un clima
assæ teizo pe o mácontento popolâ verso i doi capitagni a-o poei. A voxe che o
Capuro e i so ean stæti fæti apiccâ, sciben che priva de fondamento, a feççe
scciupâ a solevaçion, ch'a se diffuse into destreito occidentâ, de donde vegniva
a gran parte di mainæ do Doia: questa a portò a-a cheita do regime di capitagni
e a l'eleçion a duxe de Scimon Boccaneigra (23 sett. 1339).

Foscia pe trategnî presso de lê o Doia, o re de França o pigiò 'na decixon
clamoroza: o 16 de dexembre o l'attriboì a-o corsâ zeneize e a Feipo Grimado o
monopolio do commercio de Aigues-Mortes, in sce o quæ o Doia o gódíva za de 'na
rendia concessaghe in precedença. Da-o documento ófiçiâ relativo a tâ concescion
se trà che Feipo o se proponeiva de dœuviâ i doi pe reprimme i açioin de
pirataia che liatri mæximi aveivan contriboio a alimentâ; otr'a ço, o re o
l'intendeiva servîse de liatri pe de futue campagne militæ ascì.

Tuttavia, o gesto do sovran o sciuscitò a reaçion de varie comunitæ: i consoi de
Montpellier, presenpio, proteston energicamente e ótègnan inte l'arvî do 1340
che o re o revochesse o monopolio, sciu prescion ascì do scigniscarco de
Beaucaire.

A-a campagna navâ do 1341 o Doia o contribuì co-ina squaddra de quattro nave
provegninti da Boulogne, che s'unin a quelle de l'armiraggio françeize Louis
d'Espagne, incaregao de prestâ soccorso a Charles de Blois, che o re Feipo o
l'appogiava inte so preteize in sce-a Bretagna. A conquista de Nantes a concruse
i opiaçioin belliche, doppo de quæ o Doia o poette tornâ a Caen. L'anno doppo,
a-i primmi d'agosto, o fu spedio, insemme co-o Grimado, a bloccâ l'arrivo de 'na
squaddra ingleize: co-a so squaddra o constituì l'avanguardia da flotta de Louis
d'Espagne, ch'a l'arestò a incroxâ longo e coste brettone. Pù no essendo scheita
a tregua concordâ tra e doe potençe nemighe, a-a meitæ d'agosto a flotta
françeize a l'attaccò e nave ingleize, che trasportavan a contessa de Montfort
in França. O scontro o fu a favô do Louis, ch'o se diresse da pœu in sce Vannes,
assediâ da Edoardo III. Graçie a-o concorso do Doia, l'armiraggio françeize o
sorpreize a flotta nemiga a-a fonda obrigandola a lasciâ o blocco da çittæ.
Questo successo o portò a 'na tregua, ch'a fu firmâ o 19 zen. 1343.

O Doia o l'approfittò da sospenscion di ostilitæ in França pe rentrâ in Itallia
e ócupâse di so feüdi liguri, menaççæ da l'energica açion de conquista vosciua
da-o duxe de Zena Zane de Morta. Quande into 1345 a flotta da guæra zeneize a
l'ócupò o Dian e a poze l'assedio a Ineia, o Doia con un forte contingente de
truppe o l'attaccò o reduto ch'o l'ea stæto costruio da-i so aversai pe ócupâ a
çitæ: o tentativo o falì, e o Doia o fu constreito a retiâse. Ascì Porto
Moriççio o se reize poco doppo, provocando a fin da rescistença de Ineia, donde
o Ceva Doia o prefei consegnâse a-o poistæ zeneize, ch'o l'occupò di atre
localitæ riviasche. A questo punto o Doia, rifugiaose inte l'unica roccaforte
arestaaghe, o Çervo, o renonçiò a-a lotta.

Into zugno a Luchin Visconti vègne affidao o compito de formulâ i acordi pe 'na
tregua tra i "intrinseghi" e i "estrinseghi"; a sentença arbitrâ, pubricâ into
luggio, a permisse a-o Doia de tornâ in possesso di so feüdi, purchè o se foise
astegnúo da qualunque atacco contra o governo e a çittæ de Zena.

Questo scacco o spinse o Doia a rimettise a-o serviççio do re de França. A-i so
ordi gh'ea 'na nomioza compagnia de baistrê, sordatti âtamènte addestræ de 'na
specialitæ ch'a costituiva o nervo de l'ezerçito zeneize. Con lô o se diresse a
Marseggia, reçevendo dapœu l'orde de razonze a Pariggi e truppe do re. O s'unì
a-o contingente de Carlo Grimado, o quæ corpeive ritardo into lasciâ i porti
mediterranei o consentì o sbarco in França de l'ezerçito ingleize, comandao da-o
mæximo Edoardo III. O 26 ag. 1346 a Crécy avègne o scontro decixivo. L'ezerçito
françeize o l'ea stæto divizo in træ parte: inte l'avanguardia fu posto i
baistrê zeneixi do Doia, affiancæ da-o contingente do re de Boemia e da-i
reparti do prinçipe Carlo, figgio de Feipo VI. L'attacco ingleize o fu portao
proprio contra de liatri: a-o repao di carriaggi, i arçê ingreixi, abiliscimi
into dœuviâ con gran rapiditæ e so temibile arme, ariescin a scrocciâ in sce-i
nemixi un numero imprescionante de dardi, a differença di baistrê zeneixi,
attardæ ascì da-e cattive condiçioin atmosfeghe (l'âta umiditæ de l'aia a
rendeiva de fæto lente e corde de balestre; a luxe do sô, ch'o spægava tramezo
a-e nuvie, a l'iñorbiva e a l'ostacolava l'amia). E fie zeneize finin a bordosso
e l'intervento intempestivo do conte d'Alençon, a cappo da segonda schea, o
l'accrebbe co-a so cavalaia a confuxon tra i baistrê che, preixi da-o panico, se
dettan a-a fuga, travozendo inta rotta tutto l'ezerçito françeize. Into dezastro
perse a vitta o Doia, demente che o Grimado o l'arestò inciagao. O re ingleize o
permisse che i corpi di nobili nemixi amaççæ vegnissan sepelii inti presci de
'na abbaia vexiña a-o lœugo da battaggia.



https://lij.wikipedia.org/wiki/Agostin

Aorelio Aostin o Agostin, (lat. Aurelius Augustinus), santo, se festezza o 28
agosto.

Dottô da Gexa, filosofo e teologo, vescovo d'Ippoña e santo (Tagaste in Numidia,
od. Sūq-Ahras in Argeja, 13 nov. 354 - Ippoña, od. Bona, 28 ag. 430); o fu un di
quattro grandi dottoî da Gexa occidentâ, dîto "o dottô da Graçia". A so œuvia a
l'ha segnao a stoia da religioxitæ e da filosofia eüropea.

Figgio de un decurion, Patriçio, ancon pagan, e da crestiaña Monnica, o fu
iscrito tra i catecumeni; o compì i studi in patria, a Madaura, da pœu a
Cartagine: periodo da lê descrito comme de abbandon a-e pascioin amoose. Da una
concubiña o l'ebbe into 372 un figgio, Adeodato. A lettua de l’Hortensius
ciceronian o l'attrasse, dixinœuvenne, a-a filosofia, e o l'aderì fîto a-o
manicheismo, presentaoghe comme spiegaçion scientifica de l'universo. O se ne
feççe ançi propagandista a Tagaste, doppo a morte do poæ, e a Cartagine dove o
l'ótègne quarche successo comme retô, e o scrisse o so primmo libbro, De pulchro
et apto (perdúo), in to quæ pâ ch'o se sforçesse a dâ veste filosofica a-o
manicheismo, into quæ o l'ea però arestao semplixe óditô. O passò da pœu,
abbandonando a moæ, a Romma; quindi, sciu raccomandaçion de Scimmaco, comme
professô ófiçiâ de retorica (aotunno 384), a Milan, dove o maüò a crixi spiituâ,
a prœuvo a-a quæ, dimissa a concubiña e renonçiando a-o matrimonio vantaggioso
pe-o quæ inscisteiva a Monnica, o se decise a abbraççâ o crestianeximo, ch'o se
ghe palesava, alloa, comme in pin e perfetto accordio co-a filosofia
neoplatonica e a predicaçion de S. Ambrœuxo. A Cassiciacum (probabilmente
Cassago, inta Briança), dimissose da-a cattedra, o scrisse e primme œuvie
pervegnuene (i dialoghi Contra academicos, De vita beata, De ordine e
Soliloquia) e o començò a compoñe una serie de manuæ de arte liberæ; o fu
battezzao da S. Ambrœuxo a nœutte do sabbo santo (24-25 arvî) do 387. O
trascorse a Romma l'inverno (Monnica a moì a Ostia into novembre) e o tornò a
Tagaste, continuando, inta vitta monastega, a so attivitæ de scritô. Into 391 o
fu ordenao sacerdote a Ippoña, dove, tra a fin do 395 e o 396, o fu consacrao
comme successô da-o vescovo Valeio za proscimo a morte; o mæximo o feççe da pœu
(426) Aostin co-o præve Eraclio. E reliquie, portæ in Sardegna da s. Fulzençio e
âtri vescovi esuli into 486, fun doppo l'invaxon saraxiña trasportæ, pe œuvia do
re Liutprando, a Pavia dove ghe fu eretto o monumento: ma che foisan de lê
quelle ritrovæ into 1695 fu contrastao da-o Muratori e da âtri. Inti 34 anni de
episcopato o tègnan occupao, oltre e cue costante dedicæ a-a so gexa, a copiosa
corispondença (n'è zonto 218 lettie de Aostin, oltre i trattatelli in forma
epistolâ, e 53 dirette a lê), a predicaçion (i sermoin conservæ e notti scinaoa
son ciu de 500), i concilli e e erexie e scismi, a lotta contra i quæ a sciorbì
grandiscima parte de l'attivitæ lettiaia, ch'a l'ha reiso Aostin proverbiâ comme
un no solo di ciu dui e profondi, ma di ciu fecondi scritoî mai existii.

Appunto e polemiche, insemme co-a converscion, l'ordenaçion e a consacraçion,
contrassegnan, a l'ingrosso, ascì di periodi do desgœuggimento do so pensceo.
Co-a converscion commença a polemica contra i manichei, za accennâ inti
"Dialoghi de Casciçíaco" e continuâ inte una serie de scriti pe o ciu
filosofico-religioxi (pres. De quantitate animæ, De libero arbitrio, o libbro VI
De musica, De magistro, De vera religione, De utilitate credendi), inti quæ
vedemmo Aostin passâ gradaamente da l'affermaçion da superioritæ essençiâ da
raxon in sce-a fe', a quella de l'utilitæ e raxoneivieça de l'affiáse a l'
auctoritas fondâ in sce-a rivelaçion e universalmente riconosciua, da Gexa; e
elaborâ insemme a so caratteristega dotriña da conoscença. A feliçitæ, a-a quæ i
ommi aspian, a no se consegue sença o possesso da veitæ. Contra i scettichi, o
l'adœuvia l'argomento prinçipe: se dubito, so de dubitâ, dunque de êse; se
sballio, son (motivo che da çerti storichi da filosofia o vegne indicao tra i
antecedenti do dubbio cartexian: no sfuzze comunque o diverso contesto). Ma a
veitæ a va çercâ in mi mæximo: a l'è a dotriña neoplatonica do ritorno in sce lê
mæxima de l'añima, che, riconosciua a muteivieça do mondo esteiô, percepio da-i
sensci, e a so propria, a s'inandia a riçercâ a veitæ immutabile, pe-a quæ l'è
veo ogni raxonamento veo, e ch'o l'è Dio mæximo. I sensci, dunque, e e paole do
meistro ascì, no fan se no riadesciâ de idee, che son za inte l'añima: no però
into senso da dotriña platonica da reminiscença, ma in quanto in interiore
homine habitat veritas, o parla çoe', in fondo a l'añima, o Meistro interiô, o
Verbo divin; inte l'ommo (in interiore homine) brilla a luxe do veo ch'a doña a
ciaschedun e rationes æternæ, prinçipio e fondamento de ogni giudiçio.

A l'è questa a teoria dîta de l'inluminaçion, che, no do tutto ascceja da
Aostin, a se presta a varie interpretaçioin (segondo che e rationes aeternae se
intendan comme "idee innæ", ò comme "categorie" do giudiçio); lê o se collega
a-a dotriña do "meistro interiô", o Verbo, o solo veo meistro: sci ché o mostrâ
di ommi o l'è solo un preparâ a ascôtâ a voxe do Verbo divin. Queste dotriñe fun
da Aostin mantegnue ascì in te di œuvie posteioî ma o primmitivo entuxiasmo pe
Platon, Plotin e i "platonnichi" (che, se foisan visciui aoa, - o dixe - se
saieivan fæti crestien) e pe i neoplatonichi o s'amermò co-o tempo. A polemica
antimanichea a vègne continuâ in te di âtri scriti (pres. Contra Adimantum,
Contra epistolam Manichæi quam vocant fundamenti) scin a-o voluminoso Contra
Faustum e a di âtri opuscoli scin a-o 405 circa, da pœu sporadicamente in te un
pá de opuscoli e, in parte, into trattatello contra tutte i erexie (De
hæresibus, 428-29).

L'ordenaçion sacerdotâ a l'obliga Aostin a spiegâ a-o popolo i libbri sacri; o
parteçipa ciu intimamente da vitta da Gexa e o vegne a conosce o scisma ch'o
tormenta a gexa africaña. Commença coscì a polemica contro o donatismo, co
l'interessante Psalmus abecedarius contra partem Donati, primmo esempio di
scriti popolarezanti de Aostin (versci de 16 sillabe, abbandon da prosodia e
metrica clascica, assonança in e), da pœu con una serie di œuvie (Contra
epistolam Parmeniani, De baptismo, Contra litteras Petiliani, Contra Cresconium)
scin a-a grande "conferença" de Cartaggine (411; Breviculus collationis cum
donatistis) quindi, con minô frequença de scriti, scin a-o Contra Gaudentium
(420 circa). Inte questa polemica, ch'a-o portò a occupâse de l'ecclexiologia,
Aostin o va a prœuvo a s. Çeprian e s. Ottato mantegnindo fermiscimo o prinçipio
da validitæ e efficaçia obiettiva (ex opere operato) di Sacramenti, a
cattoliçitæ e l'unitæ da Gexa, fœua da quæ no gh'è sarveçça e ch'a l'è corpus
permixtum: ne fa parte saiv'a dî gran e zinzañia, boin e marvaxi, che soltanto
Gexo Cristo o l'ha diritto de separâ into giorno do Giudiçio. Ma mentre a-o
prinçippio, e ancon into 411, Aostin o no voeiva ricore a âtro mezo che a
persuaxon a traverso a discuscion, tuttavia, co-e lezze de Onoio contra i
scismatichi e de fronte a-a so ostinaçion, o cangiò pai: e comme da-a netta
distinçion tra scisma e erexia o passò a definî questa quæ "scisma inveterao",
coscì o l'ammisse a legittimitæ e necescitæ da coerciçion e do ricorso a
l'aotoritæ civî, fissando âtrescì o dovei pe o sovran crestian de attegnîse a-o
magisteio da gexa.

Ma co l'ordinaçion Aostin o se dedica ascì con maggiô intenscitæ a-o studdio da
Bibbia: specialmente do Genexi, passando da l'interpretaçion streitamente
allegorica (De Genesi adversus Manichaeos, 388-90) a quella lettiâ, e insemme de
valô filosofico (De Genesi a litteram liber imperfectus), e de s. Paolo
(Expositio quarundam propositionum ex Epistola a Romanos, Epistolæ a Romanos
expositio inchoata, Expositio Epistolæ ad Galatas, tante questioin trattæ into
De diversis quæstionibus octogintatribus). Cugemmo chì un momento
importantiscimo int'o desguggimento do pensceo teologico de Aostin, e oggetto de
molte discuscioin. Lê o s'è sforçao de mantegnî in primmo lœugo a giustiçia de
Dê, ch'a premmia i boin, saiv'a dî quelli che che credendo se guaagnan un meito,
e ch'a punisce i marvaxi. Ma, doppo un longo sforço, Aostin o vegne a riconosce
che o momento iniçiâ de l'atto de fe', l' initium fidei, ch'o l'è initium
salutis, o no l'è œuvia de l'ommo ma o vegne da Dê: a-o quæ no se pœu tuttavia
rimproverâ arcuña ingiustiçia, se, gratuitamente, o fa graçia a çertidun; mentre
i ommi tutti, inti quæ sorvevive o peccao originâ, no meitan se no a condanna.
Questi concetti appan pe a primma votta con tutta ciareçça, into primmo scrito
posteriô a l'episcopato de Aostin, o De diversis quæstionibus a Simplicianum.
Frûto de questa conquista do so pensceo, che o l'induxe a remeditâ in sce-a so
vitta, se pœu conscidiâ e "Confescioin" (398 circa), inte quæ, âtrescì, se
repiggia âtri doi temi che l'appascioñan: quello da curtua crestiaña e quello di
prinçippi che presezzan a l'interpretaçion da scritua.

A primma costion a l'è da lê affrontâ sotta l'aspeto teorico into De doctrina
christiana (interrotto, ma repiggiao e terminao into 426): comme ascì inte
"Confescioin" Aostin o l'è senscibile a-i peighi da cortua tradiçionâ, pagaña,
ma o vœu sarvâne o bon, ch'o va assonto e fæto proprio da-o crestianeximo.
Coscì, concludendo una longa controverscia, Aostin o l'assegúa co-o peizo da so
aotoritæ a trasmiscion da cortua antiga. Ma inte Confescioin o problema da
memoia (in questa l'è a mezua do tempo) o rebella seigo quello da creaçion.
Aostin o-a ritegne avvegnua into tempo, ançi co-o tempo, da-o ninte, e pe tutte
e cose scimurtaniamente, ma no a-o mæximo moddo: che çerte fun creæ da Dê no in
atto e inta so forma perfetta, ma solo in potença, ò in germe (rationes
seminales, energie latente destinæ a sviluppâse into tempo e a produe, a-o
momento oportun pe ciaschedun, i differenti êsci). A queste concruxoin Aostin o
l'è portao da un nœuvo studio di primmi 3 capittoli do "Genexi" (De Genesi ad
litteram libbri XII, tra o 401 circa e o 415 circa). Da-a rente a-o quæ, tra i
œuvie exegetiche, va mençunao o De consensu evangelistarum (400 circa), e
Enarrationes in Psalmos, e i Tractatus in evangelium Iohannis, recugeite de
sermoin in sce questi libbri. Ma inte "Confescioin" Aostin o l'ha inserio ascì
un'istruçion catechetica (proprio co-o commento a-o "Genexi"), affin a quella da
lê dæta inte un'âtra œuvieta, o De catechizandis rudibus (400 circa).

E o motivo da memoia, ch'o l'appâ inte "Confescioin", o ven importantiscimo inte
un âtro trattao in sce-o quæ Aostin o se affadigò a longo (400 circa -416
circa): o De Trinitate. L'añima a l'è un pensceo (mens) da-o quæ nasce una
conoscença (notitia), e into so rapportase a questa conoscença nasce l'amô che
lê a se porta (amor). Inte l'añima ò, megio, inta memoia, inte l'intelletto e
inta voentæ, inta parte saiv'a dî ciu âta e nobile de lê, ch'a ricorda,
comprende e amma lê mæxima, ma sorvetutto a ricorda, conosce e amma Dê, Aostin o
scorze e "vestixe" da Trinitæ diviña. De questa, criticando tâvotta e formule de
s. Ilaio de Poitiers, o mette in rilevo l'unitæ de sostança, inscistendo in sce
l'inguagiança de træ Persoñe: i opiaçioin ad extra son l'œuvia indistinta de
tutte, ço che se dixe de ciascheduña quante a-a sostança, e ascì a-a sapiença e
di âtri attribuii, l'è comun, inguâ, identico e numericamente un inte tutte;
mentre lô se distinguan e se opoñan segondo e so relaçioin reçiproche. Teoria
che, ciarindo a procescion do Spiito Santo principaliter, sci, da-o Poæ, ma ascì
da-o Figgio, a vègne importantiscima pe o desgugimento da teologia ocidentâ, a-a
quæ Aostin o l'ha ligao o carattere "cristocentrico", conforme a-a tendença
fondamentâ do so pensceo, rondezzante in gio a-a persoña e a l'œuvia do Cristo e
a-a redençion de l'ommo da-o peccao, merce' a graçia. Sciu questi temi scciupò a
polemica con Piaxo, za scandalizzaose in Romma pe l'invocaçion de "Confescioin"
a Dê: da quod iubes et iube quod vis e aoa rifugiaose in Affrica co-o so
compagno Çelestio (che, denonçiao da Paolin de Milan, o fu condannao into 411 da
un concilio locâ, a Cartagine).

Se pœu distingue in questa varie fase: quella iniçiâ, inta quæ Aostin o combatte
ancon soltanto e dotriñe, no i ommi, ch'o sa molto stimæ (De peccatorum meritis
et remissione, a Marçelin, o l. III composto doppo che Aostin o l'ebbe conosciúo
o commento de Pelagio a s. Paolo; De spiritu et littera ad Marcellinum e, a
complemento, pe asserî a necescitæ di œuvie boñe da-a rente a-a fe', De fide et
operibus; nonché o De bono viduitatis, dedicao a Giuliaña, moæ de Demetriade, in
ócaxon da moñegaçion de questa); quella da polemica diretta, provocâ da-e
vexende de Pelagio in Oriente scin a-a condaña da parte do pappa Innoxenço I
(co-a celebre affermaçion che, doppo tanti concilli, ascì Roma locuta est; causa
finita est; utinam aliquando finiatur error) e, doppo o grande concilio de
Cartagine (418) da pappa Zoximo (De natura et gratia contra Pelagium, De
perfectione iustitiæ hominis, contro Çelestio,De gestis Pelagii, De gratia
Christi et peccato originali); quella da lotta contra i pertinaxi difensoî de
Pelagio (De nuptiis et concupiscentia a Valerium comitem, Contra duas epistolas
Pelagianorum, Contra Iulianum, e Contra secundam Iuliani responsionem, o coscì
díto Opus imperfectum, contro o mæximo Giulian de Eclan, interrotto pe a morte
de Aostin), inteiza a-o tempo mæximo a ciarî a so dotriña a-i moneghi de
Adrumeto (De gratia et libero arbitrio, e De coreptione et gratia, dedicæ a
l'abao Valentin) e a combatte i "semipelagien" da Gallia meridionâ, insorti
contra questi scriti (De prædestinatione sanctorum e De dono perseverantiæ).

Questa dotriña aostiniaña do peccao originâ, da graçia e da predestinaçion,
precizaase ma ascì inreddeníase e sponciâ a-e estremme conseguençe inte l'ardô
da polemica, a s'è prestâ a varie e contrastante interpretaçioin. Aostin o
prende e mosse da-a condiçion de Adammo, creao esente da-a morte (posse non
mori, despægio da non posse mori proprio di êsci spiituæ) e da-a concupiscença,
capaxe quindi de no peccâ (o posse non peccare, despægio da-o non posse peccare
di eletti), e inta piña libertæ de optâ pe o ben conformandose a una raxon ch'a
l'aiva o perfetto predominio in sce-i sensci, capaxe âtrescì de perseverâ into
ben, graçie a l'agiutto (adiutorium sine quo non) concessoghe da Dê. Avendo
Adammo peccao, a so corpa a se trasmisse a l'intrego genere uman, divegnúo coscì
massa damnata; peccao de origine, che Aostin o dimostra, fra l'âtro, in base a
l'uzo da Gexa de amministrâ a-i infanti o batteximo ch'o l'anulla a
concupiscença in quante reáto, ma o-a lascia sopravvive actu, coscì che l'ommo,
pù conservando o libero arbitrio, o l'è privao de quella libertas ... quæ in
Paradiso fuit (Enchir. 26-27). Pe poei resciste saiv'a dî a-a concupiscença,
occore aoa un agiutto divin maggiô de quello dæto a Adammo: a graçia a l'è
dunque necessaia pe avei a fe', e questa perché ghe segge quell'amô de Dio, in
quante sommo ben, sença de che no existe ni biatitudine ni vea moralitæ (e no
gh'è pertanto vee virtù fra i paghen). Ma questo soccorso (adiutorium quo) o no
l'è concesso a tutti: Dê, sença arcuña ingiustiçia, ma pe un so gratuito atto de
miseicordia, o prepaa pe çertidun i mezi, piñamente efficaxi, pe conduli a-a
sarveçça a-a quæ o i ha predestinæ ab æterno.

Accusao da-i pelaxen de manicheismo, Aostin tuttavia, comme se vedde, o no
conscidera comme marvaxa a mæxima natua umaña, e o no condaña a procreaçion:
into maiezzo, o mâ o l'è a concupiscentia carnis; e questo ascì o pœu êse votto
a un fin bon, a generaçion di figgi conzonta a-a voentæ da so rigeneraçion
attraverso o batteximo. Ma i figgiœu morti sença de questo, segondo Aostin, no
se sottran a-a peña eterna. Percose a trasmiscion do peccao originâ a se
spiegava ciu façilmente mediante a teoria segondo a quæ l'añima a l'è generâ,
spiituamente, da quella di genitoî (traduxianismo), mentre, ciu conforme a-a so
dotriña de l'inluminaçion, a l'ea l'âtra teoria, da creaçion de ogni añima da
Dio (creaçionismo), Aostin o l'arestò inçerto scin a l'urtimo (De anima et eius
origine, 419-20). E percose l'è ignotto chi segge i eletti, a conceçion
agostiniaña da predestinaçion a coincidde con quella da Gexa comme corpus
permixtum.

A scossa profonda dæta a tutto o mondo roman da l'incurscion de Alarico, e
queimonie di paghen additanti into crestianeximo a caoza de tutti i moæ do
mondo, indussan Aostin a meditâ in sce-a stoia, e a scrive l'âtra de so œuvie
maggioî e ciu celebre doppo e "Confescioin": o De civitate Dei. Into corso da
stoia procedde unie e doe çittæ (Civitas Dei e Civitas terrena), nasciue l'uña
da l' amor Dei usque ad contemptum sui, l'âtra da l' amor sui usque ad
contemptum Dei e predestinæ, a primma a regnâ in eterno con Dê, l'âtra a subî
l'eterno supriççio. Manco quest'œuvia a l'è, in fondo, davei scistematica;
consciente do sviluppo do proprio pensceo, Aostin o pâ invitâ i lettoî a imitâlo
int'o sforço de progredî: do resto o vosse lê mæximo coreze i so eroî (ma
dimostrâ ascì, specie contra i manichei, a so fondamentâ coerença) inte quella
originaliscima rassegna di so scriti che son e Retractationes (426-27). Va
mençunao ancon, breve e belliscimo compendio da dotriña crestiaña, l'
Enchiridium ad Laurentium (De fide, spe, charitate, 421); e va aomanco accennao
o valô lettiaio di so scriti, specce de "Confescioin".

L'interesse educativo de Aostin o no l'è limitao a-i problemi pedagogichi ciu
dibattui da-a Patristega, saiv'a dî a l'utilizzaçion da curtua pagaña inta
formaçion di foenti, e a-i moddi e mettodi de l'educaçion religiosa. Questo o se
connette ciutosto a un tema filosofico fondamentâ inta so speculaçion, quello da
"veitæ inteiô" e quindi co-a dotriña de l'illuminaçion. O processo educativo o
consciste into trâ a-a luxe a veitæ, into ritrovâ Dio-meistro into profondo de
l'añima (Christus intus docet). O meistro veo o l'è quindi solo Cristo, i
meistri terren no pœuan fâ âtro che stimolâ a redescoverta da veitæ mæxima ch'a
l'è in noi comme segno da prezença de Dê. Da-o punto de vista didattico Aostin o
l'accœugge a necessaia propedœütica di "arte liberæ", ma a cortua pe lê a no l'è
indispensabile, percose e virtù crestiañe se realizzan ascì fœua de lô.
Necessaia a l'è invece a cortua religiosa da impartî ascì a-e mente ciu
sgrœuzze: into De catechizandis rudibus Agostin o parla de tâ œuvia educativa,
ponendo in rilevo a fonçion fondamentâ che g'ha in lê l'amô co-o quæ o meistro o
descende a-o livello de l'educando (coscì comme Cristo o l'ha fæto pe l'ommo
fandose ommo) e o vivifica ascì i aspetti ciu elementæ e consueti do fæto
educativo.



https://lij.wikipedia.org/wiki/A_battaggia_da_Meloia

A battaggia da Meloia, combatua tra o 6 e o 7 d'agosto do 1284 tra a flotta
pizaña do poistæ Mooxin e o conte Ugoin e quella zeneize de Oberto Doia e
Beneito Zaccaia, a se concruze co-ina schiçante vitoia de Zena, ch'a feççe
dexemia prexonê, mentre 20 galee do conte Ugoin ariescin a repâ torna into Porto
Pizan.

A fu a ciu cruenta e decixiva de battagge navæ combattue tra e doe repubbriche
de Zena e de Piza, inta secolâ lotta pe o domiñio do Tirren.

Inte l'anno 1284, duando za da-o 1282 a guæra tra e doe çittæ, riavertose a
caoza da rebellion a Zena do zuxe Cinarca, fætose vassallo de Piza, fu compio
da-e doe parte di importanti preparativi navæ. Za un violentiscimo scontro o
l'ea avegnúo inti ægoe de Sardegna, a Taoæa, tra Enrico de Mai, capitan da
scorta d'un ricco convóio zeneize, e un'armâ pizaña a-i ordini de Guido Zaccia,
co-a perdia de dexe galee pizañe (arvî). Poco doppo i Zeneixi, a-i ordi de
Beneito Zaccaja, bloccon o porto de Piza; ma approfittando de una momentannia
assença da squaddra de blocco, tutta l'armâ pizaña, forte de 72 galee (segondo
di âtre fonte 75), a sciortì a-o largo a-i ordi do poistæ, o veneçian Albertin
Mooxin, co-o propoxito d'impedî a conzonçion da squaddra do Zacaia con un'âtra
de 52 galee che s'armava de sprescia a Zena a-i ordi de l'Oberto Doia. O Mooxin
o condusse l'armâ inti ægoe de Zena, scheandose a desfia ape' do porto (31
luggio); ma o sorvezonze do Zaccaia o costrenzette o poistæ de Piza a
allontanâse pe no êse preizo tra mezo e doe squaddre nemighe.

A-a so votta i Zeneixi scorin i Pizen, che, doppo avei vortezao verso cao Corso,
ean tornæ a Porto Pizan.

Pe attiâ i nemixi a-a bataggia, o Doia o ricorse a un stratagemma, e ço è, o
l'ordinò a-o Zaccaia de caâ e veie e i ærboi e d'ascondise co-ina parte de
l'armâ (foscia presso Monteneigro de Livorno): scicché, contao e veje nemighe e
vistele ben infeioî de numero a-e so, o Mooxin o deliviò d'açetâ o
combattimento, e o sciortì da-o Porto Pizan dirizzendo verso o nemigo.

A battaggia a l'avvègne o 6 d'agosto vexin a-e secche da Meloia, e da primma a
parse voze a favô di Pisen, che con 102 tra galee e nave menoe ean ben supeioî
a-e 60 do Doia, e appoggiæ a-e secche presentavan un aspetto formidabile. Ma a
un tratto ecca avançâse contra a formaçion pizaña a squaddra do Zaccaia, ch'a
dava a-i Zeneixi, se no a superioritæ do nummero, o vantaggio da sorpreiza. L'ea
zœumoæ pe i Pizen troppo tardi pe retiâse e evitâ l'ingœuggimento de uña di ae,
comandâ da Andrioto Saraxin. Se scombatte' a-a despiâ, no ciu pe a vittoia, ma
pe a sarveçça. Quande o Zaccaia con doe galee acobbiæ, fra e quæ l'ea teizo una
grossa cadeña, o vègne a investî a capitaña pizaña, troncandoghe de netto a-o
primmo urto o stendardo gianco co l'inmaggine da Vergine, a linnia pizaña a
començò a stocâse; da pœu, doppo 'na despiâ rescistença, ghe fu a rotta e
incomençò l'inseguimento e o straggio. Solo l'aa scinistra, graçie a l'abilitæ e
a-a prudença de Ugoin da Ghiardesca, ch'o a comandava, a poette mettise in
sarvo, repando into porto e conservando coscì a Piza una parte de so forçe navæ,
circa vinti galee. Di âtre, comme dixe l'inscriçion apposta in sci-a faciata de
S. Mattê, gexa di Doia, 33 fun preize, 7 affondæ. E perdie di Pizen fun de circa
5000 morti e, segondo l'inscriçion, de 9272 prexonê. Tra liatri o poistæ
Moroxin, Lotto, figgio de Ugoin, pe no parlâ do fræ Rusteghello ch'o l'aviæ
agiutao o Marco Polo a scrive o "Milion". E perdie zeneize ascì fun ben grave;
ma mentre Piza sença retæra a no poeiva ciu repigiâse e, circondâ com'a l'ea da
di feroxi nemixi (Lucca, Seña, Firençe), a l'ea destinâ irremediabilmente a
perde libertæ e dominnio, Zena, avendo inte doe Rivee un'inezaoribile riserva
d'ommi, a poe' ben fîto repaâ a-i vœui.

A guæra a se rebelò e a paxe a fu firmâ solo che o 15 arvî 1288. E condiçioin
ean duiscime: i Pizen renonçiavan a-a Corsega, a-a Sardegna e a San Zane d'Acri;
de ciu gh'aivan da versâ un'indenitæ pe quelli tempi enorme, a garançia da quæ
cedeivan l'Elba. E claozoe no fun però respétæ e a guæra a repigiò. Zena a
l'alestì 120 galee a-o comando de Corado Doia, ch'o sarpò o 23 agosto 1290 pe
zonze pochi giorni doppo denanti Porto Pizan. Lucca, alliâ de Zena, a
l'attaccava da tæra e a l'aiva ravaxao Livorno e tutta a campagna. I Zeneixi
penetron into porto e destrussan e tore de difeiza, impin de magœu a foxe de
l'Arno, stocon e pezante cadeñe de sbaramento e se-e porton via a tocchi pe
distribuile e mettile in mostra appeize a varrie gexe, porte e palaççi da çitæ.

Segondo a tradiçion o ferâ Carlo (o "Chiarlo") Noxao (de Portoia o de Roiœu) o
fu quello chi ebbe l'idea de aççende di fœughi sott'a-e cheñe de mainea che, ina
votta affogæ, se stocchessan co l'asbrio de galee che gh'anavan adosso. Tanto fu
l'orgœuggio de l'arte di ferræ de Zena che, quand'o moì, pe tantiscimi anni i so
coleghi ghe feççan dî 'na messa in San Scisto e una lappide de marmao a fu
miagiâ insci-a so caza, insci-o canto tra Vico drito Pontexello e o Borgo di
Lanê (demolio inti anni '30 do '900. Queste cadeñe fun da pœu restituie a Piza
into 1860 in segno de riconciliaçion in ócaxon de l'unitæ d'Itallia, a parte doe
magge ch'en ancon a Monegia).

Di dexemia prexonê pizen che fun portæ a Zena ne tornò inderê un migiâ, tutti i
atri moin e fun assotterræ into Campo Pizan.



https://lij.wikipedia.org/wiki/A_b%C3%B3cca

A Bocca (in spagnollo La Boca) o l'è 'n quartê (barrio) d'a çittæ de Bonesàire,
in Argentinn-a.

O s'attrêuva inscio confin sûd d'a çittæ e o déve o sêu nomme a-a sêu poxiçion
inscia foxe (o "bocca") d'o sciûmme Matanza (ciammòu Riachuelo, "rianello") into
Río de la Plata.

Quande l'Argentinn-a a l'ëa 'na colonia d'a Spagna, 'sto quartê o l'ëa zona de
baracche pe i scciâvi néigri. Dappêu, con l'indipendensa, o l'ha funsiunnòu
comme o çentro prinçipâ pe saâ a cârne e trattâ o chêujo primma che foisan
esportæ. Inti ûrtimi dexennï de l' Êuttoçento o l'ha comensòu a èssë abitòu d'a
di çittadïn italien, prinçipalmente vegnûi da Zena, ch'hàn dæto a-o distreito
l'aspetto attuâle.

A Bocca into 1870 a l'avéiva zà 'n'architettûa caratteristica e into 1895 a l'ëa
a segônda seçiôn d'a capitâ argentinn-a. D'a sêu popolassiôn de 38.000 abitanti,
17.000 ëan argentïn, 14.000 italien, 2.500 spagnòlli e o rèsto de âtre
naçionalitæ. I rescidenti da Bocca e anche i tifôxi d'a sêu squaddra de ballon
(o famôso Club Atlético Boca Juniors, vëgnan ciammæ ancôn "Xeneizes", paròlla
c'a l'è 'na corrussion d'o gentilìssio "zeneize", testimôniansa de l'influensa
lìgûre inta çittæ de Bonesaire.

Quartê de pôrtuâli e âtri ôperâi, o sêu ciû grande esempio artistego o l'è stæto
Benito Quinquela Martín, pittô c'o l'ha môstròu inte sêu êuvie i travaggi d'o
porto e a vitta da gente in mòddo neo-impresciônista. Alfredo Lorenzo Palacios,
o primmo depûtòu parlamentâre soscialista di Americhe o l'è stæto eletto pe-o
Côngresso argentin da-o quartê da Bocca into 1905.

Inte 'sto quartê, into 1882, 'n grûppo de rescidenti liguri han vosciûo fâ, in
mëzo a 'n conflitto labôrâle, a "Repûbrica da Bocca", isando a bandëa de Zena e
infôrmando o Rè d'Italia d'a sêu indipendensa da l'Argentinn-a. Finalmente o
conflitto o l'é stæto risolto da o prescidente argentin Julio Argentino Roca.

Into 1884, pe risolve i frequenti inçendi inti conventillos, o quartê o l'ha
visto a creassiôn d'a primma squaddra de pômpê volontâi d'o pàize, entitæ c'a
l'è stæta ciammä "Bomberos Voluntarios de La Boca". Son stæti famôxi anche i
carlevæ che se çelebrâvan into distreito.

A foxe do Riachuelo a l'è ûn d'i sciti ciû vixitæ da-i tûristi, pe-a connesciôn
co-a stoja e a mitologia d'o tango. A Vuelta de Rocha, dove o Riachuelo o fa 'na
larga cûrva, o l'è ûn d'i pòsti ciû tipichi, comme o Caminito, 'n carôggio
immortalòu da-o tango d'o mæximo nomme. De lì se pêu attrovâ pittûe, souvenirs,
e produti artexanæ. Tûtte e doméneghe gh'è de côbbie de tango che dansan inscie
stradde de prïa. O stàddio d'o Boca Juniors o l'è conscideròu un monûmento da-i
sêu tifôxi "xeneizes". Pe-e tribûnn-e ærte che ghe dan a forma de 'na scattoa de
bonboin o l'è conosciûo comme "Bombonea". E partïe de ballôn co-o famôso
entûxiasmo d'i tifôxi, e lûxi, e bômbe, i papê de coî, e o "carlevâ" d'a gente
da Bocca, fan pârte de 'n spettacolo c'o no s'ascorda mâi ciû. O Riachuelo o
mostra 'n'immaggine de nâve abbandônæ, 'n vëgio ponte de færo e i ômbre d'i
edifissi indûstriâli inscia riva opposta. 'Sto paizaggio grïxo, sôlo contrastòu
da-i coî de càse, o l'ha inspiròu o tango "Nieblas del Riachuelo" (Brûmma d'o
Riachuelo). 'Sta zona a g'ha ascì molte gallerie d'arte, ateliers d'artisti
plastichi e scûrtoî, e scïti dedicæ a-o tango, che fan parte d'o sêu patrimonnio
artistego e de sêu attrasioîn tûristiche.



