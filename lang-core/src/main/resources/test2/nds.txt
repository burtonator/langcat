https://nds.wikipedia.org/wiki/16._Johrhunnert

Dat 16. Johrhunnert fangt an up’n 1. Januar 1501 un geiht bit to’n 31. Dezember
1600.

In Kunst un Kultur is düt Johrhunnert in Düütschland un den Westen vun Europa
dat Tietöller vun de Renaissance. In Italien kümmt al de Barock up.

De Reformation smitt de ole Kark un allerhand ole Traditionen eenfach öber’n
Bulten. Martin Luther, Johannes Calvin un Huldrych Zwingli wollen anunforsik
keen nee Kark upboon, man bloß de ole Röömsch-kathoolsche Kark reformeeren. Man
denn sünd dor doch nee Karken vun wurrn. In de Midden vun dat 16. Johrhunnert
hett de kathoolsche Kark veel vun ehr ole Kraft torüch wunnen, as se sik in dat
Konzil vun Trient nee Regeln geben hett. Na de Reformation keem nu dat Tietöller
vun de Gegenreformation.

In Düütschland is dat Hillig Röömsch Riek vun Düütsche Natschoon jümmers swäcker
wurrn. De Försten vun de verscheden Länner un Staaten binnen dat Riek hefft veel
Macht an sik reten. Dor hefft se de Reformation ok schöön för sik bruken konnt.

De Törken staht 1529 to’n eersten Mal vör de Porten vun Wien und wüllt de Stadt
innehmen un wieder nah Westen dörbreken. Man se weert torüchslahn. Dat ganze
Johrhunnert gifft dat Striet un Krieg mit de Törken. In’t Middelmeer weert
jummers wedder Seeslachten slahn. Dor speelt de Republik Venedig een grode Rull
bi. 1571 warrt de gesamte osmaansche Flott in de Seeslacht bi Lepanto in’n Dutt
haut.

An’t Enn vun’t Johrhunnert fangt de Söben Provinzen vun de Nedderlannen een
Krieg gegen Spanien an, vunwegen datt se unafhängig weern wüllt. Düsse Krieg
warrt later de Achtigjohrig Krieg nöömt un kümmt eerst 1648 to een Enn.



https://nds.wikipedia.org/wiki/Xenon

Xenon (greeksch: ξένος „fremd“) is as Element mit dat Symbol Xe in de Chemie
bekannt. Wie ok Helium, Neon, Argon, Krypton un Radon is dat en Eddelgas. Dat
bedüüt, dat Xenon nich so licht mit annere Elementen oder sik sülbst reageren
kann. Man kennt blots en paar Verbinnen mit Xenon, wovon aver de meisten blots
bi ganz lüttje Temperaturen stabil blievt. Xenon kummt in de Natur nich as
Molekül vör, man blifft en iengelt Atom.

Xenon hett keen Geruch un ok keen Klöör. Giftig is dat Gas ok nich, man in
gröttere Konzentratschoon slöpst dorvon in. An bekannsten is Xenon von dat
Xenonlicht, dat in eenige Autoschiensmieters bruukt warrt un en ganz glannig
Licht afgeevt. Ok in annere Lampen und Lüchten warrt mitünner Xenon verwendt. En
annert Rebeet vör den Gebruuk von Xenon is in medizinsch Warktüch, as
Narkoosmiddel oder ok in Blosenkamern oder bi'n Ionenandrift.

In de Natur kummt Xenon in de Luft vör, man so wenig, dat dat Gewinn von dat Gas
bannig düür is. In een Kubikmeter Luft is blots ~0,08 ml Xenon. Gewunnen warrt
dat dör Destilatschoon mit dat Linde-Verfohren.

De annern Isotope sünd künstlich maakt worrn. Disse sünd denn all radioaktiv un
warrt dör Infang to Jod ümwannelt, wenn se 73 oder weniger Neutronen hefft oder
verfallt to Cäsium bi 79 oder meer Neutronen.



https://nds.wikipedia.org/wiki/Wolfgang_Amadeus_Mozart

Wolfgang Amadeus Mozart (eegentlich Johann Chrisostomus Wolfgang; * 27. Januar
1756 in Soltborg; † 5. Dezember 1791 in Wien) weer een vun de gröttsten
Komponisten in de klassische Musikepoch.

Mozart weer Söhn vun den Viezkapellmeester un Hoffkomponist Leopold Mozart. Al
mit sess Jahren treed Mozart tosamen mit siene Süster „Nannerl“ as düchtigen
Klaveerspeler up. In siene jungen Jahren reis he dwars un dweer dör Europa un
geev överall Konzerten. He weer vun 1762 bit 1767 in Brüssel, Paris, London un
Wien, vun 1769 bit 1773 in Italien un 1777 in München, Mannheim un wedder in
Paris. In London keem Mozart mit Johann Christoph Bach tosamen un in Wien mit
Joseph Haydn. Vun de beiden kunn he tominnst vun de Musiktheorie en beten
lehren. 1768 bereep em de Arzbischop vun Soltborg to sienen Konzertmeester. De
Reis na Italien broch Mozart groten Spood, denn he wurr to'n Liddmaat vun de
Academie del Filarmonie in Bologna beropen un kreeg vun den Paapst enen Orden.
In disse Tiet lehr he ok de italieensche Oper neger kennen.

Mozart verleet Salzburg, wiel de Fürst-Arzbischop em na sien Menen ungerecht
behannelt harr. He gung na Wien un leet sik dor as „freeschapen“ Komponist dal.
För dat Düütsche Nationaltheater in Wien schreev he in'n Opdrag vun Joseph II.
de „Entführung aus dem Serail“ (Roof ut dat Serai). Korte Tiet na de Opföhren
vun disse Oper heiraad he Konstanze Weber, mit de he woll glücklich weer, de
aver nich veel vun Huusholden verstund un dorum ok wohl schullig daran weer, dat
de Familie laterhen in Armot leven muss. De Umstännen, in de Mozart leev,
verslechtern sik ümmer mehr, un in de Tiet, in de em siene besten Warken lungen,
wurr he al nich mehr allgemeen bewunnert.

Mozart hett in sien kort Leven so veel komponeert, dat dat nödig weer, en
Verteeknis antoleggen. Dat Köchel-Verteeknis wurr 1862 rutgeven. Dor sünd al
siene Tonwarken opföhrt, neven de velen Opern un dat Requiem ok de 40 Leder un
Arien, 40 Sinfonien, 43 Instrumentalkonzerte, 31 Serenaden, 26 Striekquartette,
14 Messen, Litaneien usw. De bekanntsten vun siene 21 Opern sünd:



https://nds.wikipedia.org/wiki/Wikinger

Wikinger (ok Normannen, Waräger oder Rus) weern Seefohrers un Kreegslüüd ut
Skandinavien, de twüschen 517 un 1066 sünnerlich de Küsten un Inseln vun Europa
överfallen un deelwies ok koloniseert harrn.

Se sünd faken ok de Strööm ropfohrt, to’n Bispeel na Paris un Hamborg. Besünners
de Sweden sünd över de Strööm ok deep na Russland rin, dorvun hett Russland ok
sien Naam. Över See sünd se bit Sizilien un Gröönland un Nordamerika kamen.

De Begreep Wikinger kümmt wohrschienlich vun dat ooltnoordisch víkingr, wat
Röven un en Röövtog maken heet. Man ok wenn se dormit in Europa besünners
beröhmt worrn sünd, sünd se doch de meeste Tiet freedlich anseten ween. De
Wikingertiet betekt den laatsten Deel vun de skandinavsche Iesentiet.

De germansche Woordstamm vik oder wik bedüüd en Steed, besünners an de See, wo
Lüüd waahnt, un ok en Bucht. Hüüt noch wiest mennig Oort dat in sien Naam op,
to’n Bispeel

De Wikinger hebbt ok Bedüden för den Hannel hatt. Haithabu an de Slie (bi
Sleswig) weer een vun de gröttsten Hannelssteden in dat Middelöller. Dor kemen
vele Lüüd tosamen, ok Sassen un Slaven. Dat Enn keem 1055, as Haithabu in en
Slacht twüschen Harald Hardraada un Sweyn II. öödleggt worrn is. Bald dorop,
1066 hebbt denn de Slawen de Stadt heel nedderleggt.

Anner grote Hannelssteden weern Birka in Sweden un de Insel Gotland. Een vun de
wichtigsten Bornss ut düsse Tiet is de Historie vun dat Arzbisdom Hamborg, de
Adam vun Bremen anno 1076 opschreven hett. Dor is toeerst ok vun dat Opfinnen
vun Amerika (Vinland) to lesen.

De eerste Wikingertog, vun den wi wat weet, is vun Gregor vun Tours in sien
Historia Francorum opschreven: Anno 517 möök de dänsche König Chlochilaichum mit
sien Scheep Fohrt op Gallien. He fohr na dat Rebeet vun den frankschen König
Theuderik I. un hett’n Slag Franken fungen. Denn sünd se wedder na See, avers de
König bleev an den Strand un tööv op de Floot. So keem dat, dat de Söhn vun
Theoderik, Theudobertus, Tiet harr, mit en groten Heer un Flott antotrecken. He
harr den däänschen König doodslaan un de dänsche Flott nedderkregen.

De tweede opschreven Bericht vun en Wikingertog is vun dat Johr 793, as dat
Klooster Lindisfarne an de Oostküst in den Noorden vun England vun Seefohrers
överfullen un plünnert worrn weer.

Denn güng dat Slag op Slag mit de Wikingertöög. Se hebbt den gröttsten Deel vun
Irland besett un sik ok in grote Delen vun England nedderlaten. Se hebbt sik
denn ok in den Norden vun Frankriek, in dat Baltikum, in Russland un Sizilien
Rieken opboot. Överfäll geev dat ok in dat Middelmeer un sogor in dat Kaspische
Meer.

De Dänen sünd besünners na Freesland un dat Rebeet vun de Sassen, na Frankriek
un in den Oosten un Süden vun England seilt. In den Noordoosten vun England, so
üm York rüm, harrn se sik fast ansett. Dor weer ok dat däänsche Recht güllig un
dat Danelag weer för en lang Tiet temlich sülvstannig.

Knut de Grote weer König över Däänmark as dat sien gröttste Utdehnen harr. Dat
Däänsche Riek güng vun Norwegen bit Sleswig un 1013 bet 1016 weer he ok König
vun England.

Den Grunnsteen för dat grote Riek harrn al sien Vadder Sven Gavelbart un sien
Grootvadder Harald Blautahn leggt.

De Norwegers sünd besünners na Noordwest un West na de Färöer, de Shetlands, de
Orkneys, na Irland, Iesland, Noordengland un Westengland seilt. Bet op Irland
und Grootbritannien weren de Inseln lerrig un dor hebbt de Norwegers sik
anseten.

De gröttsten Seiltörns weern de na Gröönland un Amerika. Dat güng so: Erik de
Rode harr in Norwegen Een doodslaan un muss denn na Iesland. Dor harr he wedder
Striet un denn muss he ok Iesland verlaten. Dorbi is he denn na Westen seilt,
vun wegen dat dor mal een Land in Sicht harr. Dor is he denn na Gröönland kamen.
An de Westküst harr he dat manierlich funnen un denn mit sien Lüüd twee Städer
opboot, Vestbygd un Austbygd. Kort later, üm 1000, is denn Leif Eriksson, sien
Söhn, na Westen un hett dor Noordamerika opfunnen. Vun wegen den Wien, de se dor
funnen harrn, hett he dat Land Vinland dööpt.

En lütt Dörp weer op de nördlich Halvinsel vun Niegfundland bi L'Anse aux
Meadows anleggt, avers denn geev dat Striet ünnernanner, ok mit de Indianers, un
dat Klima weer ok nich so doll. Dat föhr denn to dat Enn vun de Wikingers in
Amerika. Wat dorvun överbleev, is nu UNESCO-Weltkulturarv.

Op Gröönland güng dat langer. Avers na 1300 weer dat denn dor ok toenn, vun
wegen dat dat Klima slechter worrn weer un villicht ok vun wegen Striet mit de
Inuit.

De Sweden hebbt sik besünners na Oosten hen orientiert. Al in de Vendeltiet geev
dat vele Kontakten mit Osteuropa, wat ünner annern an de Övernahm vun
Helmoorden, as den Spangenhelm, den Nasalhelm un later den Brillenhelm Tüchnis
to sehn is, wat de Wikingers vun de Steppenlüüd un de Oströmers övernahmen
harrn.

De sweedschen Wikingers sünd besünners över de Strööm reist. So sünd se denn bet
an dat Swatte Meer, na Byzanz un sogor na Bagdad to’n Hanneln kamen. Mit de
Slaven hebbt se Honnig, Wass, Barnsteen, Fell, Wapen und Sklaven ruthannelt un
dat denn in Byzanz und Bagdad för Sülver, Sied, Brokat, Gewürzkraam, Helmens und
Rüstungen verkofft.

De Finnen und Slaven hebbt de Skandinaviers ‚Rus‘ oder ‚Warjagi‘ (Waräger)
naamt, de Byzantiners hebbt ‚Rhos‘ un ‚Waragoi‘ seggt un de Arabers hebbt se as
‚Al-Madjus‘, ‚Ruser‘ un ‚Saqaliba‘ betekent.

De Sweden harrn faken mit de Slaven koopereert un de Slaven harrn se af un an to
Försten maakt. Af un an keem dat ok to Striet. So heet dat in de Nestorchronik,
dat de Slaven de Warägers över dat Meer wegjaagt harrn. Denn avers wedder ropen,
dat de Wikingers kloor Schipp moken schullen un den Försten spelen. So keem
Rurik to den Förstentitel. Un heel Russland hett sien Naam vun düsse Rus (kiek
ok ünner Kiewer Rus).

Tosamen mit de Slaven harrn de Rus denn af 860 jümmers mal wedder Byzanz
överfallen. De Byzantiners harrn sik denn mit Hannelsprivilegien Freden un
Frünnschop kofft. Denn güngen ok Rus in Deenst vun den Kaiser un maken de
Warägergard ut.

En Grund för de Röövtöög kann sien, dat dat toveel Lüüd geev, vun wegen den
technischen Fortschritt. En anner Grund is, dat in Europa na de Völkerwannerung
veel Unordnung weer un dat licht güng, en Röövtog to maken. Lichter tominns as
to de Römertiet. Denn weren ok Streken temlich lerrig, so as Sleswig, wo de
Angelns weg na England weren un en groten Deel vun de Sassen ok. Op de anner
Siet weern de Langscheep nödig, dat de Wikingertöög ok wat bröcht harrn. De
weren avers eerst üm 700 fardig entwickelt.

De Mythologie weet wi besünners vun de Edda, wat dat gröttste Stück Literatur
is. Veel güng över Vertellen, opschreven is dat avers eerst na 1000 ween.
Blangen de Literatur weet wi ok’n Slag vun ole Graffstenen un anner Stenen, wo
Runens rinschreven weren. De Runens weren Bookstaven, de ut dat Greeksche vun
afkamen weren, avers sik denn sülvstannig entwickelt harrn.

Wat de Mythologie angeiht, weer de nich veel anners as bi de Sassen. De
Göttervadder weer Odin, wat dat lieke is as Wodan. Thor weer besünners wichtig.
De Sweden hebbt besünners Freyr hillig hollen, sien wichtigstet Hilligdom weer
bi Uppsala.

Op de een Siet güng dat Röven na 1000 nich mehr so good, vun wegen dat de
Frankens ehr Macht na Noorden utdehnt harrn un de Städer faster maakt weren.
Besünners avers hett sik nedderslaan, dat de Wikingers to dat Christendom kemen
un sik döpen harrn laten. Denn kümmt dorto, dat in Norwegen, Däänmark und later
ok in Sweden Königrieken mit en faste Ordnung tostann kemen un de Königens harrn
Ordnung hebben wulln.

De Wikinger Rollo harr sik besünners op de Seine rümdreven un dat Rebeet üm
Paris överfallen. De franzöösche König Korl de Simple harr denn Rollo un sien
Lüüd in den Verdrag vun St.-Claire-sur-Epte de Normandie as Lehen geven. Se
schullen nu Frankriek vör Överfäll vun anner Wikingers bewohren. Vun ehr Afkomen
her weren se Nordmänners, dat heet Normannen nöömt. So kreeg ok de Normandie
ehrn Namen. De Normannen harrn sik denn gau to Franzosen maakt un franzöösch
snackt. So keem dat, dat de Normannen, as se 1066 ünner ehrn Hartog Willem na
England seilt sünd un bi Hastings den ingelschen König doodslaan harrn, al
franzöösche Spraak un Kultur na England bröcht harrn. Anner Normannen sünd denn
na Sizilien un hebbt dor en Riek opboot, wat bit to de Tiet vun Kaiser
Barbarossa hollen harr.



https://nds.wikipedia.org/wiki/Walisische_Spraak

Walisisch (ok kymrisch; Egennaam Cymraeg [[kəmˈrɑːɨɡ]] oder – mit Artikel – y
Gymraeg [[ə ɡəmˈrɑːɨɡ]]; engelsch: Welsh) is en p-keltsche Spraak. Tohopen mit
de Bretoonsche Spraak un dat Koornsche maakt se de britannsche Unnergrupp vun de
Keltschen Spraken ut. Se warrt in Wales vun um un bi 750.000 Minschen snackt.
Dor is se de keltsche Spraak mit, de an'n meisten as Muddersprake snackt warrt.
In Wales is se, blangen Engelsch, Amtssprake un Schoolspraak. Dat gifft twee
Dialekte, een in'n Norden un een in'n Süden. Anners as de Bretoonsche Spraak is
dat Kymrische noch heel levennig. Dat warrt jummers noch vun allerhand Kinner as
Mudderspraak lehrt un in all Gruppen vun de Sellschop snackt. De Utsichten, datt
de Spraak blifft, sund tähmlich goot, vunwegen datt Kymrisch noch in Deele vun
dat Land snackt warrt, de tosamenhangen doot. Sunnerlich in'n Norden sund de
Snackers vun Kymrisch noch in de Mehrheit, mit en Andeel vun bit to 70 %. Over
de lesten tein Johre is de Andeel vun de Kymrisch-Snackers in Prozent liek groot
bleven. Vördem weer he langsam, man stadig bargdal sackt. De afslute Tahl vun
Kyrisch-Snackers is sogor woller grotter wurrn. Sietdem, datt in Wales en egen
Parlament up'e Been kamen is, de National Assembly for Wales / Cynulliad
Cenedlaethol Cymru warrt noch mehr maakt, datt dat mit de Spraken wedder beter
loppt.

As dat Volk in't Johr 2001 tellt wurrn is, is rutkamen, datt bi 21 % vun de
Walisers ehre egene Sprake snacken könnt. Deelwiese mit de Sprakle umgahn (t.B.
blot man lesen) könnt bi 8 % vun de Inwahners. Datt dat mit dat Walis’sche so
goot utsehn deit, liggt sunnerlich dor an, datt dat Engelsche in de Städer vun
Wales snackt warrt, wieldes up dat platte Land, wo man nich so veel Lüde leven
doot, wiethen walis’sch snackt warrt. Buten vun Wales warrt Kyrisch in dat
Chubut-Daal in de Provinz Chubut in Patagonien in Argentinien snackt.



https://nds.wikipedia.org/wiki/W%C3%B6%C3%B6st

As Wööst betekent man de Rebeden vun de Eer, in de kuum bit gor keen
Vegetatschoon Foot faten kann. Dat heet, dat de Vegetatschoon in Wööstrebeden
weniger as 5 % vun de Böverflach bedecken deit. Oorsaken för en Wööst künnt dat
fehlen vun Warms vun de subpolaren oder subnivalen Rebeden wesen (Küllwööst,
Ieswööst) as ok Överweiden oder Watermangel (Dröögwööst, Hittwööst). Wösten
tellt to de Anökumene un weert to de primären Biome torekent.

Peveril Meigs hett 1961 de Wöstenrebeden vun de Eer in dree Kategorien indeelt,
da he na den Nedderslag un de Fuchtigkeit fastleggt hett. Disse Indelen is
vundaag wiet verbreedt un ünnerscheedt in bannig aride Rebeden mit dörgahn
(meist) keen Nedderslag, aride Rebeden mit weniger as 250 mm Neddersalg in’t
Johr un semiaride Rebeden, mit in’n Dörsnitt 250 bit 500 mm Nedderslag in’t
Johr. De ariden un bannig ariden Rebeden warrt normalerwies as Wösten betekent,
wiel semiaride Lannen tyypscherwies as Steppen ansehn warrt. In Dröögwösten
warrt dat Wassdom vun Planten hinnert, vun wegen dat nich noog Water dor is. De
Boddens vun de Dröögwösten tellt to de Aridosolen.

Sandwösten warrt ok as Erg betekent, in de Westsahara un in de Libyschen Wööst
is ok de Naam Edeyen begäng. Bi en Sandwööst besteiht de Böverflach vör allen ut
Quarzsand, de dör Boddenerosion ut en Kieswööst tostannen kamen is. Mitünner is
de Sand ok ut anndere Rebeden dör den Wind in de Wööst transporteert worrn, as
to’n Bispeel de Deserto de Viana in Kap Verde. De Ümstännen to’n Leven sünd
harder as in annere Wösten. Ergs gifft dat mit un ahn Dünen, de teemlich
bestännig wesen künnt, un mitünner in jemehrn ünneren Deel ok fast worrn as in’t
süüdliche Sandmeer, woneem se de so nöömten Gassis billt. In’t nöördliche
Sandmeer vun Ägypten as to’n Bispeel bi Farafara kamt se as Wannerdünen vör in
Gestalt vun Dweer-, Längs-, Steern- oder Sichdünen – afhangig vun de
vörherrschen Windricht. De hööchsten Sanddünen sünd in Algerien to finnen, wobi
de längste Dünn de Abu Muharek is mit üm un bi 600 km. Mit en Fohrtüüch kummt en
blots swoor dör Sandwösten dör, goot to föhren geiht dat blots in Sandevenen, de
ordig fast worrn sünd. De gröttste Sandwööst op de Eer is de Rub al-Chali op’t
Araabsche Halfeiland.

De Steen- oder Felswööst warrt as Hammada betekent. Tyypsch för disse Oort vun
Wööst is, dat de Böverflach dicht bedeckt is mit kantig-blockigen Steenschutt un
Felsbrockens. Disse Stenen sünd dat Produkt vun’t physikaalsche Verweddern, wobi
dat fienere Material vun’n Wind wegdragen warrt. Faken sünd dat Hoochflachen, de
mit Schutt överseiht sünd. Mit’n Auto kummt een dör en Hammada kuum dör, mit
Utnahm vun olle Karawanenstraten, de jüst so as in annere Wösten an de Alamat
(lütte Steenpyramiden, de den Weg anwiest) oder ok an Kamelgerippen kennt warrn
künnt, de den Weg süümt. Op de Böverflach vun de Stenen is faken Wööstlack
antofinnen.

De Kieswööst is en Oort Twüschenstoop tüschen Sand- un Steenwösten: Se entstaht
dör Verweddern vun Steenwösten, wenn de fieneren Andelen utweiht warrt, un
verweddert wieter to Sandwösten. Mitünner kamt se ok dör Aflagern vun Kies in’t
Vörfeld vun Gletschers tostannen. En annere Oorsaak kann ok en physikaalschen
Effekt wesen, den een beobachten kann wenn en körnigen Stoff in en Fatt
schüttelt warrt. Dorbi sammelt sik de grötteren Partikels an de Böverflach, wiel
de lütteren na ünnen rutscht. So en Vörgang passeert in en Wööst dör
Fuchtigkeit, Wind un Temperaturünnerscheden, man veel langsomer. Kieswösten
gifft dat vör allen in de Sahara, woneem se 5 % vun de Wöstenflach utmaakt. In
de middlere Sahara warrt disse Wööst as Serir betekent, in de Westsahara seggt
man ok Reg dorto. Sporen vun Rööd hollt sik in dissen Wöstentyyp sünners lang.
Een kann hier ok goot fohren.

Soltwösten sünd in Noordafrika ünner den Naam Schott bekannt, in Libyen as Grara
un in’t zentrale un ööstliche Sahararebeet ünner de Beteken Sabkha. Sooltwösten
entstaht tomeist dör stark Verdunsten in dröge Sedimentbeckens ahn Afloop.
Wösten vun disse Oort gifft dat vele in’n Iran un in Middelasien. Vun wegen
Sumpfeller un Waterflachen ünner de Soltköst sünd disse Rebeden mitünner
teemlich gefährlich un blots swoor to dörfohren. Dat Solt in disse Wöstenflachen
sünd aver keen Överresten vun olle Seerebeden, man dat kummt ut de Barglannen
ümto, woneem dat utwaschen un rünnerspöölt warrt. Dat Solt bargen Water sammelt
sik den in’t Sietland an. Wenn dat dor keen Afloop gifft, entstaht mit de Tiet
dicke mit Solt anriekrete Lehm- un Kleiflachen, de ok Solttoonevenen oder
Alkaliflats nöömt warrt. Wenn dat Denn mol Regen gifft, warrt dorut Soltseen
oder Soltsümp, de en muddig Mischen ut Klei, Solt un Sand dorstellt.

Küllwösten sünd in de Poolrebeden un in Hoochbarglannen antodrapen. In dissen
Wöstentyyp hinnert vör allen de bannig sieten Temperaturen dat Utbreden vun
Vegetatschoon. Wenn de Bodden butendem vun Ies bedeckt is, warrt dorto tomeist
Ieswööst to seggt. Man, liekers wenn dor veel Ies is, blifft de Luft dör de
siete Temperatur tomeist bannig dröög. Nedderslääg gifft dat dor also ok blots
wenig; Vele Rebeden vun de Antarktis to’n Bispeel hebbt so goot as gor keen
Nedderslag. Dat Wright Valley, en Daal in de Ross-Wööst in de Antarktis gellt as
een vun de dröögsten Rebeden op de Eer.

Disse Tyyp entsteiht binn in de Eerdelen, achter hoge Bargkeden oder in
Beckenlagen. In disse Rebeden gifft dat blots wenig Nedderslag, as se to wiet
weg sünd vun de See, oder in’n Regenschadden vun Randbargen leegt. De fuchtige
Luft mutt vör de Bargen opstiegen. Man, wieter baven is de Luft küller un kann
dorüm weniger Water spiekern. De fuchtige, kole Luft billt dorüm Wulken un
regent af. Op de annern Siet vun de Bargkeed warrt de Luft insgesamt warmer vun
wegen de fuchtig-adiabaatschen Afköhlen un de dröög-adiabaatschen Opwarmen: De
warmen, drögen Luftmassen sackt af. Dor wo se rünnersacktm, billt sik wegen de
de drögen Hitt de Wösten. Binnenwösten kamt süüdlich vun’n süüdlichen Wennkreis
vör un in’n Noorden vun’n nöördlichen. Bekannte Binnenwösten sünd ünner annern
de Wööst Gobi, de Taklamakan un de Great Bassin, en bekannte Regenschaddenwösten
in’t Lee vun en Bargkeed is to’n Bispeel de Wööst Juda.

De Wennkreiswööst, de ok Passat- oder subtroopsche Dröögwööst nöömt warrt, kummt
bi geograafsche Breden bit to ruchweg 30° op beide Sieten vunnkfurter Rundschaun
Äquater tostannen. Dat kummt dorvun, dat de Luftmassen to beide Sieten vun
Äquater vun’n Oorpassat kamt un denn dwungen warrt aftostiegen. Dordör warrt de
Luft warmer un de relative Luftfuchtigkeit nimmt af, so dat en dröög un
wulkenfree Kilma entsteiht. Bispelen för Wennkreiswösten sünd grote Deelen vun
de Sahara un vun de Kalahari.

De Küstenwööst is en sünnere Oort vun de Passatwööst, de dör Passatwinnen un
sünnere Seeströmen verstarkt warrt. Dat kole Water vun de See, dat vun ünnen
opstiggt, kondenseert an de Seeböverflach de Fuchtigkeit, de noch in de Luft is.
Dordör warrt de Luftfuchtigkeit noch sieter,so dat sik Wulken un Nedderslag gor
nich eerst billn künnt. De beropene Forscher Alexander von Humboldt segg inst
över de Atacama: „So dicht an’t Water un doch so arm an Water“. Blangen de
Atacamawööst tellt de Namib un de Nullarbor-Wööst to bekanntesten Köstenwösten.
Ok de Deelen vun de Sahara, de dicht an de See leegt, staht ünner’t Inwirken vun
de külleren Seeströmen.

En Sünnerfall vun de Küstenwösten is de Nevelwööst. Hier kummt dat in de
Morgensstünnen to starken Nvel, liekers dat bannig wenig Nedderslag daalkummt.
Nevelwösten gifft dat in de Subtropen, sünners an de kontinentalen Westküsten.

De Halfwööst is en Vegetatschoonszoon, de ’n lütt beter mehr Fuchtigkeit opwiest
as de echt Wööst, man jümmer noch dröger is as de Doornsavanne. Halfwösten finnt
een tomeist an’n Rand vun echte Wösten as en Oort Övergangszoon, as to’n Bispeel
de Sahelzoon.

Bi edaphische Wösten liggt de Watermangel an’n Bodden: de lett dat Water so
bannig goot dör, dat de Nedderslag gau wedder afföhrt warrt. De Bodden kann dat
Water blots slecht oder gor nich spiekern, wat denn för’t Wassdom vun de Planten
fehlen deit. To’n Bispeel billt de resenhaften Schotterflachen in’t Ieslännsch
Hoochland en Wöstenlandschop ofschoonst dat dor düchtig veel Nedderslag un
Smöltwater gifft.

Windwösten sünd vör allen op de subantarktischen Eilannen in’n Süüdatlanktik
antodrapen, in’n Süüden vun’n 50. süüdlichen Bredengraad. In dat Rebeet gifft
dat bestännig Weststörm, de dat hele Johr över mit Nieselregen un Nevel tohopen
kamt. Bööm künnt hier nich wassen, vun wegen dat dat keen Windschuul gifft,
dorüm wasst dor blots Mosen, Farnen un Flechten .

Wösten gifft dat nich blots op de Eer. So herrscht op den Planet Mars en Klima
as in en Dröögwööst. De bannig dünne CO2-Atmosphäär bargt kuum Waterdamp un free
Water de an de Böverflach foorts verdampen. Vun wegen dat dat op’n Mars
Johrestieten gifft as op de Eer, de ok mit düütliche Temperaturünnerscheden
tosamengaht, weiht op’n Mars faken anduern Winnen över wiete Rebeden, de
mitünner ok globale Sandstörm utlösen künnt. De Winnen un de bannigen
Temperaturünnerscheden sorgt vör de Erosion vun den brunen un grauen Marsbodden.

Wöstenrebeden mit jemehrn tyypschen Mangel an Water sett swore Ümweltbedingen
för’t Överleven. Planten un Deerten sünd dordör dwungen, sik an den Watermangel
evolutschonär antopassen. Dat gellt jüst so ok för den Minsch, de in de Wööst to
Huus is. Regenschuer sünd in de Wööst düchtig roor, man wenn dat wohrhaftig mol
regent, denn ok glieks bannig dull. Dorna bleiht de Wööst regelrecht op un
Wöstenplanten in prächtige Klören fangt an to wassen, de aver dör den
Watermangel blots en korten Levenszyklus hebbt. Aver ok disse bannig korten
Vegetatschoonsperioden maakt en riekert Deervörkamen mööglich, as een vermoden
schüll.

En Kennteken vun Wösten is, dat dor wenig bit gor keen Vegetatschoon to finnen
is. Blots ruchweg en Veerdel vun all Wöstenflachen wiest överhaupt
Plantenwassdom op. Wat dor wassen deit (Xerophyten, Halophyten) is anpasst an
dat Dröögklima oder den grötteren Soltandeel in’t Water. Dat sünd Grääs, Strüker
oder Boomoorden, de depe Wörteln hebbt, as tovn Bispeel de Akazien in de
Kalahari. De Planten künnt ünnerscheedt warrn in welke, de sparsom in’n
Waterverbruuk sünd, de Water spiekern künnt, ünner de Eer överduert oder de
blots en bannig korte Vegetatschoonstiet hebbt. To’n Bispeel is in de Nevelzoon
vun de Namib-Wööst de heemsche Struuk Arthraerua leubnitziae de fakenste
Vertreder vun de stännigen Vegetatschoon, vun wegen dat he de hoge
Luftfuchtigkeit vun de Nevelswaden nütten kann. Solke Planten sünd in de Laag,
ok bi lang anduern un extreme Drögen (an’t Bispeel vun de Arthraerua leubnitziae
mehrere Dusend Johren) jemehrn Waterhuusholt oprecht to hollen.

Ofschoonst Wösten op’n eersten Anschien düchtig levensfeendliche Ümstännen
opwiest, gifft dat dor liekers tallrieke Deeroorden. In de Wööst Gobi is to’n
Bispeel blangen annere Grootdeerten de Kroppgazell un den Steppenilk heemsch.
Mitünner dröpt en ok op Sneeleoparden un Wulfen. Noch veel tallrieker as de
Söögdeerten sünd in aride Rebeden Reptilien un vör allen Liddfööt (t. B.
Insekten un Skorpionen) to finnen, de sik utermatig goot anpassen künnt.

Jüst in de hitten Sandwösten wiest de Beester, de dor leevt, faken opfallen
Anpassen an de hogen Temperaturen an de Böverflache vun’n Sand op. Insekten, de
dagsöver op’n Sand loopt, hebbt to’n Bispeel faken bannig lang Steltbeen, vun
wegen dat de Temperatur wenige Zentimeter över’n Sand al düütlich sieter is.
Dordör un dör jemehr gau Foortbewegen künnt sik disse Deerten för’t döödliche
Överhitten schulen. Ok de langen Been vun de Kamelen künnen sik to’n Schulen för
de afstrahlte Hitt vun’n Wöstensand evolutschonär utbillt hebben.

Unafhangig vun Klima, Temperatur un Bredengrad wiest dröge Wösten en utermatige
Männichkeit an verschedene Bakterienoorden op. Den Utslag för’t Wassdom vun
disse Mikroorganismen gifft de pH-Weert („Süürgrad“) vun’n Bodden. Boddens mit
neutralen pH-Weert, as se in Dröögwösten un Woolden vörkamt, hebbt för Bakterien
de besten Levensbedingen. In sure Boddens as to’n Bispeel in de
süüdamerikaanschen Regenwoolden finnt man dorgegen blots wenige Bakterien.

In kulturhistorische Hensicht hett de Wööst vun de Antike an en bedüdene Rull in
de europääschen Historiografie un Literatur speelt. To’n een steiht de Wööst
siet Herodot för dat Frömme, wat anners is un dör den Togreep dör Europa nich
faten to kriegen weer. Op de annern Siet geev de Wööst ok en Mööglichkeit sik
torüchtotehn. Sünners de Bibel (Uttog ut Ägypten dör de Israeliten, dat Versöken
vun Jesus vun Nazareth) un de latere hagiograafsche Literatur (Eremiten) hebbt
in Europa en Bild vun de Wööst präägt, dat in’n Karn bit vundaag nawirken deit.
Dör’t Domestizeeren vun’t Dromedar harr de Minsch de Mööglichkeit, in de groten
Wösten vörtodringen oder jem to dweren. Dordör künn de Wööst as Levensruum för
Minschen annahmen warrn.

Dat Utbreden un dat Enstahn vun ne’e Wösten (Desertifikatschoon) is tomeist dör
den Minschen utlöst. Oorsaken dorför leegt to’n Bispeel in’t Överweiden, nich
anpassten Ackerbo oder in’t Afholten vun grote Wooldrebeden. Natürliche Oorsaken
för’t Verwösten künnt Dröögperioden wesen, dat Utbrden vun Sanddünen oder dat
Utfransen vun Wööstränner. Dat Verwösten warrt noch duller dör Utblasen dör
Wind, Utswemmen dör Water, Versolten oder Skeletteeren.

De Organisatschoon UNCCD vun de Vereenten Natschonen kämpt gegen dat wietere
Utbreden vun Wösten. In den Tosamenhang is 2006 as dat Internatschonale Johr vun
de Wösten un Wöstenbilln utropen wesen.

All Wöstenrebeden vun de Eer tohopen maakt üm un bi en Föfftel vun de hele
Landböverflach vun de Eer ut, dat sünd ruchweg 30 Millionen Quadratkilometer.
Wenn een ok de Halfwösten mit dorto rekent, is dat meist en Drüddel vun de
Landflach, also ’n beten weniger as 50 Millionen Quadratkilometer oder ok knappe
10 % vun de Samtböverflach vun de Eer.

In Dröögwösten ännert sik de Temperatur düchtig över’n Dag. An’n Dag warrt de
Bodden dör’t Instrahlen vun’t Sünnlicht bannig hitt, as de Wööstbodden veel
Quarz un Luft bargt, de beid de Warms nich goot afleiden künnt. Dat Ophitten is
dorüm blots an de Böverflach. In’n Vergliek to fuchtige Boddens, kann de
Wööstbodden blots wenig Warmsenergie spiekern – Water kann neemlich sössmol so
veel Warms opnehmen as Sand. De Warmsstrahlen geiht meist ahn Dämpen bit op’n
Bodden, as sik in Wööstrebeden kuum Wulken billt. De Bodden warrt dordör op bit
to 70 °C ophitt, strahlt de Warmsenergie aver över Nacht denn ok wedder ahn
Hinnern in’n Weltruum af. De Temperaturünnerscheden künnt dorüm 50 °C un mehr
bedrägen.

Ok in de dröögsten Wösten is dör dissen Effekt Leven mööglich, wenn ok blots in
lütt Maat. De starke Afköhlen föhrt to en boddennegen Daupunkt. Planen un annere
Leevwesen künnt denn vun de Daudrapens leven, de sik billt.

De starken Temperaturännern föddert togliek aver ok de physikaalsche Verweddern
in Wösten. De cheemsche Verweddern dorgegen geiht in Wösten blots bannig langsom
vöran, vun wegen dat nich noog Water dorför praat is (kiek ok bi Wööstlack).



https://nds.wikipedia.org/wiki/Verfaten

En Verfaten (Verfatung, Verfassung) is en Rechtsdokument, op dat de Rechts- un
Staatsordnung vun en Staat oder Deelstaat grünnt. In dissen Text steiht denn in,
wie de Staat opboot is, de Rechten un Plichten vun de Börgers, wie dat Land
opdeelt is in Liddstaten un wo dat Verhältnis vun Staat un Liddstaten un vun
Staat to annere Staten is. De Staatsgewalten, de dör disse Verfaten insett sünd,
mööt sik vull na disse Verfaten richten. Faken gifft de Verfaten ok wedder, wo
sik de Staat för insetten will, wat siene Telen sünd. De Verfaten is dormit dat
böverste Enn vun de Rechtshierarchie.

En Verfaten is normalerwies veel sworer to ännern as Gesetten (faken
Twee-Drüddel-Mehrheit, wenn de Verfaten ännert warrn schall). De Regeln vun de
Verfaten staht över alle annern Gesetten. Normalerwies gifft dat denn ok en
besünner Gericht, dat oppassen deit, dat de Gesetten all na de Verfaten recht
sünd.

De fief Bundslänner vun de Küst hebbt jemehr Verfatens all ok in’t Plattdüütsche
översett rutgeven.



https://nds.wikipedia.org/wiki/Venus_(Planet)

De Venus is vun de Sünn ut rekent de tweete Planet un togliek de sösstgröttste
in uns Sünnsystem. He steiht dichter an de Sünn as de Eer un tellt to de veer
terrestrischen Planeten, de ok eerdlieke oder Steenplaneten nöömt warrt.

Venus kummt op sien Ümloopbahn de Eerdbahn an neegsten. Se hett ok meist de
glieke Grött as de Eer, wiest aver düütlich Ünerscheeden op, wat de Geologie un
vör allen ok de Atmosphäär angeiht. Vun wegen ehr Neeg is se na den Maand dat
hellste natürliche Objekt an’n Nachthimmel oder in de Schummerstünn. Wieldat de
Venus sik op en enger Bahn üm de Sünn dreiht as de Eer, is se an’n Besten
morgens oder avends to sehn, aver nienich midden in de Nacht. Dorüm hett se ok
den Binaam Morgen- oder Avendsteern. Wenn se nich to dicht bi de Sünn steiht,
kann se ok dagsöver al mit lütte Feernrohren bekeken warrn, mitünner sogor ok
blots mit dat Oog.

Dat astronoomsch Teken vun de Venus is dat stiliseert Afbild vun den Handspegel
vun de naamgeven röömsche Leevgöddin Venus: ♀ .

De Atmosphäär vun de Venus besteiht to’n gröttsten Deel ut Kohlenstoffdioxid.
Stickstoff hett en Andeel vun üm un bi 3,5 % un de annern Gasen kamt blots in
Sporen vör: Sweveldioxid mit 150 ppm, Argon mit 70 ppm un Water mit 20 ppm. Vun
wegen de groten Gesamtmasse vun de Atmosphäär is de afsluut Mengde vun’n
Stickstoff ruchweg dat fieffacke vun dat in de Eerdatmosphäär. De Gesamtmasse is
negentig mol so groot as op de Eerd un sorgt dordör fören bannig hogen Druck an
de Böverflach vun 92 bar – dat is so veel as in’n knappen Kilometer ünner’n
Seespegel. De Atmosphärendicht is an de Böverflach in’n Middel ruchweg föfftig
mol so hooch as op de Eer.

De Hööftmasse mit ruchweg 90 % vun de Atmosphäär reckt vun de Böverflach bit in
28 km Hööch un is meist so groot as’n Drüddel vun de Masse vun de helen Ozeanen
op de Eer tohopen. De elektromagneetschen Signalen, de vun Sonden optekent worrn
un en Teken för fakene Blitzentladen sünd, sünd wohrschienlich disse dichten
Dunstschicht totoorden, de wiet ünner de Wulkendeek liggt. Binnen de Wulken
harrn Gewidders mit jemehr oplüchten Blitzen bi Nacht opfallen müsst, man op de
Nachtsiet sünd solke Lüchten nich beobacht worrn. Baven vun de Wulken reckt de
Dunst bit in en Hööch vun ruchweg 90 km un üm un bi 10 km höger ennt de
Troposphäär. Doröver liggt de Mesosphäär, mit deepste Temperaturen vun ruchweg
-100 °C. Noch höger stiggt de Temperatur in de Thermosphäär wedder an vun wegen
de Absorpschoon vun de Sünnstrahlen. De butenste Atmosphärenschicht is de
Exosphäär vun 220 bit 250 km Hööch.

Vun buten kann een dör de Venusatmosphäär nich dörkieken, wat vör allen an de
Wulkendeek liggt, de jümmer slaten is. De is ruchweg 20 km dick un reckt rünner
bit ungefähr 50 km. To’n gröttsten Deel (75 % vun de Masse) besteiht se ut
Drapens vun Swevelsüür, dorblangen gifft dat Aerosolen, de Chlor un Phosphor
bargt. Dat gifft tosamen dree Wulkenschichten, wovun de ünnere wohrschienlich ok
lütte Mengden vun elementaren Swevel bargt. Gröttere Swevelsüürdrapens regent
af, kamt aver nich wieter as bit to de Ünnersiet vun de Wulkendeek, woneem se
vunwegen de hogen Temperaturen foorts wedder verdampt un sik denn in
Sweveldioxid, Waterdamp un Suerstoff splitt. Disse Gasen stiegt wedder hooch bit
in de böverste Wulkendeek un reageert un kon denseert dor wedder to Swevelsüür.
De Swevel kummt vun Vulkanen, de dat in Form vun Sweveldioxid freesett hebbt.

De Böverflach vun de tomeist strukturlosen Wulkendeek hett en cremegele Klöör un
wiest en sphäärsch Albedo vun 0,76 op. Dat heet, dat 76 % vun dat Sünnlicht
wedder torüch streit. Bi de Eer sünd dat blots 39 %. De Andeel, de vun de Venus
nich torüchstrahlt warrt, warrt to ruchweg twee Drüddel vun de Wulkendeek
absobeert. Disse Energie drifft de böversten Wulkenschichten an’n Äquater to
Snelligkeiten vun ruchweg 100 m/s an, mit de se sik jümmer in
Rotatschoonsbewegen vun de Venus in blots veer Daag eenmol üm den Planeten rüm
bewegt. De hoge Atmosphäär roteert dormit 60 mol so gau as de Planet sülvst. Man
snackt dorbi ok vun „Superrotatschoon“. De Grund jüst för dissen Afloop is –
tomindst in Fall vun de Venus – noch nich tofreden stellen verklort. De Vörgäng
in de Venusatmosphäär warrt opstunns vun de Ruumsond Venus Express utforscht. En
so gaue Atmosphärenzirkulatschoon is blangen den Fall Venus blots noch in Form
vun de Strahlströöm in de högeren Atmosphäär vun de Eer bekannt un bi de
Wulkenbövergrenz vun den Saturnmaand Titan, vun den de Stickstoff-Atmosphäär
jümmerhen den annerthalffacken Druck vun de Eerdatmosphäär hett. Superratschoon
is also blots bi de dree fasten Himmelskörpers bekannt, de en dichte Atmosphäär
hebbt.

Meist de hele Gashüll vun de Venus billt grote Konvekschoons- oder
Hadley-Zellen. De Äquaterzoon warrt an’n dullsten bestrahlt, dorüm stiegt dor de
Gasmassen op un ströömt in de Polarebeden, woneem se in deepere Lagen afsackt.
in de ünneren Schichten geiht de Stroom wedder torüch na’n Äquater. In’t
Ultravigelette Licht künnt dorüm Strukturen sehn warrn as en liggen Y utricht na
de Rotatschoonsricht.

In Boddenneeg sünd bit hüüt blots lütte Windsnelligkeiten vun 0,5 bit 2 m/s
meten worrn. Vun wegen de hoge Gasdicht is dat aver jümmerhen as de Windstärk 4
op de Eer, kann also as en lichte Bries ansehn warrn. Vun dat infallen Sünnlicht
kamt blots üm un bi 2 % op de Böverflach an un gifft en Belüchtstärk vun ruchweg
5.000 Lux. As an en munkeligen Namiddag, kann een dor üm un dree Kilometer wiet
kieken.

De Sünnstrahlen, de nich vun de Wulken reflekteert oder absorbeert warrt, warrt
vör allen vun de ünneren, bannig dichten Atmosphäär absorbeert un in thermische
Strahlen in’t infrarode Rebeet vun’t Spektrum ümwannelt. In dit Rebeet vun de
Bülgenlängen absorbeert Kohlenstodffdioxid sünners goot, so dat de Warmsstrahlen
so gott as vullstännig vun de ünneren Atmosphäär opnahmen warrt. De starke
Drievhuuseffekt kummt vun allen dör de grote Massen vun Kohlenstoffdioxid aver
ok de lütten Sporen Waterdamp un Sweveldioxid hebbt Andeel doran. De middlere
Temperatur an de Böverflach is dorüm mit 464 °C gresig hooch. Dat is veel höger
as de ahn Drievhuuseffekt berekente Gliekgewichtstemperatur vun -41 °C (232 K)
un liggt sogor noch höger as de Smöltpunkten vun Tinn un Blie. De Opwarmen vun
de Böverflach is dordör teemlich gliekmatig, unafhangig vun Dag- un Nachtsiet
oder Pool- un Äquaterrebeet. In Boddenneeg geiht de Temperatur nienich ünner
ruchweg 400 °C rünner. Blots in de Barglannen, op de hööchsten Tippen gaht de
Temperaturen op 380 °C un de Druck op 45 bar rünner. An de deepsten Öörd gifft
dat dorgegen bit 493 °C un 119 bar. Ahn de Wulkendeek mit ehr hoge Albedo weer
dat an de Böverflach noch düütlich hitter.

De Venusbodden gleiht stännig düsterroot, wat aver för Minschen kuum wohrnehmbor
is. Waterflachen oder Strööm gifft dat op de Böverflach nich vun wegen de hogen
Temperaturen. Dat Relief warrt beherrscht vun sacht bultige Evens. Se wiest
teemlich lütte Högenünnerscheeden mit weniger as Dusend Meter op un geevt dormit
ruchweg den globalen Dörsnitt vun de Venus wedder. Jüst as de Seespegel op de
Eer, billt disse Even för all Högenangaven en Oort Referenzhööch. Dit Nullniveau
gifft en Kugelradius vun 6.051,84 km wedder.

De Evens nehmt ruchweg 60 % vun de Venusböverflach in. Üm un bi 20 % vun de
Böverflach stellt Sietlannen dor, de bit to 2 km deeper sünd as de
Referenzevens. De annern 20 % leegt höger as de Betogseven, aver blots 8 % künnt
as utspraken Hoochlänners betekent warrn, de mehr as 1,5 km över dat Nullniveau
recken doot. De hypsograafsche Kurv vun de Högenverdelen op de Venus wiest also
keen tweet Hööftniveau as dat op de Eer is. De Differenz twüschen den sietsten
un den hööchsten Punkt op de Venus liggt bi ruchweg 12.200 Meter. De nauen
Högenangaven sünd aver faken teemlich ünnerscheedlich op de Venus.

All geoloogschen Formatschonen op de Venus hebbt na en Konventschoon vun de IAU
Fronsnaams (Tabell op de rechten Siet) mit Utnahm vun Alpha Regio un Beta Regio
– de beiden af 1963 vun de Eer ut toeerst opdeckten Rebeden – as ok Maxwell
Montes, de na James Clerk Maxwell nöömt sünd. Maxwell hett mit sien Glieken för
de elektromagneetschen Bülgen een vun de Grundlagen för de Radarutforschen sett
hett.

Aktuelle Dorstellen oder Korten vun dat Venus-Relief baseert vör allen op de
Radarmeten vun den Venus-Orbiter Magellan, de 98 % vun de Böverflach mit en
waagrechten Oplösen vun 120 bit 200 m un en piel Oplösen vun 30 m vermeten hett.
Af un an is ok noch de globale Kort vun de Pioneer-Venus 1 in Bruuk, de en
Oplösen hett as en Weltatlas vun de Eer.

De hogen Lagen verdeelt sik hööftsächlich op twee gröttere Strukturen. De
wietere dorvun is Aphrodite Terra mit en Utdehnen meist so groot as Süüdamerika,
de sik in de Form as en Skorpion över meist en Drüddel vun’n Äquater utbreedt.
In sien westlichen Deel liggt dat Plateau Ovda Regio, in’t nöördliche Zentrum
Thetis Regio un in’n Oosten Atla Regio. De Formatschoon höört to den
Äquater-Hoochlandgördel, de sik mit enkelte gröttere Eilannen bit ruchweg 45°
nöördliche un süüdliche Breed utdehnt.

En goot Stück wieter na Noordwesten vun Aphrodite Terra liggt twüschen den 45.
un den 80.  Bredengrad Ishtar Terra, dat an ehsten an een Kontinent na’t Vörbild
vun de Eer denken lett. Ishtar Terra is ungefähr so groot as Australien, man
dorop leegt ünner annern de Maxwell-Bargen mit en Tipphöch vun bit to
10.800 Meter. In disse Bargen finnt sik op de Inslag-Krater Cleopatra, de mit
104 km Dörmeter de achtgröttste Impaktstruktur vun de Venus is. Toeerst harr man
dacht, dat dat en Vulkankrater wesen künn.

Den Karn vun Ishtar Terra billt in’n Westdeel de op de Venus eenmolige, relativ
flache Hoocheven Lakshmi Planum, de ruchweg veer Kilometer över de
Dörsnittshööch liggt un vun de hööchsten Kedenbargens vun’n Planeten begrenzt
warrt. In’n Oosten sünd dat de Maxwell Montes. De Bargens sünd to verglieken mit
Faltenbargens op de Eer as de Anden oder dat Himalaya un seht ut, as wenn se ok
dör sietlich wirken Kompresschoon opfalt worrn sünd. Bargtöög as disse gifft
wieter op keen Planeten, man en Platentektonik as op de Eer is för de Venusköst
nich nawiesbor.

Op vele Bargtöög sünd mit Radarmeten helle „Sneekappen“ faststellt worrn. Ünner
de vörherrschen Bedingen sünd dat teemlich wohrschienlich Nedderslagschichten
vun de Metallsolten Bliesulfid un Wismutsulfid.

En Sünnerform vun dat Venus-Relief stellt de Hoochlagen vun de Tesserae (vun’t
gr. tessera „Mosaik“ oder „Flies“). Se bestaht ut parkettordig tweibroken
Steenblöck mit elk mehr as 20 km Breed, de dör tektonisch Spannungen verformt
worrn sünd, as dat utsütt. Prägt sünd se dör parallele, lienenordige Stören de
sik in tomindst twee Grundrichten ruchweg pielliek snieden doot, un dorüm as en
Fliesenmuster utseht. Mitünner warrt se ok Wörpellänner nöömt. Mehrere Tesserae
staht as Eilannen ut de Sietlannen rut, as de dree grötteren Eenheiten Alpha
Regio (mit 1.300 km Dörmeter), Phoebe Regio un Tellus Tessera, de all to’n
Äquater-Hoochlandgördel tellt.

Dicht an’n westlichen Süüdrand vun Alpha Regio liggt Eve Corona. Man hett
toeerst dacht, dat disse 330 km grote Struktur en Impaktkrater weer. Ehr
middlere helle Plack deen as Betogpunkt förvt Fastleggen vun’n Nullmeridian.

Op de Venusböverflach sünd 963 Inslagkraters tellt worrn – över veermol so veel
as op de Landflach vun de Eer nawiest worrn sünd. Se hebbt Dörmeters twüschen
1,5 un 280 km. In disse Grööten gifft dat in’n Vergliek op’n Maand allen op de
Vördersiet al ruchweg hunnert mol so vele Kraters, ofschoonst dör Lava in de
Marebeckens veel wedder glatt maakt weer.

Vör jemehr lütte Tall sünd Venuskraters bannig gliekmatig över de Böverflach
verdeelt. Wieldat blots gröttere Meteoroiden dör de Atmosphäär dörkamt un in de
Laag sünd, Impaktstrukturen vun disse Oort to maken, gifft dat keen Kraters, de
lütter sünd as 1,5 km. De lütteren Kraters sünd faken vun en radardüster’t, also
glatt, Rebeet ümgeven, dat wohrschienlich dör de Druckbülg vun’n Inslag
entsteiht. In eenige vun disse kringförmige Flachen is aver keen zentralen
Kreater to sehn.

De mit Afstand gröttste Venuskrater Mead hett en Dörmeter vun 280 km. Wieter
söven Kraters hebbt Dörmeters över 100 km as in de Tabell tosamenstellt.
Gröttere Dörmeters gifft dat op de Venus nich, anners as op’n Maand, den Mars
oder ok op Merkur. Dat kann to’n Deel ok wedder op de hoge Atmosphärendicht
torüchtföhrt warrn, man dat gifft bito ok de Ansicht, dat de hüütige
Venusböverflach villicht noch teemlich jung is, so dat se villicht keen Sporen
mehr opwiest vun dat starke Bombardeeren, wat dat hele binnere Planetensystem in
sien Fröhtiet drapen hebben schall. Dat Relief is bi all Impaktkraters op de
Venus teemlich flach.

Ruchweg 85 % vun de Venusböverflach wiest düütliche Sporen vun grootflachig
Magmaföddern, wovun de meisten Kraters aver nich stört warrt – dat heet, dat se
eerst later tostannen kamen sünd. Dorut is slaten worrn, dat bi de gliekmatigen
Verdelen vun Kraters de Venusböverflach eerst ruchweg 500 bit 800 Millionen Johr
oolt wesen kann un ut bannig grote un gaue Lavaströöm entstahn is, de dat öllere
Relief mit en een bit dree Kilometer dicke Schicht övertogen hebbt. De
Wetenschopplers Gerald G. Schaber un Robert G. Strom hebbt dorut afleidt, dat bi
de Venus – anners as op de Eer – de vulkaansch Warmsfreesetten nich bestännig
aflööpt, man in perioodsch Schuven. Dat bedüüdt, dat de Lithosphäär vun de Venus
düütlich dicker is as op de vun de Eer un de Warms över längere Tiet opstaut,
bit se sik mit Gewalt en Weg söcht in Form vun tektoonsch Begeevnissen un
Vulkanismus.

En annere Theorie geiht dorvun ut, dat de vulkaansch Aktivität de Böverflach bit
vör 750 MIllionen Johren jümmer wedder neemaakt un eerst dorna nalaten hett, so
dat sik de Impaktkraters dorna eerst sammeln künnen. En Koppel vun
Wetenschopplers hett dorto de Even, de mit Lava överfloodt worrn sünd,
ünnersöcht un ut de Flanken den ehmoligen Verloop vun de Dalen torüchrekent.
Dorna sünd de Dalen afhangig vun jemehr Hööch to ünnerscheedlich Tieten floodt
worrn un de Lavaschicht kann nich dicker as bit to een Kilometer wesen. För de
Bargtöög, de nicht bedrapen weern, is en Öller vun tomindst een Millarde Johren
utrekent worrn. Dat snackt denn gegen en globale Vulkankatastrooph, man eher för
en langsom Afklingen vun de vulkaansch Aktivität.

As sünnere Anteken vun dissen Ümbrook gellt de eenzigordigen Coronae (latiensch
„Kronen“) un Arachnoiden (latiensch „Spinnen“), de op de Venus de
charakteristischsten Strukturen sünd. De gifft dat to Hunnerten in de
Sietlannen, hüüpt sik in de Äquatereven un prägt dor ok wiete Delen vun’t
Aphrodite Terra. Vun wegen jemehr Utsehn, dat an ehsten den Indruck vun en
insackt un verformten Vulkan maakt, warrt se mitünner ok as Inbrookkraters
betekent. Na en annere Verkloren künn sik dat dorbi ok im Inslagstrukturen
hanneln. De kringförmigen un ovalen rebeden bargt en flach bülgig Becken, dat ’n
beten deeper liggt as de Ümgeven, mit en sieten, breden un licht opwölvten Rand,
de wedder ümgeven is vun en breden Graven mit konzentrisch Bröök un Bargkämm.

De lüttsten hebbt Dörmeters üm 40 km. Den mit Afstand gröttsten Dörmeter vun
ruchweg 2.600 km hett Artemis Corona mit dat ringförmig Gravensystem Artemis
Chasma. Disse Resenstruktur liggt in’t Aphrodite Terra, in’n Süüden vun’t
Zentralrebeet. In de meisten Fäll leegt de Dörmeters aver twüschen 100 un
400 km. De Arachnoiden sünd tyypscherwies ’n beten lütter as de Coronae un wiest
tosätzlich radial Splitten op, de vunvt Utsehn an en langbeente Spinn denken
lett, de in ehr Nett sitt.

En poor Geologen glöövt, dat de Arachnoiden en Vörstoop sünd vun de Coronae. De
Grud vun disse Strukturen warrt diskuteert. De an’n wietsten verbreedte Ansicht
is, dat sik dat üm stecken bleven Mantelplumes hannelt. Jüst as Blasen sünd
dorna grote Mengden vun Magma ut’n Venusmantel na de Böverflach opstegen, de
aver al afköhlt sünd, as de Köst jüst anböhrt un opbroken worrn is. Vun wegen de
Kontrakschoon dör dat Afköhlen is de anbroken Köst nasackt un en richtigen
Schildvulkan künn nich tostannen kamen. In de Vermoden vun Plumes un to’n
Ünnerscheden vun de Platentektonik op de Eer warrt disse globaltektonische
Vörgang as Drapentektonik betekent.

Vulkanen gifft dat op de Venus jüst so veel as op de Eer, wenn nich sogor mehr.
Dat gifft dor richtige Feller vun Schildvulkanen und Feller mit Hunnerte lütte
Vulkankuppen un -kegels. De Tall vun de lütteren vulkaanschen Bulten överstiggt
de 50.000, un Vulkanen mit en Basis vun tomindst 100 km Dörmeter gifft dat 167
Stück.

To de prominentsten Lavabargens tellt de Schildvulkanen Sif Mons un Gula Mons in
Eistla Regio mit Högen vun 2 und 3 km un Basisdörmeters vun 300 und 250 km. Ok
in Beta Region gifft dat hoge Vulkanen, t.B. den Theia Mons, de ruchweg 4,5 km
mitt un’n gewaltigen Basisdörmeter vun 700 km opwiest. Dat sünd ruchweg 100 km
mehr as Olympus Mons op’n Mars, wat de hööchste Barg in’t bekannte Sünnsystem
is. De hööchsten Vulkanen vun de Venus sünd in Atla Regio in’n Oosten vun
Aphrodite Terra to finnen, dorünner ok de Maat Mons, de hööchset vun all
Vulkanen vun de Venus. De Resenvulkanen höört all to’n Hoochlandgrödel vun
Äquater. Man kann seggen, se sünd üm so höger, je dichter se anvn Äquater leegt.
De Maat Mons liggt meist nipp un nau dorop. Allgemeen hebbt de Vulkanen op de
Venus aver en flach Relief. De Hangnegen liggt op de Venus tomeist bi 1 bit 2°.

En sünnere Vulkanform op de Venus hatt den Ökelnaam „Tick“ (engelsch för
„Teek“), vun wegen dat se meist so utsütt as een. Op de Eer gifft dat Vulkanen
vun disse Oort op’n Seebodden.

To de eenmoligen vulkanschen Strukturen op de Venus tellt de regelmatig
opbooten, runnen Quellkuppen, de vun wegen jemehr Utsehn Pancake Domes, op platt
so veel as Pannkokenkuppeln, nöömt warrt. Tyypsch Dörmeters sünd tomeist üm un
bi 25 km un de Hööch liggt tomeist üm un bi 700 m, kann aver ok bit över een
Kilometer wesen. Se kamt ok in Koppels vör un künnt dorbi överlappen. Jemehr
Böverflach warrt blangen en Lock in de Mitt vun krinkförmige un radiala Reten
bestimmt. So as dat utsütt, sünd disse Strukturen dör en Lava entstahn, de
bannig taach weer. De Wetenschoppler sünd sik doröver noch nich klor, woans dat
angahn kann, dat de Lava so gliekmatig över de Even quellen künn. Ok op de Eerd
hüpt sik viskose Lava to Kuppel op, man de sünd veel lütter un lang nich so
symmetrisch.

Den fakensten Landtyyp op de Venus stellt de vulkaansch Even dor, de vun grote
Mengden Lava överspöölt worrn sünd. Blangen de verklamten Lavaströöm, de
Fluctus, de in enkelte Fäll as den Mylitta Fluctus en Breed vun mehrere hunnert
Kilometer opwiesen un bit över 1000 Kilometer lang wesen künnt, düüdt annere
Strukturen op Strööm vun bannig dünnfletige Lava hen. So gifft dat intressante
Erosionsdalen. Eenige dorvun hebbt jemehrn Anfang bi grote Impaktkraters un sünd
as Strukturen to düden, woneem Lava utlopen is. Se hebbt Längden vun bit to
150 km un wiest op’n Bodden Strukturen op, de utseht as Eilannen. Se loopt
eenfack in de Evens ut ahn wieteren Sporen. Jemehr Wannen sünd bit to 100 m
hooch un hebbt en swungen Form. Dorüm warrt se ok as Unda (latiensch „Bülg“)
betekent.

Gewaltig sünd ok de langen un düütlich wunnen Rinnen, de tomeist blots üm un bi
1,5 km breed sünd un ok nich sünnerlich deep. De opfalligste dorvun hett en Läng
vun ruchweg 6800 km un is dormit sogor 100 km länger as de Nil as längste Stroom
vun de Eer. Disse Struktur mit den Naam Hildr Fossa slängelt sik vun Atla Regio
bit in dat grote nöördliche Sietland Atalanta Planitia, in de mit 1400 m ünner
de Referenzhöch de deepste Steed op de Venus meten worrn is. De kringförmige
Lunk is meist so groot as de Gulf vun Mexiko. Vun wegen de Böverflachtemperatur
kummt Water as Oorsaak vun disse „Kanals“ nich in Fraag. Man, Laverinnen teht
sik op de Eer bestenfalls en poor Dutzen Kilometers hen. Mag wesen, dat sik dat
op de Venus üm bannig dünnfletige, soltrieke Lava hannelt hett, de en teemlich
sieten Smöltpunkt harr, un to en Tiet de Venus formt hebbt, as de
Böverflachtemperatur op de hele Venus noch höger weer as vundaag. Diskuteert
warrt aver ok över pyroklastisch Strööm ut hitt Gas un Stoff.

Een vun de groten Radels vun de Venus is, dat se, liekers dat se all disse velen
un verschedenen vulkaanschen Strukturen opwiest, geoloogsch vundaag kumplett
inslapen to wesen schient. Man, op de Eer weer man ok nich dwangslöpig en
Vulkanutbrook to sehn kriegen, wenn man blots eenmol en globale Utkunnen maken
de. In de Venusatmosphäär sünd aver tatsächlich Sweveldioxid-Konzentratschonen
faststellt worrn, de sik över de Tiet ännert hebbt, wat denn doch op Aktivität
henwiesen künn. Ünner Verdacht staht dorbi vör allen twee grote Schildvulkanen
in Beta Regio un de Maat Mons. Delen vun de Vulkanflanken sünd düster för’t
Radar, dat heet, se reflekteert de Radarstrahlen blots wenig un sünd also
düchtig glatt. Dat künn en Teken wesen för junge, frsiceh Lavaströöm, man
direkte Bewiesen för hüüdigen Vulkanismus sünd noch nicht opdeckt worrn.

Teemlich piele Dalen, de vegliekbor sünd mit’n Canyon op de Eer, warrt as Chasma
betekent. De beindruckenste dorvun is op de Venus de Diana Chasma, de op
Aphrodite Terra liggt un dat dicht bi Artemis Corona, wat mit Afstand de
gröttste Corona-Struktur op de Venus is. Diana Chasma is ruchweg 280 km breed un
fallt an’n Foot vun’n hööchsten infaten Bargrüch üm un bi veer Kilometer deep op
en Deep vun mehr as een Kilometer ünner dat Referenzniveau. Vermoodt warrt, dat
disse Strukturen dör tektoonsch Aktivität tostannen kamen sünd.

In Beta Regio sünd de beiden Vulkanen Rhea Mons un Theia Mons dör den Graven
Devana Chasma mitenanner verbunnen, de teemlich düütlich as tektoonsch entstahn
to kennen is.

An’n Bodden sünd blots lütte Windsnelligkeiten meten worrn, liekers sünd in
eenige Rebeden radarhelle striepen- un fächerförmige Strukturen as en Oort
Rookfahn to kennen, de vun enkelte Vulkanen utgaht. Jemehr Verloop wiest de
Windricht, de vörherrscht hett, as de Kraters oder Kegels tostannen kamen sünd.
De meisten dorvun teht en Richt vör, as de globalen atmosphäärschen Strömen,
gaht also in westliche, äquatoriale Richt. Man nich jümmer is klor, of de hellen
Striepens dat verweihte Material sülvst dorstellt oder Lockermaterial, wat ümto
afdragen is un blots in’n Windschadden vun den Vulkan liggen bleven is.

Dat Binnere vun de Venus is ünner de Lithosphäär wohrschienlich jüst so as bi de
Eer. As se ruchweg de lieke Masse hett un ok en lieke middlere Dicht, un se na
de Kosmogenie in’t lieke Rebeet vun’t Sünsystem entstahn is, müss de Venus ok en
lieken schalenordigen Opbo hebben. Dat de Dicht vun de Eer ’n beten grötter
is,is nich alleen en Folg vun ünnerscheedliche cheemsche Tohopensetten, man is
to’n Deel ok de rein physikaalsche Utwirken vun de grötteren Masse, de en
gröttere Sworkraft mit sik bringt un dordör de Materie dör dat egene Gewicht
starker tosamendrückt. De Venus hett aver ok en gröttere Andeel an lichtere
Elementen, wat för en Planet binnen de Eerdbahn nich sülvstverständlich is. Na
de Theorie vun’t Tostannenkamen vun’t Sünnsystem, müss de Proportschoon vun
lichte to swore Elementen bi de Venus twüschen de vun de Eer un den Merkur
liggen. Sünners de lichteren Elementen sünd in de stöörmschen Phaas vun de sik
billn Süün na buten in’t System dreven worrn.

De teemlich grote un swore metallsche Karn vun de Eer warrt mit de Theia-Theorie
versocht to verkloren. Dorna is de junge Eer mit en Planeten tohopenstött, de
Theia nöömt warrt. De Karns vun beide Planeten sünd tohopensmölt, de Steenandeel
vun Theia is verdampt un hett dat Material för den Maand levert, de dorüm ok
blots en bannig lütten Karn hett.

Ünner de Vörgaav vun’t Schalenmodell vun de Eer, dröff man bi de Venus also
dorvun utgahn, dat sien Iesen-Nickel-Karn wat lütter is un dorför de Mantel wat
grötter. Sünners bi’n böveren Mantel geiht man dorvun ut, dat de dicker is. Ok
de Lithosphäär künn veel dicker wesen, as de op de Eer, wat Meten vun’t
Gravitatschoonsfeld dör de Ruumsond Magellan wiest. Ut dissen Grund warr
vermoodt, dat de Venus keen Platentektonik as op de Eer hett, man sik de
Böverflach dör langperioodsche Vörgäng jümmer wedder dör Vulkanismus nee formt.

Ofschoonst de Venus en ruchweg gliek groten Karn hebben schull as de Eer, wiest
se keen binnert Magnetfeld op. Dat kann vun de bannig langsome Rotatschoon
kamen, de nich reckt, üm dör den Dynamo-Effekt en Magnetfeld to tügen. Dat Feld,
wat op de Venus meten worrn is, is düchtig swack. Utlöst warrt dat dör
elektrische Strööm, de in de Ionosphäär induzeert warrt dör Wesselwirken mit de
elektrischen Deelken in’n Sünnwind. In disse Magnetosphäär gifft dat aver keen
Gördel vun infungen Sünnendeelken, as de Van-Allen-Gördel vun de Eer oder de
Strahlengördels vun de Gasresen Jupiter, Saturn un Uranus. An de Böverflach is
de magneetsche Feldstärk blots en Teihndusendstel vun de Eer.

De Venusbahn hett en Grote Halfass vun 108.208.930 km. Disse Afstand is jüst so
veel as 72,3 % vun’n middleren Radius vun de Eerdbahn, also 0,723 Astronoomsche
Eenheiten (AE). Dat Perihel vun de Venus liggt bi 0,718 AE und ehr Aphel bi
ruchweg 0,728 AE, wat op en middleren Afstand twüschen de Venus un de Eerd vun
ruchweg 41 Millionen km föhrt. Dormit sünd de beiden de Planeten mit den
lüttsten Afstand vun’nanner. An neegsten kamt sik de beiden, wenn de Venus in
ehr ünnere Konjunkschoon mööglichst in’t Aphel un de Eer mööglichst in’t Perihel
steiht. Siet 1800 weer dat dichteste Drapen an’n 16. Dezember 1850 mit
39.514.827 Kilometern. Eerst an’n 16. Dezember 2101 kummt de Eer mit
39.541.578 Kilometern wedder meist jüst so dicht an de Venus ran.

Ünner all Planetenbahnen hett de Venus ok de lüttste Exzentrizität vun blots
0,0068, man dorför is de Bahnnegen gegen de Ekliptik mit 3,39471° teemlich
groot. De siderische Ümlooptiet vun de Venus un dormit de Läng vun een
Venusjohr, is 224,701 Daag.

Mit de Bahnperiood vun de Eer vun 365,256 Daag gifft sik as Tietduer twüschen
twee openanner folgen Tietpunkten, wo sik de beiden Planeten an’n neegsten kamt,
en Periood vun 583,92 Daag, wat ok as gegensietige Bahnstörensperiood opfaat
warrn kann. Vun de Eer ut sehn is dat gliektietig ok de synoodsche Ümlooptiet un
de Venus. De Ümlooptieten vun Eer un Venus staht toenanner in de
Kommensurabilität 8:13. Ut de Differenz vun beid Tallen (also fief), kann een
in’n Fall vun’n glieken Dreihsinn aflesen, dat sik de dichtesten Tohopendrapen
in’n idealen Fall vun en Kringbahn gliekmatig op fief Steden verdelen deen. Dat
is nich nipp un nau so, as de Bahnen jo en Exzentrizität hebbt. Dör den
Resonanzeffekt föhrt Kommensurabilitäten to starke Bahnstören. All Planeten, de
elk blangenenanner staht bewegt sik in kommensurable ümloopproportschonen.

In’n Gegensatz to den allgemeen vörherrschen Dreihsinn vun Ümlööp un
Rotatschonen, wiest de Rotatschoon vun de Venus en torüchlöpigen Dreihsinn op.
Dat heet de Planet roteert gegen de Ümloopricht, wat dorto föhrt, dat de Sünn op
de Venus in’n Westen op- un in’n Oosten wedder ünnergeiht. De Rotatschoonsass
warrt dorüm mit en Negen vun 177,36° angeven. De eenzige annere Planet, de ok en
retrograden Dreihsinnn hett, is de Uranus, man ok de Dwargplanet Pluto roteert
retrograad. Vun wegen de lütte Negen vun’n Äquater gegen de Bahneven gifft dat
op Venus keen Johrestieten.

Butendem is de torüchlöpige Rotatschoon ungewöhnlich langsom: En siderische
Rotatschoonsperiood (d.h. betogen op de Fixsteerns) duert 243,019 Daag un is
somit sogor länger as de Ümlooptiet, man dör de torüchlöpige Bewegen, is de
Rotatschoon betogen op de Sünn – also en Venusdag – „blots“ 116,751 irdische
Daag lang. Wodör de retrograde un düchtig langsome Rotatschoon utlöst worrn is,
is nich bekannt. En Hypothees dorto is, dat de Venus mit en groten Asteroiden
tohopenstött is. Man, afsluut tofallig wirkt de Rotatschoonsduer ok wedder nich,
as se meist nipp un nau in en 2:3-Proportschoon to de Bahnperiood vun de Eer
steiht ( 365 , 256 : 243 , 019 = 2 : 3 , 006 {\displaystyle
365,256:243,019=2:3,006} ).

De Rotatschoonstiet in Betog op de Eer (synoodsch Rotatschoonsduer) liggt in’n
Middel bi 145,92 Daag. Nipp un nau nahmen is dat de Periood mit de en
Venusmeridian parallel liggt to de heliozentrischen Läng vun de Eer. En direkte
Utrichten to de Eer liggt blots an, wenn de Venus in bövere un ünnere
Konjunkschoon, d.h. mit de Eer un de Sünn op een Lien steiht. As sik dat bi de
2:3-Proportschoon in dissen Fall üm gegenlöpige Dreihsinnen hannelt, gellt hier
fört rüümlich Verdelen nich de Differenz, man de Summ vun de
Proportschoonstallen. Dat heet, wi hebbt dat hier wedder mit en pentagrammordige
Verdelen op fief ruchweg gliekmatige Bahnpositschonen to doon.

De Venus hett keen Maand. De franzöösch-italieensche Astronom Giovanni Domenico
Cassini meen in’t Johr 1672, dat he een opdeckt harr un nööm den Neith na de
ooltägyptische Göddin Neith. Bit 1892 weer de Gloov an dissen Venusmaand
verbreedt, bevör sik denn aver rutstellt hett, dat wohrschienlich Steerns ut
Versehn för en Maand hollen worrn sünd.

Siet Mitt vun de 1960er Johren gifft dat de Hypothees, dat de Merkur
mööglicherwies mol en Maand vun de Venus wesen is, man dat he utneiht is. Dat
künn villicht de Grund wesen, worüm disse beiden Planeten de eenzigen in’t
Sünnsystem sünd, de keen Maand hebbt.

In’t Johr 2006 hebbt Alex Alemi un David Stevenson vun’t Caltech jemehr Theorie
publiek maakt, wona en fröheren Maand vun de Venus vun wegen ehr torüchlöpige
Rotatschoon afstört weer. De Maand weer dorna jüst so as de Maand vun de Eer dör
en Binah-Tosamenstöten tostannen kamen. En verbreedte Ansicht is, dat en groten
Inslag in de Fröhtiet vun de Venus för de Ümkehr vun den Rotatschoonssinn sorgt
hett. Alemi un Stevenson glöövt, dat dat de tweete grote Kollision wesen is,
na’t Entstahn vun’n Venusmaand, man dathe denn dör de Ümkehr vun de Tiedenwirken
nich mehr – as de Maand vun de Eer – langsom ’n grötteren Afstand to’n Planeten
innöhm, man jümmer dichter an em ran güng, bit he een Daag afstört ist un sik
wedder mit de Venus vereenigt hett. Bewiesen kann een disse Theorie aver woll
nich, wieldat de vulkaansch Wirken op de Böverflach in de Twüschentiet all
Sporen vun so een Begeevnis wedder tonichten maakt hebben müss.

Vun wegen de dichten Wulkendeek, is dat Utfroschen vun de Venusböverflach eerst
möglich worrn mit Opkamen vun de radioastronoomschen Verfohren und dör de
Venus-Ruumsonden. Fröhe Beobachten mit bloot Oog oder mit Teleskopen künnen
blots de Geometrie vun de Bahn un de Strukturen vun de Wulkendeek ünnersöken.

Bi de eersten Ünnersöken vun de Venus in’t Johr 1610 mit Feernrohren un
Teleskopen dör Galileo Galilei un Tietgenossen hett sik wiest, dat de Venus
Phasen opwiest, jüst so as bi’n Maand. Dat kummt dorvun, dat de Venusbahn binnen
de Eerdbahn liggt – man seggt ok, dat de Venus vun de Eer ut en „ünneren“ Planet
is. To de dormoligen Tiet weer dat en groten Bewies dorför, dat de Venus sik üm
de Sünn dreiht un nich üm de Eer, as dat dormols noch glöövt worrn is. Nikolaus
Kopernikus harr de Venusphasen as en mööglichen Bewies för’t Heliozentrische
Weltbild vörutseggt. Man, al Herakleides Pontikos – en Schöler vun Platon –
schall vermoodt hebben, dat Merkur un Venus üm de Sünn lopen deen. Dorför gifft
dat aver keen eendüdige Borns.

Man, sülvst mit dat Geozentrische Weltbild vun Ptolemäus weer dat mööglich, de
Phasen vun de beiden Planeten to verkloren. Aver mit dat Weltbild vun Ptolemäus
sünd Vullschieven nich to verkloren. En Ünnerscheeden twüschen dat
geo-heliozentrische Modell vun Tycho Brahe, wat en Kompromiss twüschen Ptolemäus
un de Idee vun Pontikos weer, un dat heliozentrische Weltbild vun Kopernikus
güng blots mit dat Beobachten vun’n Verloop vun de Phasen mit de Tiet. Man dat
ptolemäische Weltbild weer wedderleggt, as Vullschieven beobacht worrn sünd.

Siet Johannes Kepler den Venustransit vun 1631 vörutseggt hett, warrt dit rore
Begeevnis, bi de de Venus as lütte düstere Schiev vör de Sünn to sehn is,
jümmers geern vun de Forschers ünnersöcht. Dat kummt vör, wenn de ünnere
Konjunkschoon mit den Knuttenpunkt (en Snittsteed mit de Ekliptik) vun de
Venusbahn tosamenfallt. De letzte Venusdörgang oder -transit weer an’n 8. Juni
2004 un künn vun ganz Europa ut sehn warrn. Dörgäng sünd jümmer afwesseln in’n
Juni oder in’n Dezember, wieldat de Eer jüst to de Tiet an de Knuttens vun de
Venusbahn vörbilöpt. De Periood vun de Venustransits liggt bi 243 Johren, wobi
veer Dörgäng in’n Afstand vun 8 Johren, 121,5 Johren, wedder 8 Johren un denn na
105,5 Johren stattfinnt.

Mit Help vun disse Venusdörgäng vun verscheden Positschonen op de Eer ut kann
man mit dat Meten vun de Horizontalparallaxe den Afstand vun Eer un Sünn (de
Astronoomsch Eenheit) afleiden. De Afstandskala invt Sünnsystem künn dordör
düütlich verbetert warrn. Wiel en Venusdörgang is 1761 dör Georg Christoph
Silberschlag de Venusatmosphäär opdeckt worrn, de sik as en helle Aura üm den
Planeten wiesen de.

An’t Enn vun’t 18. Johrhunnert hett de Lelendaaler Astronom Johann Hieronymus
Schröter nauere Ünnersöken vun de Venusphasen maakt. Dorbi hett he markt, dat
dat en systemaatschen Ünnerscheed geev twüschen de geometrisch berekent un de
wohrhaftig beobachte Phaas vun de Venus. Toeerst dacht Schröter, dat disse
Unregelmatigkeiten, so as bi’n Eerdmaand, op Bargtög oder annere
Böverflachstrukturen torüchgüngen. In en Arbeit vun 1803 över de Venusphasen to
de Tiet vun de Dichotomie („Halfvenus“) hett he denn aver richtigerwies slaten,
dat sik dat dorbi üm Effekten vun’t Schummern in de Atmosphäär hanneln künn.
Allgemeen warrt dit Begeevnis vundaag na de vun Patrick Moore inföhrten Beteken
Schröter-Effekt nöömt.

1932 is mit de Spektralanalyys to’n eersten mol Kohlenstoffdioxid as
Hööftbestanddeel vun de Atmosphäär nawiest worrn.

Ne’e Methoden to’n Beobachten kemen Mitt vun’t 20. Johrhunnert op mit Utfinnen
vun’t Radar un de Radioastronomie. Beobachten vun Mikrobülgen, de 1956 vun C.
Mayer un Kollegen dörföhrt weern, hebbt to’n eersten mol andüüdt, dat de Venus
en bannig hogen Böverflachtemperatur vun tomindst 600 K hebben müss.

De franzöösche Amateurstronom Charles Boyer, Magistratsliddmaat un Präsident
vun’t Beropensgericht vun Brazzaville, hett 1957 markt, dat sien UV-Opnahmen vun
de Venus en düstere waagrechte Y-Struktur opwiesen de. Na veer Daag weer de
Struktur wedder to sehn, worut eh slaten hett, dat de Atmosphäär in veer Daag
rechtlöpig zirkuleeren deit. Buten vun Frankriek weer disse Beobachten aver
toeerst mit Argdenkern opnahmen.

De Rotatschoonsperiood vun de Venus sülvst künn to’n eersten mol wiel ehr
ünneren Konjunkschoon 1961 meten warrn. Dat güng mit Help vun en Radarstrahl vun
de 26-Meter-Antenn in Goldstone, Kalifornien, de Jodrell-Bank-Radiosteernwacht
in Grootbritannien un dat sowjetsch Radioteleskop in Yevpatoria op de Krim. De
torüchlöpige Dreihsinn künn aver eerst 1964 nawiest warrn.

Dör Meten vun de Looptiet vun de Radarstrahlen künn butendem ok de nipp un naue
Afstand vun Eer un Venus bestimmt warrn. In’n Rahmen vun disse Looptietmeten
künn de Physiker Irwin I. Shapiro 1968 experimentell de vun em veer Johr vörher
vörutseggte Shapiro-Hentrecken nawiest warrn, de na em nöömt worrn is. Na de
Allgemenen Relativitätstheorie schüll de Looptiet vun en Radarsignal bi’t
Dörlopen vun’t Gravitatschoonsfeld vun de Sünn ’n beten grötter wesen as na de
klassischen Theorie. Disse Effekt schüll bi de böveren Konjunkschoon vun de
Venus ruchweg 200 μs utmaken. Siet de eersten Meten is disse Weert mit jümmer
gröttere Nauigkeit nawiest worrn.

As de Venusbahn dichter an de Sünn liggt as de Eerdbahn, bruukt en Ruumsond
dorhen en lüttere Startsnelligkeit as to Planeten, de wieter weg sünd. De
Venusafstand vun de Sünn is blots 72 % vun’n Eerdafstand, so dat en Ruumsond
mehr as 41 Millionen Kilometer in dat Gravitatschoonspotential vun de Sünn
rinflüggt, wat de kinetsche Energie grötter warrn lett. Tosamen mit de Sworkraft
vun de Venus föhrt dat to en Anstiegen vun de Snelligkeit vun de Sond, so dat
ehr Snelligkeit un Bewegensricht starker korigeert warrn mutt, as bi’n Mars, üm
ut en Bahn vörbi an’n Planeten en Ümloopbahn to maken.

De eerste Ruumsond na en frömden Planeten weer an’n 12. Februar 1961 vun de
Sowjetunion losschaten. Dat weer de Sond Venera 1, de to’n eersten mol all
Bodelen dorbi harr, de vör en interplanetaren Flaag bruukt warrt: Solarpanelen,
paraboolsche Antennen för de Kommunikatschoon, 3-Assen-Stabiliseeren, Drievwark
to’n Kurskorrigeeren usw. Man, de Sond harr en Funkschoonsstören. So flöög se an
de Venus in 100.000  km Afstand vörbi, ahn beobachten oder mit de Eer
kommunizeeren to künnen.

De eerste Venus-Ruumsond mit Spood weer de US-amerikaansche Mariner 2, de 1962
an de Venus vörbiflagen is un dorbi rutfünn, dat de Venus keen Magnetfeld hett.
Se hett ok de thermische Mikrobülgenstrahlen meten. An’n 2. April 1964 hett de
Sowjetunion de Zond 1 op’n Weg bröcht, de aver kort dorna ok nich mehr
kommunizeeren de.

De eerste harte Bruchlannen op de Venusböverflach keem an’n 1. März 1966 dör de
sowjetsche Venera 3 Sond. De Sond is bi’n Opslag twei gahn, weer aver de eerste,
de an de Böverflach vun de Venus ankamen is. Ok Venera 4 harr en Lannenkapsel,
de an’n 18. Oktober 1967 in de Atmosphäär induken de. De hett dorbi de
Temperatur, den Druck un de Dicht meten und weer mit ölven automaatsche cheemsch
Experimenten utrüst, üm de Atmosphäär to ünnersöken. Disse Sond hett dormit de
eersten direkten Daten vun en annern Planeten levert. Se hett en
Kohlenstoffdioxid-Andeel vun 95 % nawiest un – tosamen mit Daten vun de
US-amerikaansche Mariner 5 – en wiet grötteren Atmosphärendruck opdeckt vun 75
bit 100 bar. De beiden folgenden Venera-Sonden hebbt de Daten bestätigt un
verbetert, man keen dorvun keem ahn Schaden op de Venusböverflach an. Venera&5
und 6 weern al in de Atmosphäär dör den hogen Druck tweiquest.

De eerste Lannen, de Spood harr, weer an’n 15. Dezember 1970 mit de Venera 7. Se
hett Temperaturen vun 457 bit 474 °C an de Böverflach meten un en Butendruck vun
üm un bi 90 bar. Ehr Nafolger hett 1972 tosätzlich de Wulkenhööch vermeten un de
cheemsch Tosamensetten vun de Stenen an Bodden bestimt. Venera 9 is an’n 22.
Oktober 1975 in en Venusorbit inswenkt un weer dormit de eerste künstliceh
Satellit vun de Venus. Se hett vör allen de Wulkendeek ünnersocht, de Ionosphäär
und de Magnetosphäär un hett butendem eerste Radarmeten vun de Böverflach
dörföhrt. De Lannenkapsel weer 660 kg swor. Se is na ruchweg een Stünn op de
Venus lannt un hett de eersten Biller vun de Böverflach maakt. Dör ehr Meten
op’n Weg na ünnen is düütlich worrn, dat de Wulken in dree Schichten anordent
sünd. Venera 10 hett en poor Daag later en liek Meetprogramm dörföhrt.

In’t Johr 1978 hett de NASA twee Pioneer-Ruumsonden na de Venus schickt: den
Orbiter Pioneer Venus 1 un de Multiproovsond Pioneer Venus 2, de na’nanner
losschickt weern. De Mulitproovsond harr dree lütte un en grote
Atmosphörensonden an Boord, de all veer an’n 9. Dezember 1978 in de Atmosphäär
induken deen. Se weern nich dorför boet woorn, de Lannen to överstahn, liekers
hett een dorvun noch 45 Minuten lang Daten vun de Böverflach funkt.

Vun de Sowjetunion weer dat Venera-Programm 1978 ok wietermaakt. Dorbi weer
ünner annern en hogen Chlorandeel in de Wulken opdeckt un en starke
Blitzaktivität. En Deel vun de Experimenten op Venera 11 nu Venera 12 hebbt nich
funkschoneert, man de Sonden Venera 13 un Venera 14 hebbt in’n März 1982 noch
mol meist de glieken Misschonen dörföhrt. Se möken Farvbiller un hebbt mit
Bohrers Boddenproven nahmen un ünnersöcht. Venera 13 stell dorbi en kaliumrieken
Basalt fast, wiel Venera 14 en Basalt nwiesen künn, de jüst so is as op de Eer
de Seeboddenbasalt.

In’n Oktober folgen de beiden Sonden Venera 15 un Venera 16, de in en polare
Ümloopbahn gahn sünd. Se hebbt de böverer Atmosphäär un dat nöördliche Drüddel
vun de Planetenböverflach karteert un künnen dorbi en Oplösen vun een bit twee
Kilometer henkriegen. De Korten weern dormit teihn mol nauer as de von Pioneer
Venus 1.

In’n Juni 1985 kemen de sowjetischen Ruumsonden Vega 1 un Vega 2 bi de Venus an.
Jemehr Experimenten weern dorop utricht mit Spektrometers un Chromotagrafen de
Wulkenstruktur un -tosamensetten uttoforschen. Dorbi is faststellt worrn, dat de
beiden böveren Wulkenschichten ut Swevelsüür bestaht un de ünnere wohrschienlich
ut Phosphorsüür bestaht. För de Böverflach harrn se ok orhredschoppen dorbi. De
beiden weern bit hüüt de beiden letzten Lannen op de Venus.

De Sonden hebbt in de Atmosphäär en Ballon utsett un beobacht. So künn mehr
Insichten över Druck, Temperatur, Wulkendicht un Windsnelligkeit togang kamen,
wodör en högeren Strööm- und Stormaktivität faststellt weer, as annahmen. De
Vega-Modersonden sünd wieterflagen na den Halleyschen Komet, woneem se negen
Maanden later ankemen.

De nächste US-amerikaansche Misschoon weer Magellan, de in’n August 1990 en
Ümloopbahnm vun Venus innahmen hett. Se harr blots een Redschap an Boord,
neemlich en Synthetic Aperture Radar, womit se de Böverflach mit en Oplösen vun
ruchweg 100 Meter karteert hett - beter as allns, wat vörher wesen is. To’n Enn
vun de Misschoon hen, weer de Ümloopbahn so wählt, dat se dör de böversten
Atmosphäär güng, üm mehr över de Dicht un Tosamensetten ruttofinnen. Dör dat
Manöver weer de Ruumsond jümmer wieter afbremst, so dat se 1994 in de deeperen
Schichten rünner güng un vergleiht is.

Enige vun de Ruumsonden, de wieter weg in’t butere Sünnsystem flegen schüllen,
hebbt de Venus bruukt, üm dör Swing-by-Manövers en högere Snelligkeit to
kriegen. In de 1990er Johren weern dat de Galileo-Misschoon na’n Jupiter un twee
mol de Cassini-Huygens-Misschoon na’n Saturn. Mit de Galileo-Ruumsond künnen
1990 to’n eersten mol Spektralopnahmen vun de Venusböverflach in’t „Finster“
vun’t nege Infrarootrebeet maakt warrn. Man, de Oplösen weer bannig lütt.

De Redschoppen vun Cassini-Huygens künnen bi’t Vörbiflegen 1998 un 1999 talriek
Daten levern. Dat för de Saturnmaanden boete Radar hett för enkelte Rebeden vun
de Venus de opstunns nauesten Korten levert, wiel bi’t Utproberen vun’t
Magnetometer faststellt weer, dat dat doch keen Blitzen ut de 48 km hogen Wulken
geev – gegen de Beobachten vun de Venera-Sonden. De Blitzaktivität oder lieke
elektrische Begeevnissen in de Atmosphäär blievt dorüm bit hüüt en unklor
Radels.

As eerste Ruumsond vun de Europääschen Weltruumorganisatschon (ESA) is an’n 11.
April 2006 de Venussond Venus Express in en Ümloopbahn inswenkt un schall vun
dor wiel tomindest twee sideersch Rotatschonen (ruchweg 486 Eerddaag) de
Atmosphääre un de Böverflach ünnersöken. De wetenschopplich Arbeit hett in’n
Juni 2006 anfungen. De Forscher verspreekt sik dorvun mehr nauere Daten vun de
Atmosphäär un de Wulkendeek.

Mit MESSENGER is opstunns en US-amerikaansch Ruumsond ünenrwegens na’n Merkur,
de tweemol an de Venus vörbineiht is, üm Bahnkorrekturen vörtonehmen. De tweete
vun disse Swing-by-Manövers weer an’n 6. Juni 2007 in blots 337 km Afstand.
Dorbi sünd all Meetinstrumenten insett worrn. Dör den Orbiter vun Venus Express
künn de Venus dorbi eerstmols vun twee Ruumsonden gliektietig ünnersocht warrn.
Wieldat de beiden Sonden to de Tiet an verscheen Öörd weern, geev dat keen
synchroon Ünnersöken vun dat sülve Rebeet, man mit en lütten Tietversatz, so dat
de Datensätz vervullstännigt warrn kunnen. Vun de ESA is de nächste Vörbiflaag
plaant för de Merkursond BepiColombo, de 2013 losflegen schall.

För 2010 is de Start vun’n lütten Venusorbiter vun de japaanschen
Ruumfohrtagentur JAXA plaant, de Planet-C nöömt warrn schall. Se schall mit
köhlte Kameras dat Infrarootlicht ünnersöken un de Superrotatschoon vun de
Atmosphäär studeeren. Een ne’e Lannenmisschoon warrt opstunns mit de Venera-D
vun Russland plaant. De Start schall 2016 wesen. Un ok de US-Amerikaners denkt
över en ne’e Venus-Misschoon na, ünner annern in’n Rahmen vun’t
New-Frontiers-Programm: In’n September 2013 künn de Ruumsond VISE (Venus In-Situ
Explorer) losflegen. Man ok in’t Discovery-Programm weer en Venus-Misschoon
mööglich. De Orbiter Vesper schall de Venus-Atmosphäär wieter ünnersöken.
Opstunns is aver noch nich klor, wat dorut wat warrt.

Venus is en „ünneren“ Planet, dat heet, he hett en engere Ümloopbahn as de Eer.
Dorüm kann sik Venus vun de Eer ut bekeken nich wiet vun de Sünn wegbewegen. Vör
allen kann de Venus nienich de Sünn gegenöver in Oppositschoon stahn. Bi de
ünneren Planeten ünnerscheedt man dorüm twüschen de böveren un de ünneren
Konjunkschoon, je nadem of de Venus achter oder even vör de Sünn steiht.

De Negen vun de Venusbahn gegen de Eerdbahn is ruchweg 3,4°. Ofschoonst dat nich
na veel utsütt, is dat dordör aver bannig roor (ok in’n Vergliek to’n Merkur),
dat dat bi de ünneren Konjunkschoon to en Dörgang vör de Sünnschiev kummt.
Wieldat de Venus bi de ünneren Konjunkschoon blots ruchweg 41 Millionen km vun
de Eer weg is, kann se perspektivisch in en Winkelafstand vun bit to 9° över
oder ünner de Sünnenschiev stahn. Op de Oort is se denn vör en poor Daag morgens
un avends an’n Steernhimmel to sehn. In’t 20. Johrhunnert hett dat nich een
Venustransit geven.

Steiht de Venus in’n Oosten vun de Sünn, is se as Avendsteern an’n Westhimmel to
sehn, steiht se invn Westen vun de Sünn, dukt se morgens an’n Oosthimmel op,
wobi twüschen den Opgang vun de Venus un den Sünnopgang bit to veer Stünnen
liggen künnt (un jüst so bi’t Ünnergahn). Vun wegen de grote Helligkeit vun de
Venus is se tomeist goot un dütlich to sehn. Bi günstig Weder kann se wiel ehr
gröttsten Elongatschoon vun 48° an’n Dag sogor mit blot Oog sehn warrn.

Vun wegen ehr Bahnbewegen wiest de Venus in’t Teleskop Phasen jüst as de Maand
op. Vör un na en Konjunkschoon is se as’n lütte meist ganz runne Schiev to sehn
vun ruchweg 10″ (Bagensekunnen). Mit tonehmen Winkelafstand vun de Sünn warrt se
perspektivisch grötter un hett to de Tiet vun de gröttsten Elongatschoon de Form
vun en „Halfvenus“ an. Wiel se wieter löpt op ehr ünner Konjunkschoon to, warrt
ehr Winkelafstand to de Sünn wedder lütter un ehr Sichel warrt jümmer lütter,
wiel de Schiev insgesamt grötter warrt. In ehr ünnere Konjunkschoon hett se en
schienbor Dörmeter vun 60″. Ehr gröttste schienbore Helligkeit vun üm un bi –4m
hett se ungefäähr 35 Dag vör oder na ehr ünnere Konjunkschoon, wenn se de Eer
ruchweg 30 % vun ehr belüchten Flach wiest.

De synoodsch Zyklus vun de Venussichtborkeit wedderholt sik na ehr
pentagrammordigen Verdelen vun de onjunkschoonssteden op de Bahn fiefmol
achterenanner vör jümmer ünnerscheedlich Himmelsafsneed. Ja na de Positschoon in
de Ekliptik sünd jümmer twee vun de fief Morgen- un Avendsichtborkeiten düütlich
opfalliger. De hele Zyklus geiht meist nipp un nau op’n Daag all acht Johr vun
vörn los.

As dat hellste steernordige Objekt an’n Himmel hett de Venus in de
Kulturhistorie al vun Anfang an en bedüdene Rull speelt, in de Astronomie jüst
so as ok in de Mythologie un de Astrologie.

De Sumerer hebbt mit den hellsten Wannelsteern de Göddin Inanna verbunnen, de
Babylonier dorgegen Ischtar, de Göddin vun de Leev un vunn Krieg. Int antike
Arabien weer al-ʿUzzā de Göddin vunn Morgensteern un int fröhe antike Grekenland
weer de Venus as Morgensteern Phosphoros („Lichtbringer“) nöömt – op latiensch
Lucifer – mitünner ok Heosphoros, un as Avendsteern Hesperos. Eerst de lateren
Hellenen hebbt de Steern op de Göddin Aphrodite betogen. In’t olle Ägypten weer
mit den Wannelsteern de Göddin Isis verbunnen un in de germannschen Mythologie
de Göddin Freya. Op de letzte geiht wohrschienlich ok de Beteken Fredag för den
Wekendag dies veneris („Dag vun de Venus“) torüch. För den Planeten hett sik de
Naam Venus (latiensch „Leeftalligkeit“, „Schöönheit“) vun de röömschen
Leevgöddin mit de Renaissance dörsett, wat de ooltitalieensche Naam vun en
Goorngöddin wesen is, later aver mit de greekschen Aphrodite glieksett worrn is.

Siet de Antike weer för de Göddin as ok för den Planet dat Pentagramm as Teken
bruukt. Schienbor liggt de Oorsprung vun dit Teken an de sünneren perioodschen
Bewegen vun den Planet, as baven beschreven. Eenige vermoodt, dat de Greken de
Olympischen Spelen vun de Antike na den Zyklus vun de Venus utricht hebbt. Dat
hüüt bekannte Venusteken ♀ steiht ok för de Göddin jüst so as för den Planet. In
de Astrologie warrt de Venus ünner annern as Teken för de Anlaag to’n Binnen.
Bito steiht dat Venusteken siet dat Öllerdom ok för dat Planetenmetall Kopper,
dat as Spegelmetall de Leev- un Schöönheitsgöddin toordent worrn is. Dör’t
allgemene Toorden vun en Froencharakter in deKultur steiht dat Venusteken in de
hüütigen Sellschap ok allgemeen för’t Wieverdom un sünners in de Biologie för’t
wievlich Geslecht.

In de christlichen Dichtkunst is de Morgensteern en Teken för den neger kamen
Söhn vun Gott un sien lichte Gestalt in de Nacht vun de Welt (Epiphanie). De
Morgensteern is aver ok Luzifer, de fallen Engel (↑Jesaja 14,12).

In’t antike China hett man na de Fief-Elementen-Lehr den Planet Venus de
Wannelphaas Metall toordent. Dorüm heet de Venus in de chines’schen un
japaanschen Spraak Metall-Steern (金星 chineesch: jīnxīng, japaansch: kinsei).

In Mesoamerika gell de Gott Tlahuizcalpantecutli as Personifizeeren vun’n
Morgensteern. Sien Broder Xolotl warrt as Avendsteern düüdt.

In de eersten Vörstellen vun de Venus op wetenschoppliche Grundlaag weer de
eerdlieke Planet vun wegen sien grötteer Neeg to de Sünn in’n Gegensatz to’n
Mars as en levensfründliche, junge un teemlich warme Welt ansehn, de ünner ehr
dichten Wulkendeek vun Wösten un Dschungel prägt wesen schüll. Dat hett sik
later ok in de Science-Fiction daalslahn, sünners in de Form vun verscheden
Venusianers. Mit dat Utforschen vun de wohrhaftigen Bedingen op de Venus vör
allen in de tweeten Hälft vun de 1960er Johren, is dat in dissen Betog still
worrn üm de Venus.

Edgar Rice Burroughs, de sik de Figur Tarzan utklamüstert harr, hett twüschen
1932 un 1970 tosamen negen Romanen schreven, de op de Venus spelen. Sien
fiefbännigen Amtor-Zyklus warrt ok as Venus-Zyklus betekent. Clive Staples Lewis
hett 1943 de Roman Perelandra schreven – na sien Naam för de Venus. Disse tweete
Roman vun sien glieknöömte Trilogie beschrifft de Venus as Teel vun’n Reis vun
den Sprakenforscher Ransom allegoorsch as en Planet op den dat noch den Goorn
Eden gifft. 1948 keem dat Jöögdbook Space Cadet (Weltruumkadetten) vun Robert A.
Heinlein rut. En amerikaanschen Offizeersschöler bestieht dorin as Anwärter vun
de interplanetaarsche Fredenspatrouille 2075 in’n Insatz för dat fründlich
Tosamenleven vun de verscheden Planeteninwahners sien eerste Füerproov gegen en
Opstand vun de amphibischen Leevwesen vun de Venus.

Blangen annere Romanen folg 1951 mit Between Planets (Twüschen de Planeten) noch
en Jöögdbook vun Heinlein, dat deelwies op de Venus speel. Mars un Venus sünd
dor vun de Minschen kolonialiseert worrn un leevt in Freden mang de inheimschen
intelligenten Leevformen. In den Roman rebelleert de Kolonisten vun den
„Nevelplanet“ gegen de Regeeren op de Eer.

In’t glieke Johr keem de Roman Astronauci (düütsch: Die Astronauten oder Planet
des Todes) vun Stanisław Lem rut. Na disse Vörlaag entstünn 1959 bit 1960 de
Science-Fiction-Film Der schweigende Stern in en Tosamenarbeit vun Polen un de
DDR (in de Bundsrepubilek ünner den Titel Raumschiff Venus antwortet nicht). De
Roman betüüt sik op de Gefahr vun en atomaren Weltkrieg. Na en geheemnisvull
Opdecken brickt 1970 en internatschonale Expeditschoon to’n Naforschen na de
Venus op un klamüstert op’n Weg Henwiesen op en 1908 fehlslahn Angreep op de Eer
utenanner. Op de Venus ankamen finnt se blots en radioaktiv verdreckt Welt vör
ahn Leven, woneem blots noch de Maschinen un Redschopppen för’t Tonichtenmaken
loopt, dör de de Venusinwahners sülvst ümkamen sünd.

Mit It Conquered the World weer 1956 en fröhe Filmarbeit vun Roger Corman
publizeert. Dorin gifft at Funkkontakt to en verloren glövten Satellit vun de
USA, de nu mit en Weltruummonster mit Invasionsafsichten as dat letzte vun sien
Oort vun de Venus na de Eer torüchkummt. 1966 is en Remake vun dissen FIlm ünner
den Titel Zontar the Thing from Venus vun Larry Buchanan rutkamen.

1958 keen vun den Speelbaas Edward Bernds de Film Queen from outer Space in de
Kinos. De düütsche Synchroonfaten In den Krallen der Venus folg 1961. De Film
speelt in dat Johr 1985. En Ruumschipp vun de Eer kummt dör en unbekante Kraft
vun’n Kurs af un warrt op de Venus roovt. Dor sünd na en Krieg bit op wenige
Utnahmen all Mannslüüd op en Naverplaneten verbannt worrn.

De Roman Das Erbe der Phaetonen vun Georgi Martynow keem 1964 op Düütsch rut. In
de teemlich afwesseln Geschicht speelt de Venus un ehr minschenlieke Inwahners
en Nevenrull as Twüschenstatschoon op de Söök na de ollen Zivilisatschoon vun
den as Asteroidengördel ünnergahn föfften Planeten Arsenia.

De 31-bännige Jöögdbookreeg Weltraumpartisanen vun Mark Brandis, de twüschen
1970 un 1987 in düütsch rutkamen sünd, hett de Venus as Sitt vun de „Venus-Eer
Sellschap för AStronautik“ utsöcht, nadem dor en nich neger beschreven
Terraforming maakt worrn is.

In de Musik hett Gustav Holst in sien Orcherstersuite The Planets (1914–1916)
den tweeten Satz Venus, the Bringer of Peace todacht.



https://nds.wikipedia.org/wiki/Ursula_von_der_Leyen

Ursula Gertrud von der Leyen, b. Albrecht (* 8. Oktober 1958 in Ixelles/Elsene,
Region Brüssel-Hööftstadt, Belgien), is en düütsche Politikersche vun de CDU. Se
hett an’n 17. Dezember 2013 as eerste Fro dat Regeer in’t Bundsministerium för’t
Verdeffenderen övernahmen.

Ursula von der Leyen is de Dochter vun den vörmoligen Ministerpräsidenten vun
Neddersassen, Ernst Albrecht, un den siene Fro Heide Adele. Ursula von der Leyen
hett fiev Bröer, dormank de Präsident vun den Medienkonzern Modern Times Group,
Hans-Holger Albrecht.

Vun 1986 af an is se verheiraat mit den Medizin-Perfesser un Unnernehmer Heiko
von der Leyen. De beiden hefft seven Kinner. De Familie leevt vun 2007 af an in
Borgdörp bi Hannober up dat Wesewark vun ehrn olen Vadder, de an Demenz lieden
deit. Dor hölpt se mit, em to plegen.

Na dat Abitur hett Ursula von der Leyen vun 1977 bit 1980 Volksweertschopslehr
an de Universitäten Chöttingen un Mönster studeert. Denn hett se dat Studium
afbraken. 1978 besöch se de London School of Economics and Political Science
(LSE). Achternah studeer se Medizin an de Medizinsche Hoochschool Hannober
(MHH). Dor hett se 1987 dat Staatsexamen maakt un ehre Approbatschoon as Dokter
kregen. Dornah hett se as Assistenzdoktersch an de Froenklinik vun de MHH
arbeit’. Hier hett se 1991 ok promoveert to’n Dr. med. mit de Arbeit
„C-reaktives Protein als diagnostischer Parameter zur Erfassung eines
Amnioninfektionssyndroms bei vorzeitigem Blasensprung und therapeutischem
Entspannungsbad in der Geburtsvorbereitung“. Nadem ehr drüdd Kind up’e Welt
kamen is, hett se sik den Afsluss vun ehre Utbildung to’n Facharzt begeven. Vun
1992 bit 1996 hett se mit ehre Familie in de USA leevt. As de Familie wedder
torüch in Düütschland weer, is se vun 1996 bit 2002 togange ween as
wetenschopplich Mitarbeitersche bi Friedrich-Wilhelm Schwartz an de Afdeelung
för Epidemiologie, Sozialmedizin un Gesundheitssystemforschung an de Medizinsche
Hoochschool Hannober. 2001 hett se sik dor den akadeemschen Grad vun en Master
of Public Health (MPH) hoolt.

Ursula von der Leyen is vun 1990 af an Liddmaat vun de CDU. Vun 1996 bit 1997
hett se in den CDU-Fachutschuss för Sozialpolitik vun dat Land Neddersassen
seten. Achternah weer se ok bi den Arbeitskreis för Dokters vun de
CDU-Neddersassen mit bi. Vun 2001 bit 2004 höör se to den Raat vun de Stadt
Sehnde to un is hier ok Vörsittersche vun de CDU-Fraktschoon ween. Bito hett se
ok in de Regionsversammlung vun de Region Hannober seten. Dor weer se
Vörsittersch vun den Utschuus Gesundheit un Krankenhüser.

An’n 4. März 2003 hett se ehren Posten as Ministersche för Sozialsaken,
Froenslüde, Familie un Gesundheit in de neddersassische Regeerung unner
Ministerpräsident Christian Wulff antreden. In ehre Amtstied hett se dat
Blinnengeld afschafft, ofschoonst de Sozialverbänne dor duchtig gegenan gahn
sünd. Vun 2003 bit 2005 hett se in den Landdag vun Neddersassen seten. Bi den
CDU-Bundsparteidag in Düsseldörp in’n Dezember 2004 is se in’n eersten Wahlgang
in dat Präsidium vun de CDU wählt wurrn. Vördem harr sik jedereen wunnert, datt
Herman-Josef Arentz dat nich schafft harr. Vun Februar 2005 af an is se
Vörsittersch ween vun de CDU-Kommischoon „Öllern, Kind, Beroop“. An’n 17. August
2005 is se vun Angela Merkel in dat CDU/CSU- Kompetenzteam för de Bundsdagswahl
2005 beropen wurrn. Se weer dor för de Feller Familie un Gesundheit tostännig.
An’n 22. November 2005 is Ursula von der Leyen unner Eed nahmen wurrn as
Bundsministersche för Familie, Senioren, Froenslüde un Jugend in de
Bundsregeerung unner Kanzlersch Merkel (Kabinett Merkel I).

Bi de Bundsdagswahl 2009 is von der Leyen over de List vun dat Land Neddersassen
in den Düütschen Bundsdag wählt wurrn. Achternah is se an’n 28. Oktober 2009 in
dat Kabinett Merkel II, wedder as Familienministersche, unner Eed nahmen wurrn.
Bi de Afspraken un de ganze Snackeree over de tokümstige Koalitschoon harr dat
eerst heten, von der Leyen scholl wiss Gesundheitsministersche weern. Up düt
Feld harr se ok för de Unionsparteien verhannelt. Up düssen Posten is denn avers
de FDP-Mann Philipp Rösler kamen, ok ut Neddersassen. Nadem Franz Josef Jung as
Bundsminister för Arbeit un Sozialsaken Bott geven harr, hett von der Leyen an’n
30. November 2009 den sien Amt övernahmen. Nadem Bundspräsident Horst Köhler
an’n 31. Mai 2010 sien Amt hensmeten harr, tell von der Leyen to de Lüde, över
de as mögliche Nafolgers in’t Präsidentenamt snackt wurrn is. Man amenne is dor
nix vun wurrn. Na de Bundsdagswahl 2013 is se an’n 17. Dezember
Bundsministersche för’t Verdeffenderen in’t Kabinett Merkel III worrn.



https://nds.wikipedia.org/wiki/Uran

Uran is en cheemsch Element ut dat Periodensystem, dat to de cheemsch Serie vun
de Actinoiden höört. Dat Swormetall hett dat Atomteken U un de Atomtall 92.

Wieldat Uran mit en ungrade Tall Neutronen dör thermisch Neutronen teemlich good
splitt warrn künnt, is dat Uranisotop 235U de eenzige natüürlich vörkamend
Stoff, de en nukleare Kedenreakschoon maken kann. 235U warrt in Karnkraftwarken
un Karnwapens as vörrangigen Energiedräger nütt. Sien weertschopplich Bedüden is
groot, man ok dat ut Thorium-Isotop 232Th bröödte künstliche 233U is splittbor
un warrt in Hoochtemperaturreakters tüügt un verbruukt.

Uran is 1789 vun den düütschen Chemieprofesser un Aftheker Martin Heinrich
Klaproth (1743–1817) opdeckt, de to de Tiet in Berlin leevt hett. He harr dat
Element ut dat Mineral Pickblenn isoleert. Klaproth hett sien Opdecken an’n 24.
September 1789 publik maakt, as he en Anspraak vör de Preußisch Akademie vun de
Wetenschoppen hollen hett. Den Naam Uran hett dat Element na den Planeten Uranus
kregen, de acht Johr vörher vun Friedrich Wilhelm Herschel (1738–1822) opdeckt
weer. Toeerst weer dorto Uranit seggt, 1790 is dorut denn Uranium worrn. Opdeckt
hett Klaproth dat Swoormetall bi de Analys vun Ierz ut dat Bargwark „George
Wagsfort“ in Wittigsdaal bi Johanngeorgenstadt in Sassen. He harr dat Ierz mit
Süür behannelt un dat düchtig hitt maakt. Dorbi keem en swart Pulver rut, wat he
ran nöömen de.

Wat Klaproth funnen harr weer tatsächlich en nee’ Element, aver wat he cheemsch
wunnen harr, weer nich dat Element sülvst, man en Oxid. Eerst föfftig Johr later
in’t Johr 1841 weer de Franzoos Eugène Peligot de Eerste, de gediegen Uranmetall
herstellt hett. In de eersten Half vun’t 19. Johrhunnert is Uran tohopen mit
annere Mineralen in St. Joachimsthal un ok in enige Minen in’t engelsche
Cornwall wunnen worrn.

Afsehn vun den Weert, den Uran för Chemiker harr, weer dat Element in’t hele 19.
Johrhunnert to’n arven vun Keramik un Glas nütt. Uranverbinnen sünd in de
Glasherstellen verwennt worrn, üm dorut Vasen un Dekoratschoonsstücken to maken,
aver ok üm Saken för’n Alldag as t. B. Schöteln oder Glääs en geelgröne Klöör
(annagröön) to geven. Glasmakers ut Joachimsthal (Böhmen) hebbt al 1826 disse
Technik bruukt. De Verwennen vun Uran to’n Glasfarven is bit in de Mitt vun’t
20. Johrhunnert wietermaakt worrn, bevör dorför annere farvgevend Mineralen
bruukt weern, de weniger bedenklich weern. För Geschirr bit hen to
architektoonsch Biwark sünd keramsche Glasuren vun orange bit lüchtend root
verwennt worrn.

In de Fotografie weer Uranylnitrat bit wiet in’t 20. Johrhunnert bruukt, üm
Diapositivplatten, Platinbiller un Bromsülverbiller bruun un root to tönen.

Över de gesundheitlichen Gefahren dör dat Verwennen oder dat Sammeln vun
Uranglas un Keramik mit Uranglasur warrt bit hüüt ünner Sammlers un
Wetenschopplers streden. Man, dat Uran radioaktiv is, weer toeerst 1896 dör
Antoine Henri Becquerel faststellt.

Uran weer lange Tiet as dat Element mit de höchsten Atomtall ansehn, dat in de
Natur vörkamt. Man, 1971 sünd bannig lütte Sporen vun dat Plutoniumisotop 244Pu
nawiest worrn, so dat Plutonium sietdem dat Uran as dat letzte natürliche
Element aflöst hett.

In de Natur kummt Uran nicht gediegen vör, man dat gifft mehr as 200
Uranmienralen. De beiden wichtigsten Mineralen dorvun, de Lagersteden billn
doot, sünd Uraninit (Pickblenn, UO2) un Coffinit (USiO4).

Uran kummt in de Eerdkrust mit 4 mg/kg teemlich veel vör. In’n normalen Bodden
kummt dat as Sporenelement vör. De US-amerikaansche Agency for Toxic Substances
and Disease Registry (ATSDR) geiht dorvun ut, dat in de böversten 33 cm vun’n
Eerdbodden op en Flach vun en Quadratmiel in’n Dörsnitt ungefäähr 4 Tünnen Uran
sitten doot, dat sünd ruchweg 1,5 t op’n Quadratkilometer.

In Komplexen bunnen Uran is ok en ubiquitär’t Element in de Hydrosphäär. De
Urankonzentratschoon vun üm un bi 3,3 µg/l in Seewater gegenöver de to’n Deel
düüdlich lütteren Konzentratschonen in de Strööm – twüschen 0,03 µg/l in’n
Amazonas bit 3,9 µg/l in’n Ganges – wiest, dat Uran in’t Seewater anriekert
warrt. Düütsche Strööm hebbt normalerwies en Konzentratschoon twüschen 1 un 3
µg/l. De Born för dat Uran is natürlich un liggt an den geologischen Opbo vun de
Rebeden, woneem de Strööm dörlopen doot. Blots in wenige Utnahmen geiht de
Uranandeel in Strööm op den Influss vun Minschen torüch, as t. B. bi’t Verwennen
vun uranhollig Phosphatdünger, dör Uranbargbo (Zwickauer Gööl: ruchweg 10 µg/l)
oder dör karntechnisch Anlagen. In Düütschland liggt de Konzentratschoon vun
Uran in’t natürlich Grundwater twüschen weniger as 1 bit över 100 µg/l. Dör dat
regelmatige Drinken vun Drinkwater mit hogen Uranandeel kann Nerenkrebs utlöst
warrn. De Weltgesundheitsbehöörd (WHO) raat dorüm to en Grenzweert för
Drinkwater vun 15 µg/l.

De gröttsten Uranierzvörkamen leegt na de Angaav vun de IAEA in de USA, Niger,
Australien, Kasachstan, Namibia, Süüdafrika, Kanada, Brasilien, Russland,
Ukraine un Usbekistan.

In Düütschland is Uran in de Sass’schen Swiez (Königsstein) toeerst
konventschonell, later dör Laugen, in Dresden (Coschütz-Giddersee), in de
Ierzbargen (Schlema, Schneebarg, Johanngeorgenstadt, Pöhla) un in Oostdöringen
(Ronneburg dör de SDAG Wismut tomeist ünnerdaag as Pickblenn afboot worrn. Lütte
Mengden sünd ok in’n Swartwoold un in de Fichtelbargen afboot worrn.

De meisten Afborebeden sünd na 1990 dicht maakt worrn, wiel se nich mehr
weertschopplich weern un de Nafraag an Uran torüchgüng. Dat leeg an de ännerte
politische Laag in de Welt, wodör de Bedüden vun strategisch Atomwapen minnert
weer, un an den sieten Pries op’n Weltmarkt. To de Tiet weer de DDR weltwiet de
drüttgröttste Uranproduzent. Düütschland hett ok vundaag noch middelgrote
Uranreserven, de aver vun wegen politische Beslutens nich afboot warrt, ok wenn
de Pries in de Twüschentiet wedder höger is.

De Afbo vun Uran kann mit Schaden för de Ümwelt verbunnen wesen, wiel dör den
Bargbo radioaktive Folgprodukten (t. B. dat Eddelgas Radon) freesett un an de
Bavenflach brocht warrt. Üm weltwiet achte Ümweltstandards to dokumenteeren,
laat grote Mineralsellschoppen jemehr Afbo-Methoden na ISO-Normen begootachten.

De weertschopplich afboboren Uranreserven, de dör den gröttsten Afbopries för
een Kilogramm n de hüütige Technik defineert is, sünd vun de Internatschonale
Atomenergie Organisatschoon (IAEA) un de OECD Nuclear Energy Agency (NEA) in
jemehr letzt Publikatschoon 2006 (dat so nöömte Red Book) utwiest worrn. Dorna
sünd – je na Hööch vun de annahmen Afbokosten (bit höchstens 130 $/kg) un de
Afschätzen vun de Lagersteed – noch twüschen 1,73 un 9,4 Mt Uran afbobor. Dat
Red Book vertekent butendem vermodte Reserven, de to en Pries vun weniger as 130
$/kg afboot warrn künnen. Wenn disse vermodten Vörkamen torekent warrt, as dat
ok in bi annere Rohstoffen begäng is, belöpt sik to opstunns bekannte
Uranvörraat op tohopen 16,9 Mt Uran. Ümrekent op den hüütigen Bruuk reckt dat
vör ungefäähr 260 Johren.

En Afschätzen vun de Reckwiet vun disse Reserven ist man düchtig swor, wieldat
de extraheerte Energiemengde un dormit ok die Nafraag an Uran bannig afhangt
vun’n Brennstoffkreisloop, vun’n bruukten Reaktertyyp un vun de Ladensstrategie.
Dat föhrt faken to Kuddelmuddel, wiel disse Egenschoppen vun’t Uran bi fossile
Energiedrägers nich vörkummt. De hebbt en eendüdig defineerten Hittweert. De
Uranbruuk vun de USA is na dat Red Book för de tüügte Energiemengde ruchweg
dubbelt so hooch as in Düütschland oder Frankriek. En anneren Fakter, de ok nich
översehn warrn dröff, is de weltwiete Söök na Uranlagersteden, de bit hüüt noch
teemlich unvullstännig is un siet de 1970er Johren nu to’n eersten mol wedder
anlöpt.

Uran is en düchtig swor (dicht), teemlich week, sülvergrau bit sülverwitt
Metall, dat sik an de Luft gau mit ein Oxidschicht övertehn deit. Fien verdeelt
tünnert Uran vun sülvst. De meisten Süren künnt metallsch Uran oplösen, wiel dat
vun Laugen nich angrepen warrt.

Uran gifft dat in dree ünnerscheedliche Modifikatschonen vör: α-Uran liggt bi
Temperaturen ünner 688°C vör, β-Uran twüschen 688 un 776 °C un γ-Uran bi noch
högere Temperaturen bit hen to’n Smöltpunkt.

Uran is radioaktiv, ut dat Element un sien Verfallsprodukten entstaht jümmer weg
en Reeg vun kortlevig Dochterkarns. Dorvun sünd eenige bannig mobil, wiel se as
Gas vörleegt as t. B. dat Eddelgas Radon. Dat Uran sülvst is en Alphastrahler,
man bi’n Ümgang un bi’t Lagern vun Uran un sien Verbinnen mutt acht warrn, dat
jümmer ok annere Elementen ut de Verfallsreeg dor sünd, welke ok Beta- un
Gammastrahlen afstrahlen doot, de Materie deeper dörstrahlen doot.

Uran-Rhodium-Germanium (URhGe) is de eerste opdeckte Legeeren, de in starke
Magnetfeller en reentrant Supraleiden opwiest.

Natürlich Uran kummt as Isotopen 238U (99,27 %), 235U (0,72 %) un 234U
(0,0055 %) vör, in Sporen ok 236U.

All natürliche Uranisotopen sünd α-Strahler, 238U hett dorvun mit 4,468
Milliarden Johr de längste Halfweertstiet. De spezifische Aktivität vun dit
Isotop liggt bi 12.450 Bq/g. 238U is de natürliche Anfang vun de
Uran-Radium-Reeg.

Uran warrt as „anriekert“ betekent, wenn sien Andeel an 235U (dat mit thermisch
Neutronen splitt warrn kann) gegenöver den 238U (dat mit thermisch Neutronen
nich splitt warrn kann) dör en Uran-Anriekern höger maakt worrn is. Swack
anriekert Uran bargt ruchweg 2-4% 235U un warrt in Karnkraftwarken bruukt. Hooch
anriekert Uran bargt typscherwies över 80% 235U un warrt to’n Herstellen vun
Karnwapens un för de Produkschoon vun Neutronen för Neutronenstreihexperimenten
verwennt. De kritische Masse vun 235U is ungefäähr 49 kg. Dat Isotop 235U is de
natürlich Anfang vun de Uran-Actinium-Reeg un wiest en Halfweertstiet vun 703,8
Millionen Johr op.

Dat Isotop 234U is in’n Vergliek to 238U blots in Sporen to finnen vun wegen
sien lütte Halfweertstiet. Man, dat Isotop hett en liek groten Bidrag to de
Radioaktivität. Tostannen kummt 234U na:

238 U   ⟶ α 4 , 468 M r d . a   234 T h   ⟶ β − 24 , 10 d   234 P a   ⟶ β − 70 ,
2 s   234 U {\displaystyle {}^{238}\mathrm {U} \ {\stackrel {\alpha
4,468Mrd.a}{\longrightarrow }}\ {}^{234}\mathrm {Th} \ {\stackrel {\beta
^{-}24,10d}{\longrightarrow }}\ {}^{234}\mathrm {Pa} \ {\stackrel {\beta
^{-}70,2s}{\longrightarrow }}\ {}^{234}\mathrm {U} } .

234U verfallt över de Uran-Radium-Reeg mit en Halfweertstiet vun 245.500 Johren.

Ok dat Isotop 236U, dat en Halfweertstiet vun 23 Mio. Johr opwiest, kummt in de
Natur blots in Sporen vör. Dat Isotop entsteiht dör Neutroneninfang ut 235U.
Wenn Uran en högeren Neutronenfluss utsett is as t. B. in en Karnreakter, warrt
de Andeel an 236U düdlich grötter. De Andele vun de Isotopen 234U, 235U un 236U
in en Belasten mit Uran kann Henwiesen geven, woneem de Kontaminatschoon
herkummt. 236U verfallt över de bit to’n natürlichen Plutonium 244Pu verlängerte
Thorium-Reeg

Dat künstliche splittbore Uranisotop 233U warrt in
Thorium-Hoochtemperaturreakters ut dat Thorium 232Th (dat nich splitt warrn
kann) bröödt un bruukt:

232 T h   + n ⟶ 233 T h ⟶ β − 22 , 3 m i n   233 P a ⟶ β − 26 , 967 d   233 U
{\displaystyle \mathrm {{}^{232}Th\ +n\longrightarrow {}^{233}Th{\stackrel
{\beta ^{-}22,3min}{\longrightarrow }}\ {}^{233}Pa{\stackrel {\beta
^{-}26,967d}{\longrightarrow }}\ {}^{233}U} }

233U hett en Halfweertstiet vun 159.200 Johren mit en kritische Masse vun blots
16,5 kg. Dat Isotop verfallt över de Neptinium-Reeg.

Dat Uranisotop 235U warrt in Karnkraftwarken för de Energiewinnen bruukt, dat
Isotop 238U kann in Bröödreakters insett warrn to’n Produzeeren vun Plutonium.
235U kummt blots in lütte Konzentratschoon (~0,72%) in’t natürlich Uran vör un
warrt dör Anriekern konzentreert. Wat dorbi torüchblifft, warrt afriekert Uran
nöömt.

Neven Plutonium is 235U dat wichtigste Utgangsmaterial för den Bo vun Karnwapen
un Tünnersätz för Waterstoffbomben.

Vun wegen dien hoogen Absorpschoonsquersnitt för ioniseerend Strahlen warrt
afriekert Uran (eng. depleted Uranium, DU) in eenige Länner as Schuulblick in de
Atomindustrie insett. In den Flegertyyp Boeing 747 (Jumbojet) warrt dat Isotop
vun wegen sien grote Dicht as Gegengewicht in’t Heck insett.

Bi’t Militär warrt in vele Länner Uranmunitschoon as Projektilkarnmaterial för
panzerbrekend Munitschoon insett. De DU-Munitschoon (depleted Uranium) warrt
bi’n Indringen in’n Binnenruum vun en Panzer uteneenstöövt un verbrennt denn in
en Explosion. De dorbi freesetten Stööv un Aerosolen sünd giftig un schaadt de
Gesundheit vun de Lüüd, de dormit belast warrt. In jüngerer Tiet sünd mehrere
hunnert Tünnen Uranmunitschoon in indisch-pakistaansch Grenzstrieden, in
Tschetschenien, in’n Kosovokrieg, wiel de sowjetsch Invasion in Afghanistan,
in’n Tweeten Golfkrieg un in’n Irakkrieg vun de bedeligten Kriegsparteien insett
worrn.

In Panzern (t. B. M1 Abrams) warrt afriekert Uran to’n schulen un Panzern
bruukt. Dorbi warrt en Oort Sandwichpanzern maakt mit een Schicht Uran twüschen
twee Schichten Panzerstahl.

In de Natur kummt Uran vör allen mit de Oxidatschoonstallen +4 oder +6 vör.
Veerweertig Uranmineralen künnt in Water bi normale pH-Werten so goot as gor
nich löst warrn. Sössweertig Uran löst sik dorgegen ünner oxideerend Bedingen ok
in’t Rebeet vun neutralen pH-Werten goot, wiel dat bannig bestännige Komplexen
billt.

As ok annere Actinoiden formt Uran licht tweefach positive Uranylkationen
(UO22+). In de Natur billt disse Karn in waterige Lösen de
Uranylcarbonatkomplexen UO2(CO3)x2(x−1)− un mit annere suerstoffhollige
Molekülanionen OH−, Nitrat- (NO3−), Sulfat- (SO4−2) un Phosphatokomplexe:

Urantetrafluorid (UF4), ok ünner den Naam „green salt“ bekannt, is en
Twüschenprodukt bi’t Herstellen vun Uranhexafluroid (UF6). Dat is en witten
Faststoff, de bi Temperaturen vun 56 °C sublimeert un blots ünner Druck bi
64,1 °C smölt. Uranhexafluorid is de Verbinnen, de för de beiden fakensten
Methoden to’n Anriekern bruukt warrt: för de Gasdiffusion un de Gaszentrifuug.
In de Industrie warrt de Verbinnen schlicht as „Hex“ betekent.

Yellowcake is en Uranoxidkonzentrat. De Naam is afleidt vun de fröhere Klöör un
Textur. Vundaag warrt bi de Produkschoon högere Kalzinatschoonstemperaturen
bruukt, wodör de „gele Koken“ mehr düstergröön bit swart is. To Anfang weern de
cheemschen Verbinnen in den Yellowcake nich bekannt. Noch in de 1970er Johren
hett dat United States Bureau of Mines dat Material as „Endprodukt vun’t
Verhütten“ betekent. Man hett glöövt, dat dat Ammoniumdiuranat oder
Natriumdiuranat weer. De Tohopensetten hüng aver vun Verhüttenvörgang af un künn
dorüm wesseln.

De Verbinnen, de in Yellowcake funnen worrn sünd, sünd ü.a. Uranylhydroxid,
Uranylsulfat, Natrium-para-Uranat un Uranylperoxid, tohopen mit en Reeg vun
Uranoxiden. Vundaag bargt de Yellowcake tyypscherwies 70 bit 90 Gewichtsprozent
Uranoxid (U3O8). Annere Uranoxiden as UO2 un UO3 gifft dat ok. Dat bestännigste,
U3O8, warrt as 2:3 Mischen vun de anneren beiden ansehn.

Urandioxid is en swart, kristallin Pulver, dat in’t late 19. Johrhunnert bit in
de Mitt vun’t 20. Johrhunnert as Keramikglasur bruukt worrn is. Vundaag warrt
dat vör allen as nuklearen Brennstoff in Brennstääv insett.

Uranverbinnen sünd giftig. De Toxizität warrt v. a. dör de Löslichkeit bestimmt.
De lichtlöslichen Uranyl-Solten sünd an’n giftigsten, de sworlöslichen Oxiden
sünd weniger giftig. Uran is teratogen.



https://nds.wikipedia.org/wiki/Umwelt

De Umwelt oder Ümwelt is allens , wat um en Organismus (as Minsch, Deert, Plant)
oder siene Tosamenslüsse (Meenden,Gruppen) umto is, un dor up inwarken deit un
for sien Bestand vun Belang is, muchen dat nu Gegenstänn oder annere Leevwesen
ween. Dat is dat „Umto“, wo de Organismen in leevt.

De Begreep Umwelt wiest unner annern hen na dat physische Umto, na dat
natüürliche Milieu. Wie sik Organissen, Populatschonen oder Gruppen to ehr Umto
verhoolt (un annersrum), is dat zentrale Thema vun de Ökologie. Wenn een düsse
Gegenstänn unnersöken deit, un fraagt, wat se, een for den annern, to bedüden
hefft, kann een dor biootsche un abiootsche Fakters bi finnen. Lourens Baas
Becking hett 1934 mit Hensicht up dat Vörkamen vun Organismen de Hypothese
upstellt: „Allens is allerwegens, man de Umwelt sorteert ut“.

De Begreep Umwelt wiest dor ok up hen, wie sik Populatschonen vun een Aart
to’nanner verhoolt un wie dor een vun den annern bi afhangt. De
Populatschoonsbiologie befaat sik unner annern mit düsse Fragen.

Ökosysteme könnt updeelt weern in twee Deele, de, een up dat annere, Infloot
utöven doot: de Grupp vun Leevwesen, de dor tohopen leven doot (de biootsche
Deel), un dat Biotoop (de physiko-cheemsche oder abiootsche Deel). Wenn een de
Umwelt as Unnerdeel vun en Ökosystem studeren deit, kann een dor „biootsche
Umweltfakters“ (de Organismen vun annere Aarden, de Infloot utöövt up dat Leven
un up en Populatschoon, un Genoten vun desülvige Aart) un „abiootsche
Umweltfakters“ (externe Fakters, de buten de Biologie herkaamt) finnen.

Ökosysteme un Landschoppen, sunner datt de Minsch dor groot ingrepen hett, heet
Wildernis oder Naturlandschop.

De Minsch un wat he deit is over de ganze Eer hen de gröttste Umweltfakter,
vunwegen datt he siene Umwelt anpassen deit an dat, wat he sik vorstellt un
vornahmen hett. To düsse Minschen-Fakters höört unner annern Dröögleggen vun
Nattland, upsluten un indeelen vun Land, afneihn vun Woolden, meihen,
Ackerweertschop, Landbo un Huusbo. Gemarken, wo de Minsch direkt oder indirekt
sien Footspoor achterlaat, heet Kulturlandschop, so as de Gemarken, wo
Wooldweertschop oder Bueree bedreven warrt (as for Ackerbo, Goornbo, Veehtucht,
Wooldbo, Stadtrebeed un Industrierebeeden).



https://nds.wikipedia.org/wiki/Tour_de_France

De Tour de France [[ˌtuʀdəˈfʀɑ̃ːs]], ok Grande Boucle [[gʀɑ̃dˈbukl]] („Groode
Schleif“) oder eenfach Le Tour [[ləˈtuːʀ]] nömmt, is dat beröhmteste un för de
Fohrer dat bedüdenste Radrennen up de Welt. Siet 1903 wurrd de Tour jedes Johr –
mit Utnahm vun de Tiet vun de Eerste Weltkrieg (utfallen 1915–1918) un Tweete
Weltkrieg (utfallen 1940–1946) – dree Week lang in’n Juli utdragen un föhrt
dorbi in wesselnd Streckenföhrung dwars dör Frankriek und dat benahberte Utland.
De Tour gellt nah de Football-Weltmeesterschap un de Olympischen Spelen as dat
dartgröttste Sportereignis up de Welt.

De US-Amerikaner Lance Armstrong kunn vun 1999 bit 2005 de Tour as eerst Fohrer
söben Mal winnen. Fiev Siege hebbt Jacques Anquetil (Frankriek, 1957 un
1961–1964), Eddy Merckx (Belgien, 1969–1972 un 1974), Bernard Hinault
(Frankriek, 1978/1979, 1981/1982 un 1985) un Miguel Indurain (Spanien,
1991–1995) schafft. De meest Platzeerungen up dat Podium harr Raymond Poulidor,
de dree Mal Tweete un fiev Mal Dart weer, aber de Tour nie wunnen hett un ok nie
dat Geele Trikot dragen kunn. Dat Geele Trikot drocht de Fohrer, de in de
Gesamtwertung in Föhrung liggt oder de an’n Enn’n wunnen hett. Dorneben gifft
dat noch de Gröne Trikot för de Punktbeste und dat Trikot mit rode Punkten, för
de, de in de Bargen de meesten Punkte holt. De Bargen hebbt ünnerscheedlich
Kategorien (je höger de enkelnden Bargen, desto mehr Punkte).



https://nds.wikipedia.org/wiki/Tiden

De Tied, dat is dat stüttige Stiegen (Floot) un Fallen (Ebb) von dat Water in de
Meere un de Unnerlööp von de Strööm, dat tostannen kummt dör de
Gravitatschoonsknööv von den Maand un in minner Maten ok vun de Sünn. De
Gravitatschoonsknööv treckt dorbi dat Water to twee Flootbargen op tomööt stohen
Sieden vun ussen Planeten hoog.

Tweemaal in de Tiet von enen Maanddag (24 Stunnen un 50 Minuten) is an de Küsten
Ebb un tweemaal is Hoogwater. Dat heet: wenn vandag Klock twölf Hoochwater is,
denn is morgen um teihn Minuten vör een wedder Hooogwater. De Badegäst mööt sik
darna richten, wenn se swemmen oder een Wattwannern unnernehmen wüllt.

Staht de Maand un de Sünn togliek up ene Siet von de Eer (bi Neemaand), so summt
sik ehre Kräft up, un de Floot warrt noch starker. De Küstenbewahners nöömt
disse Floot Spreng oder Springfloot. Jüst so is dat, wenn Sünn un Maand sik
tegenöver staht (bi Vullmaand).

De Höögdverschill twüschen den Waterstand bi Hoochwater un den bi Siedwater
warrt as Tidenhub betekt un an enen Pegel meten. En Pegel is en Staff, de
lootrecht in't Water steiht un ene Zentimeterindeelung hett. De Tidenhub is in
dat apene Meer man bloot 2,50 m, man in Buchten, to’n Bispill in’n Jadebusen,
stiggt he up 3,62 m, in den engelschen Bristol-Kanaal sülvs up 12 m an. Den
hogsten Tidenhub op de Eer hett de Bay of Fundy in Noordamerika mit bet to 21 m
bi Springfloot un 14 m bi normalen Hoochwater.



https://nds.wikipedia.org/wiki/Steen_(Petrologie)

Steen betekend in de Eerdwetenschoppen en faste, natürlich vörkamend Verenigen
vun Mineralen, de faken so lütt sind, dat se blots mit’n Mikroskop to sehn sünd.
Steen künnt ut lütte Schören, mineralsch Glääs aver ok Rückstännen vun
Organismen wesen, de in en Steen normalerwies in en’n faste Mischproportschoon
staht.

De Begreep Steen bedüd in de Geologie un annere Eerdwetenschopppen nich nipp un
nau dat lieke, as in’n normalen Spraakgebruuk. Geoloogsch warrt t. B. Tegel nich
as Steen ansehn, wiel se nich op natürlich Oort entstahn sünd. Annersrüm is de
wetenschopplich Begreep wieter faat as de umgangssprakliche, as dor ok natürlich
entstahne Metall-Legeeren, vulkanisch Glas, Ies, locker’n Sand oder ok Kahl
torekend warrt. De Lehr vun de Steen is de Petrologie, wat en Deelrebeet vun de
Eerdwetenschoppen is.

De Eer un de binnensten Planeten vun uns Sünnsystem sünd ut Stenen tohopensett,
de tomeist düchtig grote tosamenhangend Massen utbildt. Sehn kann man bannig
grote Steenformatschonen an de Eerdböverflach in Form vun de Bargens, de dör de
tektoonschen Aflööp op de Eer tostannen kommt.

Steen sünd in eerste Lien ut Mineralen opboot. Dorvun gifft dat bannig veel, man
blots ungefäähr dörtig Mineralen hebbt ok en bedüdend Andeel an den Stenenopbo
op de Eer. Dat sünd sünners de Silikaten, so as Olivinen, Glimmer, Amphibolen,
Feldspaten oder Quarz. Aver ok eenige Karbonaten as Dolomit oder Calcit sünd
bedüdend Bestanddelen vun Stenen. Neven disse Hööftgemengdelen wiest de meisten
Stenen ok noch de so nöömten Nevengemengdelen oder Akzessorien op.

As Föög vun’n Steen warrt sien Struktur betekend, de sik ut de Egenschoppen un
de Proportschonen vun de Mineralen toeenanner bestimmt warrt. Sünners de Grött
un Form vun de Kristallen, jemehr rüümlich Laag un Verdeelen leggt fast, woneem
de Föög vun’n Steen is.

Stenen künnt op ünnerscheedlich Oort klassifizeert warrn. Begäng is de Indelen
na Entstahn un Afkunft. Darna warrt veer Gruppen vun Stenen ünnerscheed, as
baven al andüüd: magmatsch Stenen oder Magmatiten, Sedimentstenen, ümwannelte
Stenen oder Metamorphiten un as Sünnerfall de Meteoriten, de ut’n Weltruum op de
Eer fallen sind.

Op technische Rebeten un verscheeden Wetenschoppen as t. B. de Boddenkunn
ünnerscheed man Stenen sünners in twee Gruppen: De Faststenen un de Röödstenen.

Magmatsche Stenen kommt tostannen bi’t Afköhlen un Fast Warrn vun hitt, smölt
Material ut binnen de Eer. Disse Smölt warrt binnen de Eer as Magma betekend.
Wenn dat an de Böverflach kummt, seggt man dorto denn Lava. Bi’t Fast Warrn
gifft dat lütte Ünnerscheden twüschen disse beiden Möglichkeiten, dorüm warrt de
Magmatietn noch wieter ünnerdeelt:

Findt dat Afköhlen und Fast Warrn binn de Eer statt, nöömt man de Stenen
Plutoniten oder ok Intrusivstenen. In de Eer köhlt sik de Smölt blots langsam
af, wiel Stenen de Warms bannig goot isoleeren doot. Dör dat langsame Afköhlen
künnt sik grote Kristallen utbillen, de al mit blotten Oog to sehn sünd.
Bispelen för Plutoniten sünd Granit un Gabbro. Op disse Wies künnt resige
Körpers tostannen kommen, de as Plutonen betekend warrt un faken mehr as Dusend
Kubikkilometer Steen umfaat.

Wenn Lava afköhlt, denn warrt de Smölt dör den Kontakt mit de Luft veel gauer
fast. Denn snackt man vun Vulkaniten oder Extrusivstenen. Wiel dat Afköhlen gau
vör sik geiht, künnt sik blots lütte Kristallen billen, de faken blots mit en
Luup oder Vergrötternglas sehn kann, as t. B. bi’n Basalt oder den Andesit.
Mitünner kummt dorbi ok gor keen kristalline Orden tostannen. Den entsteiht
dorbi vulkansch Glas as Obsidian.

Sedimentstenen entstaht, wenn annere Steen dör Erosion un Verweddern dör Wind,
Water oder Ies lütt maakt oder lööst warrt un denn na den Transport aflagert
oder afscheed warrt. Bito kann Sediment ok dör biocheemsch Vörgäng utscheed
warrn oder dör Verdampen tostannen kommen.

De enkelten Mineralkoorns oder Schören sett sik t. B. in Water af. Wenn dat
jümmer mehr warrt, snackt man vun rööd Sediment. Na de Oort un Wies vun de
Genees ünnerscheed man klastisch, cheemsch oder organogen aflagerte Stenen. Wenn
de Laag dör wietere Sedimentatschoon jümmers dicker warrt, warrt dat Material
ünnen jümmers mehr tohopendrückt un verlert dorbi Water. Opletzt kristalliseert
dat Material nieg dör Zementatschoon un Kompaktschoon. Dorbi warrt ut dat weke,
röde Sediment dat harde, spröde Sedimentit. De Kristallen warrt dor binnen in en
fienkoornig Grundmass, de so nöömte Matrix, tosamenhollen. Disse Verännern na de
primäär Sedimentatschoon wartr as Diagenees betekend.

De Aflagern vun Sedimenten geiht normalerwies in waagrecht Schichten vör sik.
Lagert sik verscheeden Sediementen naeenanner af, kann man also dorvun utgahn,
dat de böverste Schicht ok de jüngste is un de Schichten na ünnen hen öller
warrt. Dat warrt as Superspositschoonsprinzip oder Lagerngesett betekent, dat op
den däänschen Dokter un Geologen Nicolaus Steno torüchgeiht. Na jemehr Entstahn
künnt Sedimentiten aver dör starke Kräft beinflusst warrn, de dorto föhrn künnt,
dat de Steen verkippt oder foldt warrt. De Laag in’n Ruum kan sik sogors so dull
ännern, dat de oorsprünglich Schichtfolg in sünnere Gegegenden vullkamen ümkehrt
is.

Groff laat sik Sedimenten in terrestrisch un marin, also in Land- un
Seesediementen indelen, wobi de Aflagern in Söötwaterseen oder in Strööm ok to
de Landsedimenten tellt warrt. Ok orgaansch Plantenresten, ut de sik later de
Kahl bildt, höört to disse Grupp, jüst as ok Wööstsedimenten oder Aflagern vun
Gletschers.

De Seesedimenten entstaht tomeist ut Material vun annere Stenen op’n Grund, dat
dör Erosion oder dör biocheemsch Vörgäng tostanenn kummt. Dorto tellt de
Utfällen t. B. vun Karbonat. En annere Oort is dat Aflagern vun anorgaansch
Skeletten vun Mikroleevwesen as Kamerlingen (Foraminifera), Coccolithophoriden
(Haptophyta), Strahlendeertken (Radiolaria) oder Kieselalgen (Bacillariophyta).

Metamorphe Stenen entstaht dör Metamorphoos ut öllere Stenen vun irgendeen Oort.
Dat bedüd, dat Steen ünner hoogen Druck oder hooge Temperatur (oder beids)
ümwannelt warrt. Bi disse Ümwanneln ännert sik de Mineraltohopensetten vun den
Steen, wiel de Mineralen nieg bildt warrt. De cheemsch Tohopensetten vun den
ganzen Steen blifft dorbi aver gliek. Die dat Ümwanneln warrt ok de Föög vun den
Steen nieg anleggt. As Bispeel kann ut Quarzsandsteen dör Ümkristalliseeren un
Utbillen von fienen Zement twüschen de Kristallkoorns dat metamorphe Quarzit
warrn.

Wietrüümig Metamorphoos vun Stenen kummt tomeist in grote Deep in de Eer statt,
lüttrüümig (lokal) künnt Ümwanneln aver ok dicht an de Eerdböverflach tostannen
kommen – faken in’n Tosamenhang mit Vulkanismus oder Intrusionen. Aver ok an
Steden, wo en Meteorit inslahn is, kummt dat to Metamorphoos.

En Sünnerfall ünner de Stenen bildt de Meteoriten. Dat sünd Stenen, de ut den
Weltruum stammt un op de Eer fallen sünd. De Meteoriten sünd Överresten vun de
oorsprünglich Materie vun’t Sünnsystem. Se wiest en grote Tall Mineralen op, de
in annere Steen op de Eer nich to finnen sünd. Na jemehr Mineralbestand warrt se
indeelt in Steenmeteoriten, de tomeist ut Silikaten as Olivin un Pyroxen
bestaht, Iesenmeteoriten, de faken ut de Iesen-Nickel-Mineralen Kamacit un
Taenit tohopensett sünd, un Steen-Iesen-Meteoriten, de en Mischen ut de beiden
dorstellt. De Grött vun Meteoriten liggt twüschen lütte Mikrometeoriten bit hen
to gresig grote tünnenswore Steenkörpers. Ut Sweden sünd mehrere hunnert
Millionen Johr ole fossile Meteoriten begäng.

In’n Tosamenhang mit Meteoriteninslääg enstaht de Tektiten op de Eer. Dat sünd
zentimetergrote Glasdingers, de tostannenkommt, wenn dör een Inslag (Impakt) de
Stenen an den Oort smölt un glieks dorna wedder gau afköhlt un fast warrt. Disse
Impaktiten entstaht an den Oort vun’n Inslag ut dat Material, wat dor jüst
vörkummt, dör de mechansch zun thermisch Inwarken. En Bispeel dorför is de
Suevit.

Stenen hebbt al jümmers as Warkstoff deent. De Minsch hett Steen al fröh as
Material för Warktüüch nütt. De Redschoppen, de dorut maakt weern, hebbt so ok
för den Naam Steentiet sorgt, wat dat öllste kulturhistorisch Tietöller is. Wat
de Archäologen ut de Tiet finnen doot sünd tomehrst Steenartefakten. Steen is ok
dat öllste faste Bomaterial in de minschlich Kultur, un sogors de eerste
Schrievünnerlaag, vun de wi weet, weer ut Steen.

Stenen sünd de Grundlaag för bildlich Dorstellen in de Kunst, sünners in de
Lithographie un de Bildhaueree. Feinere Eddelstenen, Smuckstenen oder
Halfeddelstenen warrt siet lang Tiet as Smuck verwennt. As Markeeren vun Felden
und annere Rebeten warrt Leesstenen un Muern ut Dröögstenen bruukt, de vundaag
ok weertvull Biotopen sünd. To’n Markeeren deent ok de Grenzsteen. Fossilen, in
de Form vun Versteenern tüügt vun fröhere Leevwesen un hebbt en grote Bedüden
för’t Studeeren un Utforschen vun utstorven Leevformen, de Historie vun de
Evolutschoon un ok för dat Bestimmen vun’t Öller vun sünnerlich Steenschichten.



https://nds.wikipedia.org/wiki/S%C3%A3o_Tom%C3%A9_un_Pr%C3%ADncipe

De Inselstaat São Tomé un Príncipe liggt in den Golf vun Guinea in den Atlantik,
bi 200 km vör de Küst vun Afrika, westlich vör Äquatoriaalguinea un Gabun.

Na de Seychellen is São Tomé un Príncipe de tweet lüttjeste Staat vun Afrika. He
besteiht ut twee Inseln, vun de her de Staat ok den Naam hett. Düsse beiden
Inseln liggt twuschen de Eilannen Bioko un Annobón, de beide to
Äquatoriaalafrika tohöörn doot. Mehr as 90 % vun de Inwahners leevt up de
gröttere Insel São Tomé, de süüdlicher liggt. Se is 48 km lang un 32 km breet.
Dor sünd ok mehr Bargen up, as up de annere Insel. De hööchste Barg is 2024 m
hooch. Up São Tomé liggt ok de Hööftstadt. Se driggt densülvigen Naam. De
nöördliche Insel Príncipe is bi 16 km lang un 6 km breet. Ehr hööchsten Barg is
927 m hooch. Beide Insel sünd Delen vun en Bargkeed, de vunwegen Vulkanen
tostann kamen, man hüdigendags gifft dat dor keen aktiven Vulkanen mehr. Dat
süüdliche Enn vun São Tomés langt bit an’n Äquater hen. Över de Insel Rolas, de
dor tohöörn deit, löppt de Äquater akraat langs.

Amtssprake is Portugees’sch. Se warrt ok as Lingua franca bruukt. Man denn gifft
dat ok noch verschedene Kreoolspraken, de up den Grund vun dat portugees'sch un
vun westliche Bantuspraken wussen sünd:

Üm un bi 80 % vun de Inwahners höört to de Röömsch-kathoolsche Karken, bi 10 %
sünd denn noch Protestanten, Neeapostoolsche un Animisten.

De Seefohrer João de Santarém ut Portugal hett de Insel São Tomé an’n 21.
Dezember 1471 updeckt. An’n 17. Januar 1472 is he denn na Santo António (oder ok
Antão) henkamen; dat hett denn avers 1502 den Naam „Principe“ kregen. 1485 hefft
sik de eersten Portugesen dor ansiedelt. Se hefft dor mit de Johren en
Plantagenweertschop bedreven mit verscheden Monokulturen. Toeerst weer dat, vun
dat 16. to dat 18. Johrhunnert Zuckerrohr, denn weer dat in de eerste Hälft vun
dat 19. Johrhunnert Kaffee, un denn, vun 1850 af an Kakao. An’n Anfang vun dat
20. Johrhunnert is vun düsse Eilannen mehr Kakao herkamen, as jichenswo anners
up de Welt.

An’n 29. Mai 1919 hett en Expeditschoon to de Sünnendüüsternis unner dat Leit
vun Arthur Stanley Eddington up de Vulkaninsel Príncipe mit Experimenten klaar
stellt, dat Einstein mit siene allgemene Relativitätstheorie Recht harrt hett.

Buten de Inseln sünd verscheden Gruppen grünnt wurrn, de för de Freeheit vun dat
Land strieden döen. So füng dat Enne vun de Kolonialtied an. In Ghana is 1960
dat Comité de Libertaçao de São Tomé e Príncipe (CLSTP) grünnt wurrn. Later is
dor dat Movimento de Libertação de São Tomé e Príncipe (MLSTP) vun wurrn (vun
1972 af an). 1974, as in Portugal de Nelkenrevolutschoon ween weer, hefft de
Portugesen de MLSTP as legitimen Vertreder vun de Inseln ankeken. An’n 12. Juli
1975 is dat Land denn unafhängig wurrn. De eersten 15 Johre na de Kolonialtied
hett de MLSTP dat Land as en Eenheitspartei regeert. 1991 is Miguel Trovoada
to’n Präsidenten wählt wurrn. Denn hett dat en Putsch geven. De Regerungen, de
denn kamen sünd, hefft sik all nich lang holen. An’n 5. Januar 1995 is Guilherme
Posser da Costa Ministerpräsident wurrn. Dat hett denn avers en Reeg vun
Schandalen geven un 1999 hefft de Finanzminister un de Präsident vun de
Zentralbank Bott geven. In’n August 2001 is Fradique de Menezes to’n Präsidenten
wählt wurrn. An’n 16. Juli 2003 hett dat wedder en Putsch geven. Dütmol hett de
Major Fernando Pereira dor achter steken. Dat duer man bloß acht dage, denn weer
de Putsch, vunwegen den Druck, den de internatschonale Gemeenschop utöövt harr,
al wedder vörbi. In’n Juli 2006 is Präsident de Menezes wedder wählt wurrn.

De Republik is 1975 unafhängig wurrn un hett 1990 en nee Verfaten kregen. De
Präsident warrt all fiev Johre wählt un kann eenmol wedder wählt weern. Wählen
dröövt de Börgers, wenn se 18 Johre oolt sünd. Bi de Wahlen an’n 26. März 2006
sünd de Sitten in dat Parlament so verdeelt wurrn:

Sao Tomé und Príncipe is en vun de bloß wenigen Länner, de nich de
Volksrepubliek China na dat Völkerrecht gellen laat, man Taiwan.

São Tomé und Príncipe is updeelt in twee Provinzen. De sünd nu wedder updeelt in
seven Distrikten. De Insel São Tomé un de Eilannen dor umto sünd de Provinz mit
densülvigen Naam. Dor is de Stadt São Tomé de Hööftstadt vun. Düsse Provinz hett
sess Distrikten.



https://nds.wikipedia.org/wiki/Revel

Revel (amtlich weer bit 1918 de hoochdüütsche Naam Reval, de in Düütschland ok
hüdigendags noch bruukt warrt), in Eestnische Spraak Tallinn; öllere Naams :
russisch Ревель = Rewel, sweedsch Lindanäs, däänsch Lyndanise) is de Hööftstadt
vun Eestland. Se liggt bi 80 km in’n Süden vun Helsinki an de Oostsee.

De Naam „Revel“ kümmt vun den eestnischen Naam för de Landschop „Revele“ her.
För de Borg un de Stadt Revel is düsse Naam denn later vun de Dänen un de
Düütschen bruukt wurrn. De eestnische Naam „Tallinn“ schall herkamen vun
„Taani-linn(a)“, wat in de Esten ehre Sprake „Däänsche Stadt“ oder „Däänsche
Borg“ heten deit. Hüdigendags leevt dor bi 400.000 Inwahners. Revel is en ole
Hansestadt.

De Geschicht vun Revalfüng an mit en holten Borg up den hüdigen Dombarg. Dat
warrt annahmen, dat sik vun de Midden vun dat 11. Johrhunnert ok en Hannelsplatz
vun de Esten dor bi funnen hett. In düsse Tiet is ok de eerste Haven vun Revel
anleggt wurrn.

In dat Johr 1219 hett de däänsche König Waldemar II. de ole eestnische Borg up
den Dombarg innahmen un hett ehr denn achterher an desülbige Steed nee upboot.
He füng dor denn ok an un leet en Domkark boen för den Bischop vun Eestland.
Düsse Bischop weer üm 1167 vun Däänmark insett wurrn, as de Dänen bigüngen un de
Mission in Eestland bedreven. De Bischop vun Revel weer en Suffragan vun den
Arzbischop vun Lund, wat in dat hüdige Sweden liggt. Däänmark konn de Borg avers
nich lang verdeffendeern gegen de upsternaatschen Esten un gegen de Düütschen,
de dor middewielen in dat Land streven döen. 1227 hett de Orden vun de
Sweertbröder vun den Paapst Verlööv kregen, de Stadt intonehmen. Ut de Hand vun
den Paapst sien Statthöller in Eestland kreeg de Orden de Borg un en groten Deel
vun dat hüdige Eestland to’n Verwalten.

1230 hool de Orden vun de Sweertbröder 200 Kooplüde ut Westfalen un ut
Neddersassen, de dormols up Gotland weern un siedel jem unnen ünner de Borg an.
En Urkunn gifft dat dor nich mehr över, man dat is antonehmen, dat mit düt
Ansiedeln de Stadt Revel eerst egentlich grünnt wurrn is.

Later lehn de Orden dat af un woll de Borg un sien Land nich wedder an den
Paapst sien Legaten torüchgeven. Dor güng denn foorts de däänsche König bi un
meen, Revel un Eestland weern sien. 1236 is de Orden in en Nedderlaag gegen en
Armee ut Litauen meist tonichte maakt wurrn. Dor streev he denn an, sik foorts
mit den Düütschen Orden tohopen to sluten. De Paapst stimm bloß to, weil he dor
Revel för kreeg. So hefft sik 1237 de Sweertbröderorden un de Düütsche Orden
tohopenslaten un de Stadt Revel keem 1238 wedder an den König vun Däänmark. Dor
is Revel denn to’n eersten Mol en „civitas“ (en Stadt) bi nömmt wurrn. Bit 1346
bleev Revel denn bi Däänmark un de Stadt is in düsse Tied fix grötter wurrn un
mit de ganze Weertschop güng dat vöran. 1248 geev de König ehr dat Lüübsche
Stadtrecht. Dat scholl denn bit 1865 gellen. Man düt Stadtrecht goll bloß in de
ünnere Stadt un nich up den Dombarg. Stadt (ünner den Dombarg) un Dombarg weern
al twee ünnerscheedliche Rechtskörperschaften. Mit de Tiet kreeg de Stadt
allerhand Privilegen un so weer se vun den Herrn vun dat Land meist ganz
unafhängig. In de Hansetieden is in Revel Middelnedderdüütsch snackt wurrn un
noch hüdigendags sünd dor allerhand Denkmolen un Schriften in düsse Sprake to
sehn. Bit 1889 is de Amtsspraak denn Hoochdüütsch ween. Denn treed Russ’sch an
siene Steed.

Revel stünn dormols ünner den Dään, man in de Stadt hefft doch de Düütschen dat
Seggen harrt. Mit de Hanse geev dat fix en goden Kuntakt. Vun 1252 af an seeg
Revel dat so, dat de Stadt na de Hanse mit tohöörn dö. Vun 1285 af an gifft dat
dor ok Urkunnen över. Wichtig weer, dat de däänsche König 1294 Verlööv geev, dat
all düütsche Kooplüde bit na Nowgorod un Narva henreisen dröffen. Dor weer Revel
denn en Knotenpunkt för de Hanse ehren Hannel an de Oostsee mit wurrn.

Na dat de grote Upstand vun de Eesten mit Hölp vun den Düütschen Orden dalslahn
weer, hett de däänsche König 1346 siene Vasallen in Eestland free geven. He
verköff siene Rechten an Noord-Eestland an den Düütschen Orden. Revel harr sik
in dat Johr tovören just al de olen Rechten un en Reeg vun nee Rechten dorto vun
den däänschen König toseggen laten. Nu leet ok de Orden as nee Lehnsherr al
Privilegen bestahn un, wat dat Recht angüng, stünn dat mit de Stadt in düsse
Tied vun’n Övergang noch beter, as vördem. Revel höör to dat „Livlannsch
Drüddel“ vun de Hanse to un kreeg 1346 tohopen mit Riga un mit Pernau dat
Stapelrecht. Dat bedüüd, dat al Kooplüde, de mit Russland Hannel drepen döen, en
vun düsse dree Städer anlopen mössen un dor in en Tied vun dree bit acht Dage
jem ehr Waren up’n Markt anbeden mössen. Mit den freen Hannel in de Stadt weer
dat nu ut un de Reveler Kooplüde kregen ganz exklusive Hannelsrechten. Visby,
wat bit dorhen de wichtigste Stadt för den Hannel in de Oostsee weer, konn sik
nich wedder verholen, as de däänsche König ehr 1361 utplünnern dö un as dat
achterher noch Krieg över en Reeg vun Johren hen geev. As ok noch de
Vitalienbröder ut de Oostsee verdreven weern, dor weer Revel miteens de
wichtigste Stadt vun de Hanse ehrn Hannel in de Oostsee.

Mit den Hannel mit Russland güngdat avers nich ummer leifig voran. De Russen ut
Moskau grepen an un 1471 weer denn keen Hannel mit Nowgorod mehr mööglich. 1478
hefft de Moskauer denn ok Nowgorod innahmen, wat bit dorhen en unafhängig
Förstendom weer. Dat Grootförstendom Moskau weer ok in’n Krieg mit Livland. Dor
geev dat ja nu en gemeensame Grenz mit. 1481 grepen de Moskauer Livland an un de
ganzen Flüchtlingen, de na Revel rinströmen döen, bröchen de Pest mit sik. Ok in
de Johren 1464, 1495/96 un 1519/20 is de Pest in de Stadt utbraken. Na en korte
Tiet, wo Freden weer un wo dat Kontor vun Nowgorod eerst wedder upmaakt un denn
doch wedder slaten wurrn is, geev dat in de Johren 1501-1503 en Kriegstog vun
den Düütschen Orden gegen Moskau. De güng goot vöran un amenne is en Freden
slaten wurrn, de hett bit 1558 holen.

De Kriegen gegen de Russen ut Mopskau bröchen dat mit sik, dat dat mit de
Weertschop in Livland un ok in Revel duchtig bargdal güng. Ok mit de Inwahners
is dat veel weniger wurrn. 1514 keem denn avers vun’n Neen en Hannel vun Revel
un Derpt mit Nowgorod tostanne un mit de Weertschop leep dat nu wedder beter. In
dat 16. Johrhunnert leven in Revel bi 5.000-7.000 Inwahners.

De Reformatschoon keem al 1523/24 na Revel. In’n Juli 1524 versammeln sik
Vertreder vun de Städer un de Ridders ut ganz Livland in dat Raathuus to Revel
un beslaten, dat se vun nu af an bi de protestantsche Lehr blieven wullen un dat
se düsse Lehr ok ünner all Ümstänn verdeffendeern wullen. In’n September vun
datsülbige Johr is dat denn ok to en Billerstorm kamen. Dor is in dree Karken
allens, wo se mit utstaffeert weern, bi to Dutt kamen. Man al an’n neegsten Dag
konn de Stadt ehr Raat de Ordnung wedder herstellen un sorg ok dorför, dat
allens, wat ut de Karken wegnahmen wurrn weer, wedder torüchbröcht weern möss.

Allens tohopen kann een seggen, dat bi de Reformatschoon in Livland un ok in
Revel keen Bloot vergaten wurrn is. An’n 9. September 1525 is de nee Lehr in
Revel „amtlich“ wurrn. Dormols hett de Raat, tohopen mit de Gillen, en nee,
luthersche Karkenordnung rutgahn laten. 1549 kreeg de Olaikark en gootschen
Toorn, de weer 159 m hooch. To düsse Tied weer dat en unbannige Hööchde. Bit he
1629 afbrennt weer, is he dat hööchste Bowark in de ganze Welt ween. In’t 19.
Johrhunnert is de Toorn wedder upboot wurrn. Vun dor af an is he 123,7 m hooch.

Den Rest vun de Tiet vun den Düütschen Orden geev dat binnen ut buten allerhand
Striet. In de Johren 1558 – 1568 kreeg Moskau bi siene Angreep in Livland den
Düütschen Orden ünner. Vor de Doren vun Revel keem dat 1561 to dat Scharmutzel
bi den Barg Jerusalem. Dor hefft de Rieders vun de „Bröder vun de Swarten
Hööften“ gegen en russischen Trupp Suldaten wunnen un de Russen vun Revel
wegjaagt. Man amenne weer dat mit den Düütschen Orden vorbi un Revel krööp bi
Sweden unner de Flunken. Bit an dat Enne vun den Groten Nordischen Krieg in dat
Johr 1710 bleven nu de Sweden de Herren in Revel. In düsse Johren weer Revel de
tweetgröttste Stadt in Sweden. De Sweden hefft mit de Johren de Düütschen ehre
Sunnerrechten in de Stadt to’n Deel wegnahmen, man nich so wiet, as de Esten dat
woll hofft harrn. 1631 is in Revel dat eerste Gymnasium grünnt wurrn. 1684 hett
dat en groten Brand up den Dombarg geven un na de grote Pest vun 1710 leven bloß
noch 2.000 Inwahners in de Stadt.

Vunwegen den Groten Nordischen krieg keem Revel 1710 na Russland. Peter de Grote
hett de olen düütschen Raatsgeslechter heel un deel wedder up jem ehren Platz
sett, man in de neegsten twee Johrhunnerten sünd de Rechten vun de Stadtregeern
een na’n annern wegnahmen wurrn.

An’n 14. Februar 1918 is de sülvstännige Republik Eestland utropen wurrn. Revel
kreeg nu den offiziellen Naam „Tallinn“. De Stadt is Hööftstadt vun de nee
Republik wurrn. Vör de Unafhängigkeit geev dat avers eerst den Eestnischen
Freeheitskrieg (1918-1920). Düsse Krieg is denn dör den Freden vun Derpt
afslaten wurrn un de Sowjetunion hett Eestland sien Unafhängigkeit vun dor af an
eerst mol gellen laten.

In en geheem Tosatzprotokoll to’n Düütsch-Sowjetschen Verdrag in’n August 1939
harrn Hitler un Stalin afmaakt, dat de Sowjetunion Eestland un de annern Staten
in dat Baltikum innehmen scholl. Dorför scholl de Sowjetunion denn still holen,
wenn Düütschland Polen angriepen dö. De düütsch-baltischen Inwahners schollen,
so harr Hitler dat vörsehn, in Polen in den Warthegau ansiedelt weern. Se mössen
ehre ole Heimat verlaten. Dor weer de Geschicht vun de Düütschbalten, de
hunnerte vun Johren duert harr, miteens mit to Enne. In’n Juni 1940 nehm de
Sowjetunion Eestland in un leet vun en nee Regeern, de se süms insett harr, de
Eestnische SSR utropen. Dat bedüüd, dat dat Land sien Unafhängigkeit verlaren
harr un en Deelstaat vun de USSR wurrn weer. Hööftstadt bleev avers Tallinn. Nu
güng dat los mit de eersten Deportatschonen vun de eestnischen Inwahners,
besunners vun de, de in de Kultur un in de Politik wat to bestellen harrn. Se
kemen na Sibirien un na Noordrussland hen. De Sowjets hefft denn Terror in dat
Land utöövt- toeerst 1940 un denn wedder 1944/45. Bi 6,6% vun all Esten sünd in
düsse Johren an’e Kant maakt wurrn un bi 6% mössen tominnst för 10 Johr na
Sibirien.

1941 hett de Düütsche Wehrmacht Revel innahmen. Hitler harr sik vörnahmen,
Eestland scholl nu wedder en Deel vun dat Düütsche Riek weern. De Eesten dachen
avers toeerst, nu konn Eestland woll wedder unafhängig weern un allerhand vun
jem begröten de Düütschen eerst mol. Veel vun jem möken ok bi de Wehrmacht ehrn
Marsch na Osten mit un ok bi dat Ümbringen vun Joden in Vernichtungslagers. De
Düütschen güngen bi un bröchen meist all jöödsche Inwahners in revel un in ganz
Eestland üm.

An’n 9. März 1944 geev dat en swaren sowjetschen Luftangreep. 11% vun de
Ooltstadt sünd dor bi in Dutt gahn un 600 Lüde sünd ümkamen. An’t Enne vun dat
Johr 1944 mössen de Dütschen utbüxen un de Sowjets sünd wedder in Revel
inmarscheert.

51 Johr hett dat duert, dor is Revel an’n 20. August 1991, as in Moskau en
Putsch in Gange weer, vun’n Neen de Hööftstadt vun en unafhängig Eestland wurrn.
Eestland is korte Tied later bi de UNO bitreden. Vun 2004 af an is Eestland ok
bi de EU un bi de NATO mit bi.

An’t Enne vun’t Johr 2007 geev dat in Revel oorntlichen Krawall. Jugendliche, de
tomeist ut russische Familien afstammen döen, maken Lawei un plünnern dorbi ok
Geschäften. So wat harr dat siet dat Enne vun de Sowietunion noch nich geven.
Dor weer dat to kamen, as de eestnischen Behörden an’n 27. April en Denkmol för
de Rode Armee vun sien Platz in’t Stadtzentrum hefft ümsetten laten up en
Militär-Begräffnisplatz wieder buten.

Bit 1877 weern de „Dombarg“ un de „Unnerstadt“ twee sülvstännige Städer. Jede
harr ehre egene Verwaltung un ehre egenen Gerichten. Up den „Dombarg“ seten
fröher de Bischop, den Landsherrn sien Stellvertreder, de Vertreder vun den
Düütschen Orden un de Vertreder vun de Ridders. Bit up den hüdigen Dag liggt
hier de Gewalt vun den Staat. Hier sitt de Rieksdag vun Eestland un hier sitt ok
de Regeerung. De Dombarg liggt 48 m över de Unnerstadt.

Wenn een dat vun de Historie bekieken deit, denn is de Unnerstadt de egentliche
„Stadt Revel“. Hier leev fröher de gröttste Deel vun de Inwahners, vun
Handwarkers un Kooplüde. Gegen den Landsherrn över weer de Unnerstadt
unafhängig. Bloß lüttje Summen an Tins un Pacht mössen an den Düütschen Orden
betahlt weern un wenn de Landsherr in de Stadt intehn wull, denn so möss de
Stadt em „huldigen“. Bi Rechtsfragen wenn Revel sik an Lübeck.

De Bischop weer bloß en Karkenherr un harr anners nix to Seggen. Em höör nich
dat ganze Land to, man bloß en Reeg vun Göder. Vunwegen dat Lüübsche Recht weer
he ok in sien geistlich Amt vun de Stadt Revel afhängig. He weer den Arzbischop
vun Lund sien Suffragan. Dat Domkapitel weer baven alle Maten lüttsch. Bloß veer
Domherren hören dor to. Dat Kapitel nömm bloß en Reeg vun Dörper üm Revel rüm
sien Egen un kreeg ok noch en beten wat ut frame Stiftungen. Blangen den Dom,
den Seet vun den Düütschen Orden in dat Slott un de Unnerkünft vun allerhand
Ridders weern up den Dombarg bloß wenig Handwarkers un Deners to finnen.

De Unnerstadt weer nich besunners groot. Vun Noord na Süden to weern dat man
bloß bi 1 km an de längste Steed. Dorbi weer se bloß minner, as 700 m breet.
Dorför leven dor avers denn doch en ganze Masse Minschen. Ut de Tied vun den
Düütschen Orden gifft dat keen Listen mit Inwahners vun de ganze Stadt, man dat
finnt sik doch en Schootregister (Stüerlist) ut dat Johr 1538. Dor staht bi 800
Lüde in. Vergleken mit latere Tieden kann man denn woll annehmen, dat in düsse
Johren bi 5.000 Inwahners in de ganze Stadt leevt hefft. För de Domstadt gifft
dat dat „Wackenbook“ ut 1575. Mit Hölp vun düt Book kann en vermoden, dat bi
1.000 Minschen in de Domstadt leven döen. Dorto warrt annahmen, dat in de eerste
Hälft vun dat 16. Johrhunnert bi 700 Lüde vör de Doren vun de Stadt leven.
Alltohopen sünd dat denn bi 6.700 Inwahners.

Ut noch fröhere Tieden gifft dat en Schootlist ut dat Johr 1372 mit 650
Schootplichtigen. Wenn een dat hoochreken will, denn kümmt he up alltohopen bi
5.000 Inwahners in Domstadt un Unnerstadt. Dor weer Revel en vun de middelgroten
Städer in Europa mit, ganz to verglieken mit Chöttingen, Hilmessen oder
Stockholm, man lang nich so groot as Bremen, Lübeck, Nürnbarg oder Danzig, wo
dormols al bi 20.000 Lüde leven döen un eerst recht nich so groot as de
Grootstäder Köln, Wien oder Prag mit bi 40.000 Inwahners.

De meisten Inwahners vun Revel weern Düütsche. Wenn se nich in Revel baren
weern, sünd se ut dat Riek dorhen tagen. In de Hansetieden geev dat allerhand
Familien, de harrn to de glieke Tied Liddmaten in Revel, Lübeck un annere
Hansestäder. As de Reveler Börgernaams ut dat 14. Johrhunnert unnersocht wurrn
sünd, dor is bi rutkamen, dat en ganze Reeg vun düsse Naams ut de Gegenden an
den Rhien un Westfalen herkaamt un de annere grote Grupp ut ganz
Noorddüütschland.

Bi dat soziale Leven in de Stadt speel natüürlich de Verwandschup un ok de
Naberschup en grote Rull, man bannig wichtig weern ok de Handwarker-Ämter, de
dree Koopmanns-Gillen un de „Bröder vun de Swarten Hööften“. De Gillen heten
„Kinner- oder Grote Gill“, „Kanutigill“ (Knut siene Gill) un „Olaigill“ (Olaf
siene Gill). Gräffniss un Hochtieden sünd in düsse Korporatschonen tohopen
utricht wurrn, dat geev allerhand Danz un Ball, grote Mahltieden sünd fiert
wurrn un Regeln för dat Leven vun de Liddmaten sünd ok upstellt wurrn. De Gillen
hefft egen Altoren bi de Karken unnerholen un ok Spiese för de Armen tostanne
bröcht.

En groden Unnerscheed in Revel möök dat ut, wo een vun afstammen dö. Dat geev
dree grote „Natschonen“ in Revel: De Düütschen, de Sweden un de Eesten. De
Eesten hefft dormols tomeist den Naam „Undüütsche“ kregen. Na de Schootlist vun
1538 seeg dat so ut: En föffte Deel vun de schootplichtigen Inwahners weern
Sweden, un vun de annern veer Föfftel weern to de Hälft Eesten un Düütsche. De
ganze Böverschicht weern Düütsche un vun de Middelschicht weern dat mehr as de
Hälft. De Ünnerschicht weern to’n groten Deel Eesten, denn noch en Reeg Sweden
un bloß hen un wenn mol en Düütschen.

De beiden Kaspelen in de Unnerstadt kaamt vun twee verscheden Ortsdelen her. De
Stadtdeel in’n Süden mit den „Olen Markt“ un de Straten, de dor vun afgaht, weer
woll al en eestnischen Hannelsplatz. He is later vun de 200 Kooplüde övernahmen
wurrn, de in dat Land ropen wurrn sünd. De Kark, de för düssen Stadtdeel
tostännig weer, weer „St. Nikolai“ (eestn. „Niguliste“). De ehr Naam is dat
eerste Mol in en Urkunn ut dat Johr 1316 to lesen. Wiss is se vun düütsche
Kooplüde grünnt wurrn, wohrschienlich al in de tweete Hälft vun dat 13.
Johrhunnert. As dat ok in annere Hansestäder begäng weer, hett se den Naam vun
den Sünnerklaas kregen, wat de Patron vun de Seefohrers weer.

De nöördliche Stadtdeel, de sik lang hentrecken deit liggt langs de
„Langstraten“. Dat weer de Straat vun den Dombarg na’n Haben. In düsse Gegend
wahnen fröher besunners Kooplüde ut Russland un Sweden. De Kark in’n Norden vun
de Stadt is „St. Olai“. De ehr Naam is dat eerste Mol to lesen in dat Johr 1267.
Wannehr se grünnt wurrn is, kann een avers nich seggen. Dat warrt annahmen, dat
se vun den König vun Däänmark oder vun sweedsche Kooplüde grünnt wurrn is. Ehrn
Naam hett se vun den König Olav II. vun Norwegen, de later hillig spraken wurrn
is. Na den groten Brand vun 1433 is de Kark an de Stadt övergahn. Nich wiet af
vun St. Olai stünn ok en russische Kark, wat ok as Henwies ankeken weern kann,
dat dormols allerhand Frömden in düssen Stadtdeel wahnen döen. De Königin
Margarethe I. vun Däänmark hett 1265 den Befehl geven, üm beide Stadtdelen en
Muer to boen un jem so tohopen to fögen.

Binnen de Stadtmuer hett dat twee Kloosters geven. Dat een höör na de
Dominikaners to, dat annere na de Zisterzienserschen. Dat Dominikanerklooster
weer „St. Katharina“ un stünn up den Dombarg. Dor is dat woll 1229 grünnt wurrn.
De Börgers müchen dat Klooster woll lieden un hefft em jummers allerhand
Schenkungen un Stiftungen tokamen laten. Eerst in de Tied vun de Reformatschoon
mössen de Mönken de Stadt 1523 verlaten.

Dat Klooster vun de Zisterzienserschen is woll 1249 vun’n däänschen König grünnt
wurrn. Düt Klooster hett vun’n König allerhand Privilegien kregen un nehm
besunners Döchter ut den Adel up. Na de Reformatschoon is dat umwannelt wurrn in
en Anstalt to’n Uptehn vun junge Deerns.

Blangen de Kloosters in de Stadt geev dat ok noch Hööf, de to Kloosters buten
Revel tohören döen. Dor geev dat den Hoff vun de Zisteziensers ut Dünamünn
(Padis) un direkt blangenan de Hoff vun de Zisterziensers ut Klooster Roma up
Gotland. Gegen düssen Hoff över weer de Zisterzienser ut Falkenau bi Derpt ehr
Hoff to finnen.

1316 warrt to’n eersten Mol de „Hillig-Geist-Kapell“ nömmt. Al fröh is de meist
as sülvstännige Kark ankeken wurrn. Besöcht wurrn is se besunners vun de
„Undüütschen“ in de Unnerstadt. Dor höör dat „Hillig-Geist-Spital“ för ole un
kranke Lüde mit to. Veel öller weer dat „Johannisspital“. Dat warrt to’n ersten
Mol 1237 nömmt un weer as en Krankenhuus för Leprakranken inricht. As dat keen
Lepra mehr geev, is dat denn as Sükenhuus bruukt wurrn.

Buten de Stadtmuer stünn de „Barbarakapell“, de höör to St. Nikolai to un in
woll in de eerste Hälft vun dat 14. Johrhunnert boot wurrn. Dor weer en Karkhoff
bi. De Kapell is wohrschienlich bi de Belagerung vun de Russen 1570/71 in Dutt
maakt wurrn. Bavenhen hett dat bi’n Haben noch de „Gertrudenkapell“ geven, up
den „Tönnisbarg“ de „Antoniuskapell“ un bi Mariendal (Pirita) dat Klooster „St.
Brigitten“.

In Revel sitt dat Konsistorium un de Arzbischop vun de Eestnische
Evangeelsch-Luthersche Kark. Ok de Apostoolsche Administratur vun Eestland is
dor ansiedelt. De gröttste Deel vun de Esten sünd hüdigendags ohn Konfession.
Vun de Esten, de en Kark tohören doot, sünd de meisten (bi 16 %)
Evangeelsch-Luthersch.

Noch hüdigendags kann een sik de schöne Ooltstadt ut dat Middelöller, mit
Stadtmuer un allerhand Toorns ankieken. 1997 is de Ooltstadt vun de UNESCO to’n
Weltkulturarv verklaart wurrn.

De Stadt ehr Zentrum is de Raatguusplatz (eestn.: Raekoja plats). Dor steiht dat
gootsche Raathuus ut dat 13. Johrhunnert tohopen mit annere staatsche Bowarken.

Gegen dat Raathuus över finnt sik de Raatsaftheek (eestn.: Raeapteek). Vun ehr
is to’n eersten Mol in en Urkunn ut 1422 wat to lesen. De Aftheek is dormit een
vun de beiden öllsten Aftheken in Europa, de dat hüdigendags noch gifft (de
annere steiht in Dubrovnik).

Ganz wat Besunners is de Stadtmuer. In dat Middelöller weer Revel en vun de
Städer mit de besten Muer- un Schutzwarken an de ganze Oostsee. Mit den Bo güng
dat in de 2. Hälft vun dat 13. Johrhunnert los. Bi 300 Johre lang is dor denn an
arbeit’ wurrn. Vunwegen dat de Stormwapen jummers beter toslahn konnen, mössen
de Muern ok jummers beter weern. Amenne weer de Muer 2,35 km lang, 13-16 m hooch
un 2-3 m dick. Över 40 Toorns hören dor to. Hüdigendags staht noch 1,85 km vun
de Muer un 26 Toorns. Dormank de „Dicke Margarethe“, de 25 m dick is. Fröher
stünn düsse Kanonentoorn direkt an de See. Hüdigendags is dor dat „Eestnisch
Seefohrtsmuseum“ in. Ankieken schall een sik ok den „Kiek in de Köök“, en
vörmoligen Kanonentoorn ut dat 15. Johrhunnert, wat fröher mol de stärkste
Kanonentoorn in dat ganze Baltikum weer. Bit up den hüdigen Dag driggt he sien
plattdüütschen Naam.

De „Domkark“ liggt an’n Karkplatz. Acht ole Straten krüüzt sik dor. Se is de
Jumfer Maria toegent. Mit den Bo güng dat in dat 13. Johrhunnert los. So is dat
en vun de Stadt ehre öllsten Karken. In dat 14. Johrhunnert is se na dat Vörbild
vun de Karken up Gotland umboot wurrn to en Basilika mit dree Scheep in den Stil
vun de Gotik. De Gotik vun Revel warrt „Kalksteengotik“ nömmt. 1684 hett dat en
groten Brand geven, dor is meist allens, wat in de Kark weer, bi verbrennt.
Hüdigendags is dor dat Interieur üm barock. 107 Epitaphen mit Wapen vun den
baltendüütschen Adel finnt sik dor noch un ok allerhand Graffsteden vun bekantte
Lüde. Dor liggt Pontus de la Gardie, de Heerföhrer vun de Sweden in den
Livlännschen Krieg, un ok de beröhmte Admiral, Weltümseiler un Updecker Adam
Johann von Krusenstern. Bavenhen roht in düsse Kark Admiral Samuel Greigh ut
Schottland, de veel Slachten för Katharina de Grote wunnen hett un noch en Barg
annere Lüde. Dat gifft twee Familienlogen ut dat 18. Johrhunnert, en vun de
Familie vun Patkul un en vun de Familie Manteuffel. De Orgel vun Friedrich
Ladegast is later vun de Orgelboers vun de Firma Sauer verbetert wurrn.
Hüdigendags höört de Domkark to en luthersche Gemeende mit bi 600 Liddmaten.

De St.Nikolaikark (eestn.: Niguliste kirik) is en Steenkark ut de late Gotik.
Dat lohnt sik, den Altar vun den Meester Hermen Rode ut Lübeck ut dat Johr 1481
an to kieken un ok den beröhmten „Dodendanz“ vun Bernt Notke, de ok ut Lübeck
weer. De Nikolaikark weer en „Koopmannskark“, so, as de dat in dat 13.
Johrhunnert faken geven hett (Up’n Karken-Böhn weern Waren lagert). Vun dat 15.
Johrhunnert af an is se ümboot wurrn to en Basilika, so as dat dormols „modern“
weer. In den „Billerstorm“ to de Tied vun de Reformatschoon hett se as eenzigst
Kark vun Revel keen Schaden nahmen. Bi en Bombenangreep 1944 is se to’n groten
Deel in’e Merse ween, man na’n Krieg wedder herricht’ wurrn. Hüdigendags höört
dor keen Gemeende mehr to, man de Kark deent as Museum un för Kunzerten.

De Hillgengeistkark (eestn.: Püha Vaimu kirik) is in dat 14. Johrhunnert as
Kapell för dat Hillgengeist-Armenspital boot wurrn. Se hett ok as den Raat siene
Kapelle deent. Dor gifft dat en Flögelaltor ut dat late Middelöller in.
Snittjert hett em de Lübecker Meester Harmen Rode. Ok en Klock ut dat 17.
Johrhunnert finnt sik dor. Maakt hett de de Meester Christian Ackermann.

De Olaikark (eestn.: Oleviste kirik) hett ehren Naam vun den König Olaf II. ut
Norwegen. He hett sik dorachter klemmt, dat de Norden vun Europa na dat
Christendom keem. Düsse Kark is in dat 13. Johrhunnert to’n eersten Mol in en
Urkunn nömmt wurrn.

De russisch-orthodoxe Alexander-Newski-Kathedraal up den Dombarg, nich wiet af
vun Domkark un Slott, is vun 1894-1900 boot wurrn, as de Russen Eestland siene
Egenaart wegnehmen wullen un dat ganze Land russisch maken wullen. Siene Toorns
sünd wiethen to sehn.

Vun de „Borg up den Dombarg“ (eestn. Toompea loss) ut dat Middelöller staht bloß
noch de Muern in’n Noorden un in’n Westen un dree Toorns, dormank de „Lange
Hermann“ (eestn.: „Pikk Hermann“), de in dat 14. Johrhunnert boot wurrn is. In
dat 15. Johrhunnert hefft se em noch mol 10 m höger maakt, so, dat he nu bi 50 m
hett. As Eestland 1918 vun dat Zarenriek loskamen is, hefft se up düssen Toorn
to’n eersten Mol de blau-swart-witte Fahn uptagen. 1940 hefft de Sowjets de rode
Fahn an ehre Steed sett. 1989 is denn wedder de eestnische Fahn uptagen wurrn un
dat passeert hüdigendags jeden Dag, wenn de Sunne upgeiht. Geiht se unner, warrt
ok de Fahn streken.

Blangen den Toorn finnt sik dat smucke Slott, dat in de olen Borgmuern rinboot
wurrn is. Besunners in de Tied vun Katharina de Grote is dor veel an arbeit’
wurrn. Hüdigendags sitt dor dat Parlament un de Regeern.

In de Unnerstadt steiht dat Swartenhööften-Huus, wat vun 1531 af an dat Huus vun
de Bröder vun de Swarten Hööften ween is.

An’n nöördlichen Rand vun de Ooltstadt steiht blangen de „Dicke Margreth“ en
Denkmol föhr dat Fährschipp „Estonia“, dat an’n 28. September 1994 up de Oostsee
unnergahn is. Up en swarten Granitsteen staht de Naams vun all, de dormols
verdrunken sünd.

An’n Rand vun Reval steiht dat Slott Katharinendal (eestn. „Kadriorg“), wat as
en Summerresidenz vun de Kaiserin vun Russland boot wurrn is.

Revel sien düütschen Karkhoff „Tegelskoppel“ (eestn. „Kopli Kalmistu“) un de
Fischerkarkhoff up de „Fischermai“ kann een sik hüdigendags nich mehr ankieken.
De düütsche Karkhoff hett up de Halfinsel mit sülbigen Naam in’n Noorden vun de
Ooltstadt legen. Werner Bergengruen hett dor en Reeg vun siene Vertellen spelen
laten. Beide Karkhööv sünd in de 1960er Johren umwannelt wurrn in Parks. De
Muern dor umto finnt sik noch un ok de Bööm, man al Graffsteene sünd wegnahmen
wurrn. Bi den Fischerkarkhoff „Kalamaia Kalmistu“ is annerlest dat grote Door
to’n Ingang wedder upboot wurrn un dor steiht ok en Inschrift mit Henwies up den
Karkhoff up. Man vun den düütschen Karkhoff finnt sik nix mehr. Bloß, wenn een
up ole Stadtplaans nakieken un de mit nee Plaans verglieken deit, kann een den
Karkhoff siene Steed rutfinnen.

An’n besten utkieken över Revel kann een vun den Feernsehtoorn (eestn.
„Teletorn“) mit en Kiekut-Plattform un en Restaurant. Vunwegen dat dat dor mit
de Sekerheit nich to’n besten steiht, is dat Restaurant upstunns avers dicht
maakt.

In de Oolstadt gifft dat besunners Ladens mit Tüdelkraams för Touristen, Krööge
un Eethüser un Ladens för Kledaasch. Bannig veel Barnsteen warrt ok verköfft,
to’n Deel in gode Qualität. Bavenhen finnt sik eestnisch Kunsthandwark. In de
nee City dicht unner de Ooltstadt liggt de groten Inkoopshüser „Viru Keskus“ un
„Kaubamaja“. Dor gifft dat en ganze Reeg vun Ladens mit Kledaasch,
Sportartikels, Schohwark, dorto Cafés un en groten Supermarkt. Alkohol draff dor
in’n Momang bloß bit Klock 8 an’n Avend verköfft weern, ofschoonst de Supermarkt
bit Klock 23 open is. De Geschäften sünd in Revel ok Sönndags open. Dat gröttste
Inkoopszentrum vun Eestland heet „Ülemiste“. Dor kummt en mit’n Trolleybus vun
de Binnenstadt in bi 10 min hen. Besunners Besökers ut Finnland kaamt geern na
Revel to’n Inkopen. It jem ehr Snellfähren bruukt se vun Helsinki ut bloß 80
min.

Revel is en wichtigen Oostseehaben. Vun dor ut föhrt de Fährscheepe na Helsinki,
Stockholm, Åland, St. Petersborg un wedder retour. De internatschonale
Flegerhaben Tallinn Airport is bloß veer km vun dat Stadtzentrum weg. Vun’n März
2008 af an fleegt ok regelmotig wedder Hubschraubers vun Revel na Helsinki.

De Iesenbahn föhrt in russisch Breetspoor. Veel Verkehr gifft dat dor avers nich
mit. Na dat Utland kann een bloß na Moskau un St. Petersborg föhren. De Verkehr
na de annern Städer in Eestland un na dat Utland warrt to’n groten Deel mit
Linienbus tostanne bröcht. Vörnahmen hefft se sik avers dat Projekt vun en
Hoochtempobahn mit Naam Rail Baltica.

In de Stadt gifft dat veer Stratenbahnlinien, acht Trolleybuslinien un en ganze
Reeg vun normole Buslinien.



https://nds.wikipedia.org/wiki/Regenwoold

En Regenwoold is en Woold mit sunnerlich fuchtigen Klima mit meist mehr as 2.000
mm Nedderslag in'n Döörsnitt in't Johr. Vunwegen, datt sik dat Klima in
Regenwolden bannig verschelen deit, warrt dor en Unnerscheed maakt na de
Klimazone, wo de Woold in liggen deit: Dat gifft Tropischen Regenwoold un
Matigen Regenwoold in de matigen Breeden.

Tropische Regenwolden sünd jummerweg gröön. Se gifft dat up beide Sieten vun den
Äquater bit um un bi an den 10. Breedengrad, sunnerlich in Süüdamerika un
Ozeanien, man ok in annere Gemarken. De gröötste Landmasse mit tropischen
Regenwoold dor up is dat Amazonasbecken. Dor finnt sik mehr as de Hälft vun den
tropischen Regenwoold up de ganze Eer. Annere grote Regenwolden gifft dat in dat
Kongobecken in Afrika un in Indonesien.

De Begreep tropischen Regenwoold meent en Ökosystem, wo allerhand verschedene
Woold-Typen tohören doot: Dat is eenmol de Siedland-Regenwoold bit hen to 800 m
Hööchde, denn de Barg-Regenwoold bit hooch to 1.500 m un tolest de Smookwoold bi
mehr as 2.000 m Hööchde. Hen un wenn gift dat in de Fackliteratur ok noch annere
Naams for de wecken Regionen, as „Wulkenwoold“ for den Ruggen vun de nöördliche
Küstenkordillere in Venezuela.

In Asien regeert in de Regenwolden dat Monsun-Klima. De Regentieden wesselt sik
regelmatig af mit Dröögtieden, un so verscheelt sik dat Weer in so en Woold
mehr, as in den tropischen Regenwoold, un over dat Johr hen fallt minner veel
Nedderslag.

Matigen Regenwoold gift dat sunnerlich an de Westküsten vun Noordamerika, in
Chile un up Tasmanien un Neeseeland. He warrt vun den tropischen Regenwoold
afgrenzt, vunwegen datt he nich in de Tropen, man in de matige Klimazone to
finnen is.



https://nds.wikipedia.org/wiki/Rad

En Rad (n, Mtl.: Rööd) is in sien eenfackste Form en runne Schiev mit en Lock
(Bohren) in de Mitt. Wenn man dat Rad hoochkant stellt, kann dat över de Kant
(Loopflach) rullt warrn. Op disse Oort un Wies kann en swore Schiev veel lichter
vun een Oort na’n annern transporteert warrn. Wenn een nu noch en fasten Staff
(Ass) dör dat Lock in de Mitt stecken deit, warrt dorut en beweglich Deel, woför
dat in de Natur so keen Vörbild gifft.

Üm so en Rad duersom bruken to künnen, sünd Weten un Insichten nödig över dat
Anpassen vun Rad un Ass, Smeren un Rieven. So as Fuustkiel, Hevels un Rullen as
de eersten Warktüüchen ansehn warrt, is dat Rad dat eerste Maschinenelement
wesen – en Saak also, de man mit annere Saken tosamendeit, dat dorut wat
entsteiht, wat mehr kann as de enkelten Delen.

In de Bronzetiet künn dat Rad as Eenheit vun Naav, Speken un Radkranz (Felg)
wieterentwickelt warrn. Dordör is de Bo vun Wagen un Pötterschieven möglich
worrn.

Dat Rad tellt to de Mielensteen in de Historie vun Utfinnen, de de Minschheit
maakt hett. Dat dat Utfinnen vun’t Rad um 4000 v. Chr. in de sumerischen Kultur
passeert wesen schall, hett lange Tiet as seker gellt. Man, vundaag warrt
vermoodt, dat dat Transportmiddel mit Rööd – also de Wagen – ruchweg gliektietig
an verscheeden Öörd utfunnen weer.

De eersten Redschoppen, mit de man Lasten tehn oder schuven künn, weern Sledens
un Slöpens (Travois), de man achter Peerd oder annere Deerten spannen künn oder
ok sülvst togen hett. Bi jemehrn Bruuk weer tomeist en hoge Slipprieven to
överwinnen. Mit’n Bruuk vun Rullen oder Walzen güng dat lichter, man dorbi weer
man wedder op en dorför goot torechtmakten Weg anwiest. Nawiest is disse Oort
vun Transport ut Ägypten to de Tiet vun de Pharaos, aver ok Megalithbowarken as
Stonehenge weern ahn disse Transportoort kuum möglich wesen. De Nadeel weer
dorbi, dat de Rullen över de hele Wegläng utleggt oder jümmer vun achtern
wegnahmen un vör wedder vör de to bewegen Last vörleggt warrn müssen.

Dat dreihbor fastmakte Rad hett den Transport vun Lasten düchtig lichter maakt,
un künn ok al mit Steenwarktüüch herstellt warrn. De duersom wieterlopen
Rotatschoon üm en Ass is aver schienbor al en poor Johrhunnerten fröher utfunnen
worrn, bevör se in de Verkehrstechnik inbrocht weer. Mesopotaamsch un ägyptische
Pötters gellt as de eersten, de Rööd as Pötterschiev bi’t Herstellen vun Keramik
bruukt hebbt.

Eerste Henwiesen op un Dorstellen vun Wagens gifft dat ut de Mitt vun’t 4.
Johrdusend v. Chr. ut ünnerscheedlich Rebeden. So ut dat Alpenvörland, ut
Süüdpolen (Bronocice), ut’n Noordkaukasus (Majkop-Kultur, vundaag to Russland
tohöörig), ut Mesopotamien un ut de Induskultur (Harappa). Ünner de öllsten
Funnen sünd ok al Wagen mit twee Assen. Vele Funnen kamt ut Biseten in
Wagengrävnissen, annere sünd Moorfunnen. Bi de Funnen aver ok bi de Dorstellen
in Bronocice fallt op dat Wagens in’n Tosamenhang mit faste Weeg (Bohlenweeg)
opduken deen. De gröttste Deel vun’n Wagenverkehr hett sik aver mit Sekerheit
noch op Weeg afspeelt, de nich fast maakt weern, deelwies seker ok op Rebeet.

In de Steentiet hebbt de Minschen al anfungen, de Steenrööd uttokielen, üm
dordör dat Gewicht to minnern. Eerst later in de Metalltiet sünd de Speken
utfunnen worrn, de üm 2000 v. Chr. rüm inn Orient inföhrt worrn sünd. Mit dat
bestännige un lichte Spekenrad hett man Strietwagen boot. An sik müss man dor
Koor to seggen, vun wegen dat se blots twee Rööd harrn. De Booort mit blots twe
Rööd weer aver gliektietig en goden Weg, üm Gewicht intosporen. Later weern ok
eenassige Wagens boot, de aver keen Koren mehr weern.

Anfangs harrn de Rööd Speken ut Bronze. Later güng man dorto över Speken ut Holt
to bruken, bi de blots de Binnensiet vun de Radnaav, de op de Ass rieven deit,
mit Metall beslahn weer as ok de butere Loopflach vun de Felg. Speken ut Metall
sünd eerst siet dat 19. Johrhunnert wedder begäng worrn. To’n een weer dat nödig
vun wegen de Bestännigkeit bi högere Lasten un gröttere Snelligkeiten as in’n
Iesenbahnverkehr, to’n annern hett dat Utfinnen vun’n Spekenstört möglich maakt,
bannig lichte bestännige Rööd mit dünne, spannte Drahtspeken to boon, as se
vundaag bi Fohrrööd begäng sünd.

Al in präkolumbischer Tiet hebbt de Maya Rööd bruukt, sogor ok Tähnrööd, in mehr
oder weniger fienmechaansch Redschoppen. Wagens sünd aver bit hüüt ut de
ooltamerikaanschen Kulturen nich nawiest worrn.

Dat System Rad un Ass warrt sünners för Transportmiddels bruukt. Dat künnt to’n
een Fohrtüüchen wesen, to’n annern aver ok Redschoppen to’n Ümlenken vun Kräft
an Heevtüüchen. De Ass mutt dorbi vör allen de Last drägen künnen un dorüm
bestännig wesen gegen Verbögen.

Wenn Rööd mit Help vun Lagers dreihbor op Assen – vundaag tomeist blots op
Asstappens – vun en Fohrtüüch monteert warrt, warrt dormit dat Transporteeren
vun Lasten gegenöver dat Sliepen över den torüchtoleggen Weg düütlich lichter.
Dat kummt vun wegen de Riefkräft, de bi’t Rullen veel lütter sünd as bi’t
Sliepen. Dordör warrt Energie spaart un de Transport kann veel gauer maakt
warrn.

En Bispeel to’n Vergliek: Üm en Stahlplatt vun 100 kg Masse över en Weg vun 10 m
zu sliepen oder to föhren mutt jeed mol de nafolgend Arbeit (dat is Kraft mol
Weg) to leisten. De Rievkraft, de dorbi tostannen kummt, gifft sik ut de
Gewichtskraft (Masse mol Sworversnellen) multiplizeert mit den Riefbiweert.
Disse Rievbiweert is för en Kombinatschoon Stahl op’n ruge Böverflach üm un bi
0,5, de för Stahl op Stahl ruchweg 0,1. Bi’t Sliepen is de Platt över’n helen
Weg mit de ruge Böverflach in Kuntakt. För de Arbeit Ws gifft sik:

W s = 100 k g ⋅ 9 , 81 N k g ⋅ 0 , 5 ⋅ 10 m = 4905 J {\displaystyle W_{\mathrm
{s} }=100\,\mathrm {kg} \cdot 9{,}81{\frac {\mathrm {N} }{\mathrm {kg} }}\cdot
0{,}5\cdot 10\,\mathrm {m} =4905\,\mathrm {J} }

Bi’t Föhren op Rööd mit en Dörmeter vun 1000 mm un en Assdörmeter vun 50 mm
nimmt de Weg vun de Stahlnaav, de sik an de Stahlass rieven deit, na de
Proportschoon vun de Dörmeters af. För de Arbeit Wf gellt also:

W f = 100 k g ⋅ 9 , 81 N k g ⋅ 0 , 1 ⋅ 50 m m 1000 m m ⋅ 10 m = 49 , 05 J
{\displaystyle W_{\mathrm {f} }=100\,\mathrm {kg} \cdot 9{,}81{\frac {\mathrm
{N} }{\mathrm {kg} }}\cdot 0{,}1\cdot {\frac {50\,\mathrm {mm} }{1000\,\mathrm
{mm} }}\cdot 10\,\mathrm {m} =49{,}05\,\mathrm {J} }

Ok wenn dorbi de tosätzliche Masse vun’n Wagen un de Rullwedderstand vun de Rööd
in de Reken mitinbetogen warrt, is de inspaarte Energie bannig groot.

Bi hoge Snelligkeiten is en wietere Egenschop vun’t Rad vun Bedüden: De
gyroskoopsche Effekt sorgt dorför, dat sik dat Rad as’n Kreisel bestännig üm
sien Ass dreiht un dat Fohrtüüch bestännig geraadut lööpt. Dat kann een wies
warrn bi’t freehännige Föhren. Butendem weer dat in en Fohrtüüch teemlich
ruckeln, wenn de Rööd nich liek lopen deen.

Johrdusende lang weer blots Holt för’n Bo vun Rööd nütt worrn. As de Bronzetiet
keem, füng man an, de Naav mit Lagerbüssen un de Radkränz mti Reifen ut Metall
to bekleden. Jüst so, as de mit de Metallurgie vöran güng, künnen dorför jümmer
betere un bestännigere Materialen bruukt warrn. Rööd, de kumplett ut Iesen maakt
weern, sünd eerst opkamen, as mit’t Utfinnen vun de Dampmaschien un den
Verbrennmotor högere Leistungen un Snelligkeiten mööglich worrn sünd. Later
weern Rööd ut Stahlblick tohopenschweißt un as Felg utföhrt. De smerten
Navenbüssen sünd dör Rulllagers uttuuscht worrn. Rööd, de för lütte Lasten dacht
weern, sünd in Lichtbowies mit Drahtspeken boot worrn.

De Utbilln vun de Rööd weern ok jümmer wedder anpasst op de Böverflach op de se
föhren schülln, also toeerst Weeg, later denn op Straten, un anners rüm weern ok
de Böverflachen jümmer wieter an de högeren warrn Anspröök anpasst. So geev dat
den Stahlreifen op’n Holtkranz för Rööd vun Schuuvkoren, Wagens mit twee oder
veer Rööd, Fohrwarken oder Kutschen op Ackerland, Feld- oder Bohlenweeg oder
Plaasterstraten. För de eersten Kraftfohrtüüchen op Plaasterstraten geev dat den
Hardgummireif op’n Holt- oder Gaatiesenkranz, de länger ok noch för Lastwagens
bruukt worrn is. Un Luftreifen op Felgen sünd för Stratenfohrtüüchen un Flegers
maakt worrn, de mit Asphalt- oder Betonbahn to kriegen harrn.

Bito gifft dat sünnere Entwickeln vun’t Rad för annere Transportmiddel as de, de
op de Straat föhren doot. Dat Iesenbahnrad hett Reifen ut Stahl un Spoorkränz,
as se ok bi Rulltreppen oder Kraans bruukt warrt. Un denn gifft dat ok noch de
Seelrullen und -rööd to’n Ünnerstütten vun’t Togseel ahn Enn bi Seelbahnen un
Sessel- un Skiliften.

Vundaag warrt Hardgummireifen op Stahlrööd as Stüttrööd bruukt to’n Bispeel för
Kedenfohrtüüchen, för Karusellen, Seelbahnen un Sesselliften oder bi Fohrtüchen
in de Industrie as den Gavelstaapler.

In Middelamerika weer dat Rad vun de Maya utfunnen. Dor finnt sik dat Rad in
Ornamenten an Tempels in Form vun Speken- un sogor Tähnrööd. De Forschen wiest
aver dorop hen, dat de Maya de Rööd nich för’n Transport vun Lasten bruukt
hebbt, vun wegen dat de Funnen nicht egent weern, gröttere Lasten to drägen. So
hebbt jem verwennt, üm över Röödwarken jemehrn Klenner dortostellen, oder ok in
Speeltüüch, es en Stück in’t Völkerkunnenmuseum in Berlin.

In China weer Fohrtüüg mit oval Rööd utrüst, dat de Mitfohrers in’t Vergnögen
kemen, jümmer op un daal to schuckeln. Disse Oort vun Beleevnisfohrt geev dat bi
uns ok noch in de 1920er Johren op’n Johrmarkt. Vundaag warrt disse Bewegen noch
vun enige Karussels namaakt. To’n rein Vergnögen deent ok en wieteren
Sünnerfall, dat Resenrad, dat so toseggen en Fohrtüüch an OOrt un Steed is un de
Mitfohrers en feine Utsicht mööglich maakt.

Rööd künnt insett warrn, um de Richt vun Kräft, de an Hemp- oder Drahtselem
angripen doot, to ännern, also de Kraft ümtolenken. In disse Funkschoon warrt
dorbi tomeist vun Rullen snackt, de an en Steed op en Ass fastmaatk sünd. De
Radkranz is dorbi mit en ümlopen Nuut versehn, de dat Seel föhrt.

Bispelen dorför sünd de Muererrull, as se an lütte Bosteden to sehn sünd, woneem
Helpslüüd vun Hand Material in Ammers na baven teht, Rööd an Fohrstohlanlagen
oder de Rööd an Föddertoorns bi Schachtanlagen in’n Bargbo. En bekannte Anwennen
is ok de Kattrull, bi den Rullen an de so nöömten Flaschen fastmaakt sünd as ok
lose Rullenporen bruukt warrt, üm en Seel so doröver to leggen, dat Lasten na de
Hevelgesetten över en groten Seeltogweg lichter hoochböhrt warrn künnt.

Warrt de Radnaav fast op en lagerte Dreihass monteert (Well-Naav-Verbinnen),
warrt de Ass as Dreiherwell betekent un kann to’n Överdrägen vun’t Dreihmoment
denen oder andreven Kräft langs vun en Weg överdrägen. För dissen Sinn sünd de
Bestanddelen vun en Rad in ünnerscheedliche Formen afwannelt worrn. Dat Rad kann
ok as Energiespieker bruukt warrn.

Tosamenhören Riev- un Tähnrööd kehrt de Dreihricht üm. Bi Remenandrieven
passeert dat glieke dör en Reem, de üm 180° verdreiht is. Remen, de üm 90°
dreiht sünd, künnt de Dreiheven vun waagrecht na pielliek ännern. Wenn dat
andreven Rad en annere Grött hett as dat andrievende, kann dordör de
Winkelsnelligkeit un na de Hevelgesetten ok de Dreihmomenten so anpasst warrn,
as een dat bruken deit.

Sünners bi Tähnrööd is de Entwickeln dör verbeterten Kraftansluss un
energiesporen Utarbeiten in Afhangigkeit vun de verwennten Warkstoffen, de praat
stünnen, jümmers wieter gahn: As Rööd ut Holt boot weern, geev dat Holttappens
(Kammrad), de sietlich an’n Radkranz as Kronenrad anbrocht weern, bi grote Kräft
mit twee Rööd as Kavenrad oder mit Tappens buten an’n Radkranz as Steernrad. In
Metal gifft dat verscheden utföhrte Tähnen anpaast doran woans de Wellen
toenanner leegt as Steern-, Kegel-, Schruven- oder Snickenrad.

Üm de to överdrägen Kräft an de to bearbeiden Materialen (Fletigkeiten, Dämp,
Gasen) aftogeven, warrt de Raddelen op vele Oorden afännert un anpasst, as ünner
annern:

As Energiespieker (Swungrad) warrt dat Rad dorna, watvun Kräft uttoglieken sünd,
mit utrecken grote Masse boot. Sünners, üm bi swingen Kräft de vörkamen
Dootpunkten oder den kraftlosen Torüchtreed to överwinnen oder üm noog Energie
för’t utstöten oder verdichten Anböhren praat to stellen. So t. B.:

Schienenfohrtüüchen föhrt op Radsätz, de jemehr Rööd dör en Ass fast verbunnen
sünd. De Ass hett aver – afsehn vun de Driftrööd bi Lokomomotiven – keen
Dreihmoment to överdrägen. Disse Konstrukschoon sorgt dorför, dat de Rööd afslut
in de Spoor blievt un maakt dat mööglich, dat gröttere un starkere Radlagers
bruukt warrn künnt. De Loopflachen vun Iesenbahnrööd hebbt de Form vun
Kegelstumpen, de jemehr Radius na de Wagenmitt hen grötter warrt as an’n
Wagenrand. In Kurven wannert dat Schienenfohrtüüch toeerst na buten. Op de
Butenschien rullt de Rööd mit den binneren Deel vun jemehr Loopflach, woneem de
Radius grötter is, un op de Binnenschien mit den sietlicheren Deel, de en
lütteren Radius hett. Dordör bewegt sik de Iesenbahnwagen bi glieke Dreihtall
vun de Rööd rechts un links op de buteren Schien gauer as op de binneren. Dör
dit Lenken, weern de Wagens bi Snelligkeiten ünner 40 km/h, nich to engen
Kurvenradien un nich to groten Radstännen ok ahn de Spoorkränz vun jemehr Rööd
op dat Gleis blieven. Bi högere Snelligkeiten, engere Kurven oder nich nipp un
nau liggen Schienen funkschoneert dat Prinzip nich mehr vullkamen, wodör ok de
Sleet vun Rööd un Schienen tonimmt.

In’t Johr 2001 hett John Keogh ut Hawthorn, Victoria, Australien dat Rad to’n
Patent anmellt. He un dat austraalsch Patentamt, de em dat Patent #2001100012
utstell, hebbt dorvör 2001 den Ig-Nobelpries för Technik kregen.



https://nds.wikipedia.org/wiki/Preu%C3%9Fen_(Staat)

Den Staat Preußen hett dat vun 1701 bit 1947 geven. De Naam vun düssen Staat is
hernahmen vun de Landschop Preußen. De hett ehren Naam nu wedder vun den
baltischen Stamm vun de Prußen harrt, de dor fröher leevt harrn.

De Staat is grünnt wurrn, as 1701 de Kurförst Frederik III. vun Brannenborg sik
in Keenigsbarg to’n „König in Preußen“ hett krönen laten. He kreeg as König en
nee Nummer: Ut Frederik III. vun Brannenborg is he denn to Frederik I. vun
Preußen wurrn. Düsse nee Staat hett de ganzen Länner tohopenfaat, de bit dorhen
vun dat Huus Hohenzollern bloß man in en lose Personalunion regeert wurrn weern.
In de Geschichtswetenschop weert düsse Länner Brannenborg-Preußen nömmt.

Vör 1701 hefft bloß de Länner den Naam „Preußen“ harrt, de buten de Grenzen vun
dat Hillge Röömsche Riek, twuschen Achterpommern un Kurland legen hefft. Dat
sünd de latern Provinzen Westpreußen un Oostpreußen ween.

De wichtigsten Delen vun den nee grünnten Staat weern de Mark Brannenborg, de al
vun 1415 af an unner de Regeern vun de Hohenzollern stünn, un dat Hartogdom
Preußen. Dat weer tostanne kamen, as de Rest vun den Oordensstaat 1525
säkulariseert wurrn weer. In düt Hartogdom hefft de Hohenzollern vun 1618 af an
dat Seggen harrt. Annere Delen vun Preußen weern Achterpommern, dat Hartogdom
Meideborg, Minnen-Ravensbiärge, de Graafschop Mark un dat Hartogdom Kleve.

Mit de Tied is in dat 17. Johrhunnert de Naam „Preußen“ för dat ganze Land unner
de Hohenzollern bruukt wurrn. Dat „Königriek Preußen“ is 1763 to ene Grootmacht
in Europa wurrn. Na de Märzrevolutschoon hett Preußen dat Kaiserriek Öösterriek
mank de düütschen Staten an’e Siete schaven un 1871 hett Preußen dat Düütsche
Kaiserriek grünnt un is sien gröttsten un wichtigsten Deelstaat („Bundslidd“)
wurrn.

As de Monarkie in de Novemberrevolutschoon 1918 tosamen braken weer, is dat
Königriek Preußen ummuddelt wurrn to’n „Freestaat Preußen“. 1932 hett de
Rieksregeern düssen Staat in den „Preußenslag“ de Macht wegnahmen. Na den
Tweeten Weltkrieg hett de Allieerte Kuntrullraat 1947 anordent, dat de Staat
Preußen uplööst weern scholl. Siene Geschicht höört mit to de Traditschoon vun
de „Bundsrepublik Düütschland“, de 1949 grünnt wurrn is. Dat Territorium vun
Preußen, so, as dat 1871 weer, deelt sik hüdigendags Düütschland mit sess annere
Länner, dormank Frankriek un Russland.



https://nds.wikipedia.org/wiki/Platon

Platon (ooldgreeksch Πλάτων Plátōn, latiensch maakt Plato; * 428/427 v. Chr. in
Athen oder Aigina; † 348/347 v. Chr. in Athen) weer en Philosophen ut Grekenland
in dat Tiedoller vun de Antike. He is een vun Sokrates siene Schölers ween un
hett in allerhand Warke Denken un Methode vun sien Meester vorstellt. He wuss
mit allerhand Saken um to gahn un is as Schriever un as Denker faken de Eerste
ween, de rutfunnen hett, wo dat up togahn möss. So is he in de Geschicht vun de
Philosophie een vun de Lüde wurrn, de unbannig bekannt sünd un de groten Infloot
utöövt hefft. In de Metaphysik un Kennistheorie, in de Ethik, Anthropologie,
Staatstheorie, Kosmologie, Kunsttheorie un Spraakphilosophie hett he klaar
maakt, wo dat um gung, un ok Lüde, de in zentrale Fragen gegen em gegenan gahn
sünd, mössen sik dor an holen– so, as sien Schöler Aristoteles.

He hett den upschreven Dialog as de eenzig passliche Form ankeken, wo he mit
wiesen konn, wie in de Philosophie de Wohrheit socht warrt. Dor kann een in
sehn, wie en Problem gemeensam unnersocht warrt. So hett he dor mit to hulpen,
dat de Dialog, de as Form vun Literatur man eerst jung weer, sik dörsetten konn
un en Alternative wurrn is to Lehrschrift un to Rhetorik, wat bit dorhen de
bekannten Middels to’n Dorstellen un Overtügen weern. Dor hett he ok Motive un
Formen ut Mythos un Dichtung bi bruukt. So konn he siene Gedanken noch bunter
utmalen un beter kloor maken. Man dör düsse Aart, siene Meenung to
verklookfideln, hett he sik nich up en Dogma fast leggt un hett up allerhand
Fragen, de ut siene Ansichten folgen döen, keen düütliche Antwoort geven oder
hett dat de Lesers over laten, kloor to maken, wat noch nich düütlich weer. He
woll de Lesers ja dor to bringen, sik sülms egene Gedanken to maken.

En zentral Thema for Platon is de Fraag ween, wie een to en seker Weten ohn
Twiefel kamen kann un wie man so en Weten vun blot man Meenungen unnerscheden
kann. In de eersten Dialoge geiht em dat dor sunnerlich um, na to wiesen, dat
dat, wo de Lüde up to wüllt un wat se for dat richtige Doon ankiekt, nich langt
oder nich to bruken is. He will den Leser mööglich maken, dat he insehn kann,
nix to weten, un dat he sik nich mehr an verkehrt un inbillt Weten holen deit.
In de Schriften ut de middelste Tied vun sien Wark versocht he, mit de Ideenlehr
en Grundlaag for echt Weten up to boen, wo een sik up verlaten kann. He is dor
overtüügt vun, dat so en Weten sik nich betrecken kann up de Objekte, de he mit
siene Sinnen to faten kriggt, vunwegen, dat de sik jummers ännert. Nee, blot,
wat in en schier geistige Welt geven is un ewig is un ohn Lief un sik nich
ännern deit, wat ok mit de Sinnen nich to faten is kann de Grundlaag for allens
Weten ween. Dat sünd de „Ideen“, de he as Ur- un Vorbiller vun allens ankieken
deit, wat mit de Sinnen to griepen is. He will dat plausibel maken, dat de Seel
nich starven deit un seggt, se harr Andeel an de Ideenwelt. Dor harr se ok en
Togang to de afslute Wohrheit mit, de dat dor geven deit. Wenn een sik mit
Philosophie afgeven deit un sik na düsse Wohrheit umdreiht un sik dor klöker in
maakt, kann he rutfinnen, wo he for bestimmt is. Dor kann he sik in zentrale
Fragen vun dat Leven mit torecht finnen. Den Staat siene Upgave sütt Platon dor
in, dat he allens up Schick bringt for de Borgerslüde un Gerechtigkeit upstellt.
Vundeswegen pluckt Platon de Fraag ut’neen, wie de Verfaten vun en idealen Staat
dat an’n besten tostann bringt. In de latern Warke ruckt de Ideenlehr to’n Deel
en beten na achtern. To’n Deel kickt he ok noch mol nippe to, wat dat mit de
Probleme up sik hett, de vun düsse Lehr herkaamt. Man in de Naturphilosophie un
de Kosmologie, mit de he sik in’t Oller befaten deit, lett he de Ideen bi sien
Verklaren vun den Kosmos en bannige Rull spelen.

Platon hett „Platon siene Akademie“ grünnt. Dat weer de ollste Institutschoon
vun en Philosophenschool in Grekenland. Vun dor ut hett sik de Platonismus over
de antike Welt utbreedt. Dat geistige Arv vun Platon hett up allerhand Aart
Infloot utöövt up tahlrieke jöödsche, christliche un islaamsche Philosophen. Ok
de Aristotelismus, wat faken de Punkt ween is, vun den alternative Modelle in
dat Middeloller un de fröhe Nutied utgahn sünd, stunn up den Grund vun en
Ut’neensetten mit Platon.

Vunwegen, dat de Platonikers Platon verehrt hefft, as dull, is en ganzen Barg
Anekdoten un Legennen over sien Leven vertellt wurrn. To’n Deel hannelt sik dat
dor um schier Dööntjes un Spökeree bi. Dor scholl he mit in’n Himmel böört
weern. Dat is ok vertellt wurrn, he weer den Gott Apollon sien Söhn. Sien Vadder
weer in Würklichkeit man blot sien Steefvadder ween. Man up de annere Siet gifft
dat ok Vertellsels, de dat dor up afsehn hefft, sik lustig to maken over em un
em dal to stukenVundeswegen is de Wohrheit man swaar rut to finnen. En
sunnerlichen Born is Platon sien „Seventen Breef“. De warrt hüdigendags meist
for echt ankeken. Man ok, wenn he nich echt weer, hannelt sik dat dor um en Born
ut de Tied vun hogen Weert bi.

Platon stamm ut en vornehme Familie vun Athen, de sik goot stunn. Sien Vadder
Ariston hett sik as en Nakamen vun Kodros ankeken, een vun de mythschen Könige
vun Athen. Up jeden Fall weer een vun Ariston siene Vorwesers al 605/604 v. Chr.
Archon ween un hett dor dat hööchste Amt in’n Staat mit harrt. Sien Naam weer
Aristokles. Mank de Vorwesers vun Platon siene Mudder Periktione weer en Frund
un Verwandten vun den legendären atheenschen Gesettgever Solon. De Philosoph
hett twee ollere Bröer harrt. Een weer Adeimantos un de annere Glaukon. In de
Politeia nehmt se beide an den Dialog deel. Dor kummt noch en ollere Suster to.
De ehr Naam is Potone un ehr Söhn Speusippos is later Platon sien Nafolger as
Baas vun de Akademie (Scholarch) wurrn. Ariston is al fröh sturven un Periktione
hett um 423 v. Chr. rüm en Athener freet, de wat vorstellen dö un de to Perikles
siene Tied as Gesandten togange ween weer. Dat weer Pyrilampes, en Onkel na de
Mudder ehre Siet hen. Pyrilampes hett en Söhn Demos mit brocht, de denn Platon
sien Steefbroder wurrn is. Periktione un Pyrilampes hefft denn tosamen noch en
Söhn mit Naam Antiphon kregen, wat Platon sien jüngeren Halfbroder weer.

Platon sien Steefvadder hett dat mit de Attische Demokratie holen, man in de
Familie vun siene Mudder geev dat en Reeg vun Politikers, de stunnen up de Siet
vun de Oligarchie. Periktione ehr Onkel Kallaischros höör 411 v. Chr. to den
Raat vun de Veerhunnertto, de for korte Tied dör en Putsch an de Macht kamen
weer. Ehr Vedder Kritias weer Lidd vun den oligarch’schen Raat vun de Dartig
(„Dartig Tyrannen“), de 404/403 v. Chr. in Athen regeern dö. Unner den sien
Herrschop is ok Periktione ehr Broder Charmides in en oligarchisch Gremium
beropen wurrn un in’n Striet gegen de Demokraten fullen

Na Apollodoros siene „Krönk“ is Platon 428 oder 427 v. Chr up’e Welt kamen. So,
as dat vun de Antike af an fudder geven wurrn is, schall dat an’n 7. Dag vun den
Maand Thargelion (Mai/Juni) ween hebben. Na den Mythos is dat de Gebortsdag vun
den Gott Apollon. An düssen Dag hefft de Platonikers later – un noch in dat 3.
Johrhunnert n. Chr. – Platon sien Gebortsdag fiert. Al in dat 3. Johrhunnert v.
Chr. is de Legenn vertellt wurrn, „Platon“ weer gor nich sien richtigen Naam,
man he harr düssen Binaam kregen vunwegen, dat he so’n breede Steern oder Bost
harrt hett. Dat greeksche Woort πλατύς (platýs) heet „breet“. Man de Forschers
meent, an düsse Saak weer nix Wohres an. Ok de annere Geschicht, Platon harr
egentlich den Naam vun sien Grootvadder Aristokles harrt, is en Legenn. Siene
Kinnertied un Jöögd hett Platon in de Tied vun den Peloponnees’schen Krieg
(431-404 v. Chr. tobrocht. De gung ut mit de Nedderlage un Kapitulatschoon vun
siene Vaderstadt. As Söhn ut vornehme Familie is he akkerat uptagen wurrn.
Vertellt warrt, he harr Unnerricht kregen in Sport, Grammatik, Maleree, Musik un
Dichtung. De Warke ut siene Jöögdtied harr he avers later verbreent. Unner
Umstänn sünd düsse Vertellen avers rutspunnen ut siene Dialoge un hefft mit
siene wohre Kinnertied gor nix to kriegen.To de Philosophie hett em Kratylos
brocht en Mann, de dat mit Heraklit holen dö. Vun em hett de Dialog Kratylos
later sien Naam weg kregen. As 20-Jöhrigen is Platon Sokrates bemött’ un hett
sik em anslaten as sien Schöler. Um un bi 10 Johre is he, bit to Sokrates sien
Dood, bi em bleven. As Lehrer un Vorbild hett he groten Infloot harrt, wat ut
Platon sien Geist wurrn is.

Na dat Enn vun den Krieg gung dat 404 in Athen los mit de Regeeren un den Terror
vun de Dartig Oligarchen. Dor stunn Sparta achter, wat den Krieg wunnen harr. To
düssen Raat hören ok Verwandte vun Platon mit to un laden em in, bi de Politik
mit to maken, man he woll dor nix vun weten un meen, düt Regime, dat weern
schier Verbrekers. Man ok, as de Attische Demokratie 403 v. Chr. wedder
herstellt wurrn weer, gefullen em de Umstänn nich. As Sokrates 399 henricht’
wurrn is, hett em dat duchtig dör’nanner brocht. Vun dor af an soch he en annere
Richt for sien Leven. Wie de Staat gegen sien Lehrer vorgahn weer, dor konn he
nix anners in sehn, as dat de Moral ganz vun’e Been kamen weer un dat mit dat
System vun de Politik an sik wat nich stimmen dö. He seeg nu keen Mööglichkeit
mehr, an dat politsche Leven so deel to nehmen, as sik dat for en Philosophen
höört un hett vun dor af an mit scharpe Tungen Kritik öövt. Wat he mitkregen
harr, broch em dor to, dat he foddern dö, en Staat scholl blot vun Philosophen
regeert weern.

Na Sokrates sien Dood is Platon tohopen mit annere Sokratikers eerst mol na
Megara gahn un bi Euklid vun Megara unnerkrapen. De weer ok en vun Sokrates
siene Schölers ween. In siene Dialoge Phaidon un Theaitetos hett he düssen
Euklid later uptreden laten as een vun de Mannslüde, mit de Sokrates sik
unnerholen hett. Achterna schall Platon en grote Bildungsreis maakt hebben.
Verscheden Borns geevt verscheden Routen vun düsse Reis an. He schall na Kyrene
reist sien to den Mathematiker Theodoros vun Kyrene, un denn ok noch na Ägypten
un na Unneritalien. Forschers hefft sik dor over in de Plünnen, of dat allens so
stimmen deit, sunnerlich, of Platon jemols in Ägypten ween is. Kann angahn, dat
is blot utfunnen wurrn, vunwegen dat Platon mit de ole Traditschoon vun Wiesheit
in Ägypten tohopen brocht weern scholl. Ok nich klaar is, of düsse Bildungsreis
in’n Tosamenhang stahn hett mit de eerste Reis vun Platon na Sizilien, oder of
de al en poor Johre fröher unnernahmen wurrn is.

Um 389/388 rüm is Platon to’n eersten Mol na Sizilien föhrt.Toeerst is he na
Unneritalien reist. Dor harr in dat 5. Johrhunnert de Pythagoreers ehre
Philosophen-Gemeende en bannige Rull speelt, man midderwielen harr se in
allerhand blödige Unruh duchtig wat up de Neese kregen. In Tarent hett Platon
den prominentesten Pythagoreer drapen, de sik ok in de Politik an’n besten dör
to setten wuss. Dat weer de Staatsmann un Mathematiker Archytas vun Tarent. De
is sien Gastfründ wurrn. Archytas scholl em sunnerlich in de Mathematik wieter
hölpen. Bi de Philosophen, de he in Unneritalien bemött is, schall ok Timaios
vun Lokroi mit bi ween hebben. Em hett he later in sien Dialog „Timaios“ as den
Mann rutstreken, mit den he sik dor hauptsächlich unnerholen dö. Dat gifft avers
Lüde, de twiefelt dor an, of düsse Gestalt overhoop leevt hett. Achterna reis
Platon na Syrakus. Dor regeer dormols de Tyrann Dionysios I.. Over düssen
eersten Besöök in Syrakus gifft dat meist man Legennen un Vertellen, wo sik de
Gelehrten over in’e Plünnen hefft. Jedenfalls is Platon mit den Tyrannen tohopen
kamen un de Saak is nich goot lopen for den Philosophen. De Herrscher schall
vergrellt wurrn sien, vunwegen dat Platon so free rut siene Meenung seggt hett.
Goden Frund is Platon avers mit Dionysios sien Swiegersöhn un Swager Dion wurrn.
Dion is en dannigen Platoniker wurrn. Gegen Weel un Luxus in de Magna Graecia
hett Platon gegen an keken.De Borns vertellt, dat Platon an’t Enn vun siene Reis
na Sizilien grepen un as Slaven verkofft wurrn is. He weer avers slank wedder
free kamen un keem denn torüch na Athen. En Mann ut Sparta mit Naam Polis schall
em in’n Naam vun Dionysios up den Slavenmarkt vun Ägina verkofft hebben. Denn
schall dat so fudder gahn sien, dat en Mann mit Naam Annikeris ut Kyrene em
kofft hett. De weer avers en grootmödigen Mann un hett allerhand up Platon
geven, so, dat he em freelaten hett. Man wohrschienlich hett Dionysios mit de
ganze Saak nix to kriegen harrt. Antonehmen is, dat dat Schipp, wo Platon mit
torüchföhren dö vun Sizilien, unnerwegens vun Spartaners oder Lüde ut Ägina
kapert wurrn is. De legen dormols mit Athen in Krieg.

As he torüch weer, hett Platon um 387 v. Chr. rüm en Grundstück kofft bi en Holt
mit den Naam Akadḗmeia (Άκαδήμεια), dat den attischen Heros Akademos (Hekademos)
tohören dö. Dat leeg in’n Noordwesten vun Athen. Dor fung he an un geev
Unnerricht in Philosophie un Wetenschop. Siene Schölers hett he anreegt, se
schollen sik egen Gedanken maken. Hulpen wurrn is he vun Wetenschopslüde un
Philosophen, de to Gast weern un ok vun Schölers, de al en beten wat wieter
weern, as de annern. De hefft denn al Lehrupgaven overnahmen. Mit de Tied is mit
den Naam vun dat Holt ok Platon siene School benömmt wurrn, un so keem dat dor
hen, dat de Maten vun de Scholen sik sülms as „Akademikers“ (Άκαδημαικοί
Akademaikoí) betekent hefft. So is Platon siene Akademie tostanne kamen,
Grekenland siene eerste Philosophenschool. Vörbild is woll de Gemeende vun de
Pythagoreers in Italien ween. Nich so goot hett sik Platon mit Isokrates
verstahn. De harr kort vorher – um 390 rüm- en Rhetorikscholen grünnt. Platon
konn mit dat, wo Isokrates dat up afsehn harr, nich veel anfangen.Up dat
Grundstück vun de Akademie hett Platon nu de neegsten twee Johrteinte leevt un
arbeit’.

Ofschoonst up de eerste Reis na Sizilien allerhand scheef lopen weer, hett sik
Platon besnacken laten to en tweete Reis na Syrakus, nadem de Tyrann Dionysios
367 sturven weer. Toeerst hett he allerhand Bedenken harrt, man 366 v. Chr.
maakde he sik up’n Padd. He weer vun den Tyrannen sien Söhn un Nafolger
Dionysios II. inlaadt wurrn. Dor harr sik Platon sien Frund Dion for insett.
Dion harr dat afsehn up’n anstännig Baantje an’n Hoff. Platon dach nu, he konn
unner Umstännen, tohopen mit Dion, utproberen, den jungen Herrscher bi de Hand
to nehmen un en Staat up to boen, wo de Philosophen dat Seggen in harrn. Dion
hett sik dat goot vorstellen konnt, man Platon wüss vun Anfang an, dat dat nich
so eenfach weer. Man Dionysios II. harr dat up en gründliche Reform vun sien
Staat gor nich afsehn. He weer dor man blot up ut, siene Herrschop fast to holen
gegen all siene Fiende. An’n Hoff konn sik blot man de dörsetten, de in de dore
Sluderee un Hackeree tolest boven an stunn. Dion hett dor duchtig bi mitmaakt un
möss vundeswegen dat Land verlaten (wohrschienlich laten Summer 366). He is denn
na Grekenland fohren. Na düssen Dunnerslag reis ok Platon 365 af. Mit Dionysios
weer avers afsnackt wurrn, dat de beiden torüchkamen schollen, wenn de Laag wat
ruhiger wurrn weer. Dionysios un Dion harrn sik so’n beten in de Plünnen, wer nu
Platon sien besten Frund weer, un Dionysios hett dor mit to doon harrt, dat
Platon dat ehrder mit Dion holen dö.

361 gung dat to’n drudden Mol los un Platon reis na Sizilien. Wedder hefft se em
mehr schaven, as dat he sülms woll. Archytas harr em beden. He hoop, de Tyrann
woll sik woll bedaren unner Platon sien Infloot. Ok Dionysios II. harr Druck
maakt un seggt, he woll Dion blot man wedder in Gnaden upnehmen, wenn Platon
kamen dö. So hett Platon beslaten, tohopen mit siene Schölers Speusippos un
Xenokrates de Reis to unnernehmen up en Schipp, dat Dionysios schickt harr.Man
bi dat Snacken mit Dionysios is for Platon nix bi rutkamen. He weer dal slahn.
Platon stell de Saak later so dor, as wenn Dionysios sik inbillen dö, he wüss al
Bescheed mit de philosoophschen Lehren. He woll sik vundeswegen nich beren, as
en Schöler un woll sik ok nich duken unner jichenseen Disziplin. Bovenhen hett
he sien Verspreken nich wohr maakt, dat he Dion wedder in siene Ämter insetten
woll. In’n Gegendeel hett he sogor den sien groot Vermögen an sik nahmen. In den
Krink vun de Platonikers un vun de Anhängers vun Dion weern se midderwielen de
Meenung, dat anners nix hölpen dö, as man, den Tyrannen to störten. Speusippos
hett sik dor ok in Syrakus for insett, wat Dionysios woll mitkregen
hett.Vunwegen dat siene Frunnen un Anhängers up Siet vun de Oppositschoon
stunnen, hett ok Platon unner Verdacht stahn. In’e Bredullje is he sunnerlich
kamen, as he sik insetten dö for een vun Dion siene Mackers, de unner Anklaag
vun Hoochverrat stunn.Dat wurr slank gefährlich for em un Archytas hett vun
Tarent ut ingrepen un hett dat mööglich maakt, dat he 360 v. Chr. torüchfohren
konn na Athen.

Nadem nix wurrn weer ut Platon siene Ideen, hett Dion beslaten, de Macht in
Syrakus mit Gewalt an sik to rieten. He weer sülms Liddmaat vun de Akademie un
hett vun annere Akademiematen Stütt un Stöhn kregen. Platon sülms hett bi düsse
Saken nich mitmaakt, vunwegen dat he fudderhen den Tyrannen sien Gastfründ weer,
man he weer siene Schölers ok nich toweddern. 357 waag Dion en Feldtog mit en
lüttje Strietmacht vun Landsknechte. Dat duer nich lang na siene Landung up
Sizilien, un he konn Dionysios mit Hölp vun den siene velen Fiende vun’n Throon
smieten. Nu nehm he sülms de Macht in Syrakus over. Of he dat würklich afsehn
hett up en platoonsche Staatsordnung, dor hefft sik de Forschers over in’e
Plünnen. Platon weer dor avers vun overtüügt. Up jeden Fall versoch he, de
Verfaten um to stellen. Man dor hett he mit bannigen Wedderstand to doon kregen.
De Lüde menen, he woll blot en nee Tyrannenherrschop up richten. Na allerhand
Lawei un Striet is he dor 354 bi an’e Siet maakt wurrn. As Platon vun Dion sien
Dood höört hett, hett he en Epigramm dicht un sienen leven Frund so en schreven
Denkmal sett. An Dion siene Verwandten un Mackers in Sizilien hett he den
seventen Breef schreven, wo he in klaar stellen dö, wat he meen un woll.

Siene lesten Johre hett Platon mit Lehren un Forschen tobrocht. As he al bannig
oold weer, hett he sik mit sien apentlichen Vordrag „Over dat Gode“ an Jan un
alle Mann richt’, man de Lüde konnen dor tomeist nix mit anfangen.He is 348/347
v. Chr. sturven un up dat Land vun de Akademie oder dor umto begraven wurrn.
Sien Testament gifft dat noch. Vunwegen, dat he keen Fro un Kinner harrt hett,
is sien Arv an en Neffen oder Grootneffen fullen. Dat weer de Jung Adeimantos.
To sien Nafolger as Baas vun de Akademie is sien Neffen Speusippos wählt wurrn.



https://nds.wikipedia.org/wiki/Paul_Gauguin

Eugène Henri Paul Gauguin (* 7. Juni 1848 in Paris; † 8. Mai 1903 in Atuona up
Hiva Oa, Marquesas) weer en franzöösch Maler. Doröver herut hett he ok
Keramiken, Holtsnittereen un Holtsnitte anfertigt. In de Apenlichkeit is he vör
allen dör sien Biller ut de Süüdsee bekannt. Gauguin sien
postimpressionistisches Wark hett stark de Nabis un den Symbolismus beinfloot.
He weer Mitbegrünner vun den Synthetismus un wurr to en Wegbereiter vun den
Expressionismus. Dormit speel he en wichtige Rull in de Entwicklung vun de
europäisch Maleree.

Eugène Henri Paul Gauguin wurr an‘ 7. Juni 1848 in Paris boren. Sien Vater
Clovis Gauguin weer en liberal Journalist, sien Moder weer Aline Marie Chazal,
de Dochter vun de sozialistisch Schrieverin Flora Tristan y Morosco, en spaansch
Fru mit peruaansch Wuddels. All bald nah de Gebort vun sien Söhn seech sück de
Vader in‘ Verloop vun de Februarrevolution 1848 ut politisch Grünnen dwungen,
Frankriek to verlaaten. 1849 hett de Familie en Schipp nah Peru nommen, wo de
Moder vun Gauguin indlootriek Verwandten harr un wo de Vader plaanen de, en
Zeitung to grünnen. De Vader is aber bi de Överfohrt storven. In de folgend
Johren leev sien Fru mit de beid Kinner – Paul un sien öllere Süster – bi hör
Unkel in Lima. Nahdem 1853 in Peru en Börgerkrieg utbraken weer, keem de Familie
weer nah Frankriek torüch.

Gauguin hett dich bi Orléans en Internatsschool, dat Petit Séminaire de la
Chapelle-St-Mesmin besöcht. To sein Schoolmeesters dor hör ok Bischop Félix
Dupanloup, de hüm in kathoolsch Liturgie un Philosophie ünnerrichten dee.
Tüschendör leev he aber ok för eenig Maand bi sien Moder, de in Paris en
Sniedersalon apen makt harr; Gauguin hett dor denn en Marineschool besöcht. In
dat Öller vun 17 Johren leet hüm sien „Marotte to flüchten“, as he dat sülvst
utdrückt hett, de Seemannsloopbahn inslahn. 1865 is he as Offiziersanwärter in
de Hannelsmarine intreden, later is he to de Kriegsmarine wesselt. Up disse Wies
keem he ünner annern nah Süüdamerika, nah Indien un hett up en Forschungsreis ok
den Polarkreis överschreeden. 1867, Gauguin weer up groote Fohrt, is sien Moder
storven. As Vörmund för Paul harr se en Früend vun de Familie, Gustave Arosa,
bestimmt. 1871 hett Gauguin sien Seemannsloopbahn beend.

De Vörmund Gustave Arosa weer nich blots Geschäpsmann, he weer ok Kunstleevhaber
un -sammler. In sien Haus hett Gauguin ünner annern Warken vun Eugène Delacroix,
Gustave Courbet un Camille Corot kennenlehrt. Dorvan anreegt nehm Gauguin
Ünnerricht un fung an in sien Freetiet sülvst to malen. 1876 gelung hüm dat to’n
eersten (un eenzigen) Mal, en Bild in de Pariser Salon uttostellen: Sous-bois à
Viroflay , en Landschap in‘ typisch Malstil vun de School vun Barbizon. 1879
wurr he inlaaden, an de veert Gruppenutstellung vun de Impressionisten
deeltonehmen. In dat sülvig Johr hett he den impressionistischen Maler Camille
Pissarro up de sien Landseet besöcht, um ünner sien Anleiten in free Natuur to
malen. An veer wiederen so nömmten so nömmt Impressionisten-Utstellungen nehm
Gauguin ok deel. He hett Bekanntschap mit tallriek impressionistisch Künstler
makt, dorünner Edgar Degas, Pierre-Auguste Renoir un Édouard Manet un fung an,
hör Warken to sammeln.

1884 truck de Familie nah Rouen in de Normandie, wiel dor dat Leven nich so düer
weer, aber all wenig Maanden later is sien Fru mitsamt de Kinner to hör Familie
nah Kopenhagen trucken. Gegen Enn‘ vun dat Johr reis ok Gauguin nah Kopenhagen;
sien Plaan, sück do ras Vertreder vun en Segeldookfirma to etableeren, gung
scheef. Nah en missglückt Utstellung vun sien Warken un hart Utnannersetten mit
Mette hör Familie gung he denn alleen nah Paris torüch. Trotz de Trennung bleev
dat Paar aber bit kört vör Gauguins Dood in Breefkuntakt. Gauguin führ aber af
dissen Tietpunkt en unstet Wannerleven.

1886 gung he vör dree Maand nah Pont-Aven. Da bretoonsch Fischerdörp weer
anseggt Künstler-Treffpunkt, later as School vun Pont-Aven betekend. Gauguin
sien Arbeiten funnen de Anerkennung vun de Malerkollegen. „Ich arbeite hier viel
und mit Erfolg“, schreev he an sien Fru. „Man achtet mich hier als den stärksten
Maler, jedoch bringt mir das nicht einen einzigen Sou mehr ein […] Ich lebe auf
Kredit, und die Geldsorgen lassen mich gänzlich verzagen.“ Weer torüch in Paris,
fung he tosommen mit en Pötter an, Keramiken hertostellen. De fantasievull
verzeerten Potten speegeln den Infloot vun präkolumbisch Keramiken, de Gauguin
siet sien Kindheit in Peru kennen dee. Finanziellen Spood harr he dormit aber ok
nich. Tegen Enn‘ vun dat Johr hett he över den Pariser Kunsthannelsmann Theo van
Gogh de sien Bröer Vincent van Gogh kennen lernt.

Een vun de Gründe för Gauguin sien Uphollen in de Bretagne weer sien Söök nah en
eenfak, oorsprünglich Leven. 1887 führ hüm disse Söök in wiede Fernen: Gemeensam
mit den Künstlerfrüend Charles Laval hett he in‘ April en Schippfohrt nah Panama
ünnernommen. „[…] ich gehe nach Panama, um dort wie ein Wilder zu leben“,
schreev he Anfang April 1887 an Mette Gauguin. De Realität seech aber anners ut.
Sien finanzielle Schwierigkeiten weern nu so dramatisch, dat he dwungen weer,
sück as Arbeiter an den Bau vun de Panamakanals to verdingen. In‘ Juni sünd de
beid Maler wieder reist, nah en anner Paradies as se meenen: „[…] ein schönes
Land mit einem leichten und billigen Leben – das ist Martinique“, schreev
Gauguin an sien Früend Émile Schuffenecker. Anfangs weer Gauguin van sien
Upenholt up Martinique begeistert, aber bald wurr he swoor an Ruhr un Malaria
krank, so dat he notgedrungen in‘ November weer nah Frankriek torüch keem, wo he
sück man blots langsam vun sien Krankheiten verhaalen dee. Trotz all sien
Schwierigkeiten weer de Reis in künstlerisch Hensicht spoodriek; Gauguin broch
mehr as twintig Biller mit nah Huus.

In de folgend dree Johren pendel Gauguin tüschen Paris un de Bretagne. Dor wurr
he to’n Middelpunkt vun en lütten Grupp vun Künstlern, vun de eenig later as de
Nabis bekannt wurrn sünd. Gemeensam mit Émile Bernard hett Gauguin en nee
Stilrichtung entwickelt, den Synthetismus.

In‘ Oktober 1888 folg Gauguin en Vörslag vun Vincent van Gogh, mit hüm in dat
süüdfranzöösch Arles gemeensam to leven un to arbeiten. De vun Konflikten belast
Beziehung enn nah twee Maand mit den nie völlig klärten Vörfall, in de sien
Verloop van Gogh sück nah en Striet mit en Stück vun sien Ohr afsnieden dee.
Gauguin is doruphen denn weer nah Paris flücht.

Siet Enn‘ vun de 1880er Johren harr Gauguin mit de Gedanken speelt, in de Tropen
to leven un to malen. He hett lang tüschen de Eilannen Madagaskar un Tahiti
schwankt, hett sück denn aber för Tahiti entscheeden. In Gauguins Vörstellung
weer Tahiti en exotisches Paradies, wo he, ahn arbeiten to mööten, en
oorsprünglich, glükelk un meest kostenfree Leven würr führen können. De
„glücklichen Bewohner eines unbeachteten Paradieses in Ozeanien kennen vom Leben
nichts anderes als seine Süße. Für sie heißt Leben Singen und Lieben“, schreev
he Enn‘ 1890 den däänschen Maler Jens-Ferdinand Willumsen.

En recht spoodriek Versteigerung vun sien Biller broch de Reisekosten in un 1891
hett he de Reis nah Tahiti makt. Dor ankommen, muss he aber faststellen, dat de
Realität mit sien Erwartungen so gor nich övereenstimm. Christianiseerung,
Hannel un Kolonialherrschap (Tahiti weer siet 1880 franzöösche Kolonie) harrn
dat „exotisch Paradies“, sofern dat dat överhoopt mal geven harr, zerstört. In
de Hööftstadt Papeete leev de inheimisch Bevölkerung in ärmlichen
Wellblickhütten, westlich Kleedasch harr de traditschonelle Dracht ersett,
Religion un Traditschonen weern vun de Missionaren ünnerdrückt wurrn. De
Levenswies vun de witt Böverschicht weer meest nipp un nau so as in Frankriek.
Up de Flucht vör de europäisch Zivilisatschoon hett Gauguin en Hütt in dat Dörp
Mataiea, 40 km vun Papeete entfernt miet. He hett – mit ehder wenig Spood – de
Landsspraak lernt. Bald leev he mit en 13-johrig Tahitianerin tosommen, de hüm
faken as Modell dee. So entstunnen tallriek Biller mit tahitiaansch Motiven. Se
geevt aber nich dat Tahiti weer, dat Gauguin umgeeven dee, sonnern de exotisch
Welt in prachtig Farven, de sück Gauguin erdröömt hett.

Während dissen Upenholt fung Gauguin mit de Arbeiten an sein Book Noa Noa (Duft)
an. In disse Beschrieven vun sien Leven up Tahiti mischt sück Erlebtes mit
Erfundenem; ok weer dat sien Afsicht, mit dat Book bi dat europäisch Publikum
Verständnis för sien Kunst to wecken. Noa Noa, dat Gauguin sülvst illustreert
hett, keem 1897 rut.

En Arvschap hett dat 1894 mögelk makt, dat he sück en grötter Atelier anmieten
kunn. Dat hett he denn exotisch utsmückt un leev dor mit en Mulattin tosommen.
In dat sülvig Johr hett he sück bi en Haueree in de Bretagne en Knökel braken.
De Verletzung wurr nie mehr ganz heel. Torüch in Paris, muss he faststellen, dat
sien Leevste afhaun weer. Sien Atelier harr se vörher utrüümt, blots sien Biller
hett se hüm laaten. Wiedere Fehlschläge geev dat ok in de Folgetiet, un Enn‘
1894 hett Gauguin, enttäuschert un verbittert, beslooten, sück endgültig vun de
ziviliseert aftowennen un nah Tahiti torüch to gahn.

Bald nah de Ankunft verschlechter sück Gauguin sien Gesundheitstostand. To de
Pien in’t Been keem en Huututslag as Folg vun en Syphilis. Ok de finanziell
Situatschoon geev Anlass to Sörg, wiel toseggt Geldsendungen ut Frankriek
utbleven. Gauguin leev vun Water un Ries, he weer vertwiefelt. Anfang 1897 kreeg
he ut de Verkoop vun Biller in Europa, wat en vorövergahnd finanziellen Upswung
broch, sien Gesundheit verschlechter sück wieder. He harr nu ok Hartproblem un
en chronisch Oogenentzündung. De Nahricht vun de Dood vun sien Dochter Aline, de
in Kopenhagen an en Lungenentzündung storven weer, verstark sien Swoormoot
tosätzlich.

Nah en Hartanfall an‘ Enn‘ vun dat Johr nehm Gauguin all sien Kraft tosommen un
hett binnerhalv vun veer Week dat 139 x 375 cm groot Bild Woher kommt wi? Well
sünd wier? Wohen gaht wi?, da testamentarischen Charakter hett. Anschließend
ünnernehm he en Versöök, sück mit Arsen ümtobringen. An de Folgen hett he
weekenlang leeden. Sien Gesundheitszustand bleev wiederhenn slecht; merhmals
weer he in de nächsten Johren dwungen, sück in’t Krankenhuus behanneln to
laaten.

1898 dwung hüm de Geldmangel, vörövergahnd mit dat Malen upthören un stattdessen
en slecht betallt Stäe as Tekner bi dat Bauamt in Papeete antonemmen; 1899 wurr
he Mitarbeiter bi de satirisch Tietschrift Les Guèpes (De Wispels); later grünn
he en eegen Tietschrift Le Sourire (Dat Lächeln). Beid Publikationen hett he
dorto bruukt, um tegen de Beamten vun de Kolonialverwalten un tegen Missionare,
de he Heuchelee vörsmeet, to Felde to trecken. Währenddessen fung de Kunstwelt
in Europa so nah un nah an, up Gauguin sien Wark upmarksom to wurrn. So kunn he
1900 mit Ambroise Vollard, en vun de inflootrieksten Kunsthannelsmann ut sie
Tiet, en Verdrag afsluuten, de hüm en bescheeden, aber regelmatig Inkommen
sekern de. Dormit weer de Künstler to’n eersten Mal in de Laag, vun den Ertrag
vun sien Maleree to leven.

Up Tahiti föhl sück Gauguin tonehmend unwohl. De Insel weer hüm to düchtig vun
de Europäer beingfloot, dat Leven dor to düer und he söch nah nee Indrücke un
Anregungen för sien Maleree. In‘ Harvst 1901 truck he nah Atuona, den Hööftoort
vun de Marquesas-Insel Hiva Oa. De rund 1600 Kilometer vun Tahiti weg liggend
Insel weer ok Deel vun dat franzöösch Kolonialriek, harr aber hör
Oorsprünglichkeit starker bewohrt.

Up Hiva Oa hett Gauguin weer en Hütt erricht. Wedder weer hüm en 14-johrig Deern
togliek Levensgefährtin un Modell; ok se broch hüm, nahdem se sück vun hüm
trennt harr, en Kind to Welt. Gauguin hett sück ok weer för de Rechte un
Interessen vun de inheimisch Bevölkerung insett un greep de kathoolsch Kark
scharp an. Sien provozeerend un verletzend Verhollen broch hüm bald weer in
Konflikt mit de Obrigkeit. De ständigen Utnannersetten hebbt denn letztlich to
en Veroordeelen vun de Künstler wegen Verleumdung to en Haft- un en Geldstraaf,
de sien finanziellen Mögelkeiten bi wieden översteeg. Gauguin weer mittlerwiel
bettlägerig wurrn un hett sien Pien mit Morphin bekämpt. Bevör he wieder
rechtlich vörgahn kunn, is he, 54-johrig, an 8. Mai 1903 storven. He is up Hiva
Oa begraben.

Bevör he sien eegen Weg funn, hett sück Gauguin sien Maleree an Vörbiller, de
sien Umgevung hüm booten de, hollen. He hett in den Stil vun den Impressionismus
malt, de dormals fortschrittlichst Malwies, de ok sien Malerfrüenden un sien
Lehrer Camille Pissarro verplicht weern. Sien Biller ut disse Tiet wiesen de
charakteristischen Markmalen vun dissen Stil up, bispeelswies dat Verswemmen vun
de Formen un de Technik, ünnerscheedlich rein Farven mit mit völ lütt
Pinselstreeken dicht nebennanner to setten, so dat se den Betrachter eerst ut en
gewissen Afstand as Mischfarben erschienen. Sien bevörtoogt Thema weer, as bi
völ Impressionisten, de Landschap; dat eenzig Aktbild, dat Gauguin in disse Tiet
malt hett, Suzanne neihnd, lett as Vörbild de vun hüm bewunnert Maler Edgar
Degas erkennen.

1888, nah sien Reise in de Karibik, fung Gauguin an, en nee, eegenständig
Malwies to entwickeln. De Utnannersetten mit de Künstlerfrüenden in Pont-Aven un
mit de Warken vun Vincent van Gogh hebbt hüm dorbi wichtig Impulse geven. Anfang
1891 weer disse Prozess afslooten. Gauguin harr nu sien eegen Bildspraak funnen,
de he, völfältig varieert, bit an dat Enn‘ vun sien Leven bibehollen hett. In de
Literatur wurrd disse Stil mal as Nahimpressionismus, denn weer as Synthetismus,
aber ok as Symbolismus oder Primitivismus betekent. Unafhängig vun deroordig
Inoordnungen kann grundsätzlich seggt weer, dat Gauguin in sien Maleree to
eenfak, oorsprünglich Gestaltungen torüchkommen wull. Vun de Rückbesinnung up de
Kunst vun old Kulturen hett he sück en Verjüngung un Erneeerung vun de Maleree
verspraken. 1897 schreev Gauguin, de sück sülvst geern as „Wilden“ beteken dee,
an sien Früend Daniel de Monfreid: „Halten Sie sich stets die Perser vor Augen,
die Kambodschaner und ein wenig die Ägypter!“

Gauguin hett sück vun dat in de Maleree siet Johrhunnerten anstreevt Ziel, en
Illusion vun de Realität to schaffen, afwendt. Sien Biller sullen nich de
sichtbor Wirklichkeit weergeven, sonnern Utdruck vun Geföhl und Gedanken ween
(dat ist de Grundidee vun den Synthetismus un den Symbolismus; Gauguin hett sück
sülvst as Synthetisten un Symbolisten betekent). He hett sien Bestreeven in en
Breef an den Früend Schuffenecker van‘ 14. August 1888 düütlich makt: „Malen Sie
nicht zu viel nach der Natur. Das Kunstwerk ist eine Abstraktion. Ziehen Sie es
aus der Natur heraus, indem Sie vor ihr nachsinnen und träumen.“

Um de Wirkung vun sien Biller to erhöhen, greep Gauguin to dat Middel vun de
Vereenfachung. Sien künstlerisch Vörgahn lett sück bispeelswies an dat Bild
Tangsammlerinnen (II), entstahn 1889 in de Bretagne, good beobachten: Gauguin
minneseer un vereenfak de Formen vun de Personen un de Dinge. He verwisch de
Formen nich mehr, as noch in sien impressionistisch Phase, sonnern grenz se in
hör ünnerscheedlich Farvlichkeit klor vun‘nanner af. Faken betont un dunkel
Umrandungslien de Formen tosätzlich (Cloisonismus).

Ok de Völfalt vun da Farven, de in de Natur dör de Wirkung vun Lucht un Schaa
entsteiht, hett Gauguin vereenfakt, indem he de to eenheitlich Flachen
tosommenfaaten dee. Dorbi richt sück de Farbigkeit in dat Gemälde nich unbedingt
an dat natüürlich Utsehn vun de dorstellt Gegenstände. De rosafarben Strand, dat
türkis-gröön Meer, de geele Hund gehorch Gesetzmäßigkeiten, de dör de
Farvkompositschoon binnerhalv vun dat Bild bestimmt sünd. Typisch för Gauguin,
besünners för sien Biller ut de Süüdsee, is dat Verwennen vun besünners
lüüchtend Farven, de faken in Komplementärkontrasten tegen’nanner sett sünd, ahn
dat de Biller dordör disharmonisch wirken. „Es ist unglaublich, wie man so viel
Geheimnis in so leuchtende Farben hüllen kann“, sall de Dichter Stéphane
Mallarmé eenmal vör Gauguin sein Biller seggt hemm.

He nun weer hett Gauguin Deelen vun de Umgegen vun sien Figuren mit bloßen
„Mustern“ oder Ornamenten gestalt, so bispeelswies de linke bövere Eck vun dat
Bild Wie? Du bist eifersüchtig? van 1892. He hett aber nie den Träe to de völlig
Abstraktschoon makt; disse Bildberieken laaten immer ok Assoziationen to real
Dingen (Water, Strand) to.

Gauguin sien Maleree weer apen för Inflooten ut ünnerscheedlichst Richtungen –
ut tietgenössisch Biller, vör allen aber ok ut de Kunst vun ünnergahnd oder
exotisch Kulturen. Hen un weer övernehm he frömd Bildlösungen direkt in sein
eegen Warken; as Vörlaag deen hüm in disse Fällen sien umfangriek Sammlung an
Reproduktionen vun Kunstwarken un Kunstpostkorten, de he ok up sien Reisen in de
Süüdsee mitnehm. So lett sück bispeelswies de Körperhaltung vun de anbedend
Fruen in la Orana Maria (Gegrüßet seist Du, Maria) (1891) up Figuren in de
Wandreliefs vun de Tempelanlaag vun Borobudur/Java torüchtoführen. De as upreet
sitten, streng in’t Profil weddergevend Fruen in Der Markt (1892) dorgegen hebbt
hör Vörbild in altägyptischen Graffmalereen.

Gauguins Streven nah en eenfak, oorsprünglich un unverbillert Leven speegelt
sück in sien Motivwahl weer. Ofschons he en grooten Deel vun sien Leven in Paris
verbrocht hett, hett he städtisch Themen ganz selten malt, nah 1888
wohrschienlich blots noch en eenzig Mall (Dat verschneet Paris, 1894). He hett
de ländlich Bretagne vörtrucken, hör Landschap un hör Minschen, later de vun hüm
as oorsprünglich ansehn Welt vun de Tropen.

An‘ bekanntesten is Gauguin för sien Gemälde mit Motiven vun de Süüdsee. Mit hör
leuchtend Farven, de üppig Plantenwelt, de müßiggängerischen, bunt- un licht
antrucken Minschen geevt se aber nich de Wirklichkeit weer, sonnern dat exotisch
Paradies, dat sück de Maler tosommendröömt, aber in de Realität vergevens söcht
hett. To dat Paradies hörrt de „Eva“, de meest de Tüüg vun Gauguin sien jeweilig
Partnerin drocht. Ofschons faken licht bekleed oder ahn Kleedasch, wirken disse
Fruengestalten nich eegentlich verführerisch. Hier speegelt sück Gauguin sien
Vörstellung vun den paradiesischen Oortostand, wo Nackigkeit un Sexualität
sülvstverständlich sünd. „Die Reinheit beim Anblick des Nackten und der
ungezwungene Umgang der Geschlechter untereinander: Die Unkenntnis des Lasters
bei den Wilden […]“ is dorto sien Kommentar in Noa Noa.

En ganz Reeg vun Biller betüügt Gauguin sien Utnannersetten mit Themen vun de
Religion un de Theosophie, ünner annern De Vision nah de Predigt oder De Kamp
vun Jakob mit den Engel (1888), De Geist vun de Dooden halt Waak (1892), Gottes
Söhn (1896), Woher kommt wi? Well sünd wi? Wohen gaht wi? (1897). Dat weer de
Tietgeist, aber ok up eenig vun sien Früenden ünner de Nabis „[…] harr dat
mystisch un religiöös Gedankengoot vun de Theosophie un de esoterisch etenschap
grooten Infloot.“ Up Tahiti hett he sück vergevens drum kümmert, Genaueres över
de Mythen vun dat Volk in Erfohrung to bringen, denn de mündlich Överleeferung
weer afreeten un en Schriftspraak geev dat dor nie. As Teken vun sien
Beschäftigung mit de Legenden vun de Südsee kann man up mehreren Billern (De
Geist vun de Dooden halt Waak, Gottes Söhn) en lütt dunkelhuutig, swaart kledd
Wesen, dat as ‚Geist vun de Dooden‘ interpreteert wurrn kann.

Gegrüßet seist du, Maria un Gottes Söhn griept Motive vun de Bibel up, wobi
Gauguin nich bang weer, dat biblisch Geschehen in en tropisch Ümgegend to
versetten. Seker weer dat sien Anliggen, de vun hüm bannig stark bekämpt
Amtskarks dat Bild vun en rein, unverdürben Christendom entgegen to hollen.

All bald nah Gauguin sien Dood fungen – tonächst vereenzelt – Sammler an, sück
för sien Wark to interesseeren. Dat leeg nich toletzt an de „Mythos Gauguin“, de
he sülvst, sien Kunsthändler un Früenden in de vörangahn Johren upbaut harr. So
kunn Daniel de Monfreid Gauguin, de geern weer torüchkommen wull, 1902 nah Hiva
Oa schrieven: „Derzeit sind Sie dieser unerhörte, legendäre Künstler, der aus
dem fernen Ozeanien seine verstörenden, unnachahmlichen Werke sendet […] Sie
dürfen nicht zurückkommen! […] Kurz, Sie genießen die Unantastbarkeit der großen
Toten, Sie sind in die Kunstgeschichte eingegangen.“ De wassend Akzeptanz sloh
sück in de Summen daal, de för Gauguin sien Biller betahlt wurrn. Leeg de Pries
Enn‘ vun de 1890er Johren noch bi bescheeden 150 bis 500 Francs, bedroog he 1904
all 3000 Francs un steeg immer wieder.

1957 wurrn för dat Stillleven mit Appels un Blömen (1901) 104 Million (old)
Francs betahlt, 1980 för De Strand vun Pouldu 2,9 Million US-Dollar. Hüüd tellt
Gauguin to de an hööchsten hannelt Künstler. Den aktuellen Priesrekord hollt De
Mann mit de Axt (1891), de 2006 för 45,7 Million US-Dollar en nee Eegendömer
kreeg.

En groot Tall vun Maler ut sien Tiet un kommend Tieden hebbt ut Gauguins Wark
Impulse för hör eegen Schaffen trucken. Mit sien Afkehr vun dat Nahmaken vun de
sichtbor Wirklichkeit hett he en Weg wiest, de letztlich in de Abstraktschoon
führen dee, weshalb he af un to weer, tosommen mit Vincent van Gogh un Paul
Cézanne, as een vun de ‚Vaders vun de Moderne‘ betekent wurrd.

De Maler vun de Künstlergrupp ‚Les Nabis‘ hebbt sück utdrücklich up Gauguin as
Lehrer un bewunnert Vörbild beropen. Se hebbt vun hüm de Prinzipien vun den
Synthetismus, de Flachigkeit un de dekorativ Bildwirkung övernommen. Henri
Matisse un wiedere Fauvisten hebbt sück an sien Bildupbau dör Farvflächen un an
sien lüchtend Farvigkeit orienteert..

De düütsch Malerin Paula Modersohn-Becker hett während een vun hör Paris-Reisen
1906 Biller vun Paul Gauguin kennenlehrt un övernehm för eenig Tiet nich blots
sien lüchtend Farvigkeit, sonnern ok tropisch anmoodend Motive in hör eegen
Wark. Wenig Johren later, Gauguin sein Biller weern intüschen – vör allen dör
den Sammler Karl Ernst Osthaus – in Düütschland bekannt wurrn, kreegen de
düütsch Expressionisten dör hüm wichtig Impulse. De Maler vun de Brügg un vun
den Blau Rieder greepen nich blots sien Formvereenfachung un subjektiv
Farvigkeit up, völ vun de hebbt as Gauguin in de Kunst vun ‚primitiv‘ Kulturen
nah Vörbiller för en Erneuerung vun hör eegen Maleree söcht.

Wiel Gauguin sein avendüerlich Leven in wiet Deelen en Romanstoff gleek, bleven
belletristisch Bearbeitungen nich ut. 1919 schreev W. Somerset Maugham den Roman
The Moon and Sixpence (Sülvermaand un Koppermünt) över en Börsenmakler, de sien
Familie verlaaten deiht, um sück ganz de Maleree to widmen, un denn up Tahiti
starven deiht. 2003 hett de peruanische Schriever Mario Vargas Llosa Das
Paradies ist anderswo, en literarische Düppelbiografie över de franzöösch
Sozialistin un Fruenrechtlerin Flora Tristan un hör Enkel Paul Gauguin.



https://nds.wikipedia.org/wiki/Ooltgreeksche_Spraak

Ooltgreeksch (ἡ Ἑλληνικὴ γλῶττα, hē hellēnikē glōtta) is en indoeuropääsche
Spraak ween, de to de Tiet vun de Antike in de Kuntreien vun dat ööstliche
Middelmeer snackt wurrn is. Düsse Spraak weer en ganz egenen Twieg vun de
indoeuropääschen Spraken. Neeger verwandt is se bloß mit de antike Makedoonsche
Spraak, man en Reeg vun Forschers meent ok, de weer bloß en ooltgreekschen
Dialekt. De hüdige Neegreeksche Spraak stammt vun de Ooltgreeksche Spraak af.
Ooltgreeksch is in veer Dialekten snackt un schreven wurrn: Ioonsch-Attisch,
Arkaadsch-Kyprisch, Äoolsch un Doorsch (Westgreeksch).

Unner Ooltgreeksch weert allerhand Spraakformen un Dialekten tohopenfaat, de vun
dat Upkamen vun de Greeksche Schrift (ca. 800 v. Chr.) af an bit to den Anfang
vun den Hellenismus (üm 300 v. Chr. rüm) bruukt wurrn sünd. In de Literatur güng
dat mit düsse Spraak noch wieder bit hen na dat Enne vun de Antike üm 600 n.
Chr. rüm. As besunnern Utdruck vun de klassische ooltgreeksche Spraak warrt de
schreven Form vun dat Greeksch vun Attika in dat 5. un 4. Johrhunnert v. Chr.
ansehn. De beröhmte Dichter Homer hett en Mischspraak vun verscheden
ooltgreekschen Dialekten schreven, dormank besunners Ioonsch un Äoolsch.

De ooltgreeksche Spraak is för dat ganze Avendland ganz unbannig wichtig wurrn.
In de Kuntreien, wo an un for sik Latiensch snackt wurrn is, weer Ooltgreeksch
de Spraak vun Verstand un Kultuur. De röömschen Kaisers hefft tomeist greeksch
snackt. Över de Latiensche Spraak is denn ok veel vun dat Ooltgreeksch
wiedergeven wurrn. Bavenhen sünd veel Schriften in de Philosophie,
Naturwetenschop un Historie un ok allerhand Gedichten in düsse Spraak
wiedergeven wurrn. Ehr latere Form, de Koiné weer de Spraak vun dat Nee
Testament un hett för de Religion un för de Theologie en grode Rull speelt. Vun
dor ut hett se groden Indruck up de annern europääschen Spraken maakt. En grode
Tall vun Lehnöversetten, Lehnwöör un Frömdwöör ut de Ooltgreeksche Spraak finnt
sik dor. Ok de Fackspraken staht ünner den Indruck vun dat Ooltgreeksche.

Dat Ooltgreeksche warrt as indogermaansche Spraak ansehn. Dat is also up dat
Holt vun de Indogermaansche Uurspraak wussen. De harr sik in dat 3. Johrdusend
v. Chr. upspleten in de Spraaktwiegen, de hüdigendags bekannt sünd. Vunwegen dat
sik dat Ooltgreeksche na sien Luden un Wöör so bannig vun de annern Spraken ut
düsse Familie ünnerscheden deit, warrt annahmen, dat dat en ganz egenen Twieg
vun de Indogermaanschen Spraken is. Dat warrt ok annahmen, dat de
„vörgreekschen“ Spraken as Substraat oorntlich wat to de ooltgreeksche Spraak
bidragen hett. Allerhand greeksche Wöör sünd nich-indogermaansch un kaamt woll
vun de Spraken vun de vör-indogermaanschen Völker her, de in Grekenland leevt
harrn, ehrder dat de Greken üm 2000 v. Chr. rüm dor anlangt sünd. Bispelen:
θάλασσα (thalassa) = de See un νῆσος (Nesos) = dat Eilann. Düsse Völker dreegt
up Greeksch den Naam Πελασγοί („Pelasger“). Wo de Pelasgers nu herkaamt un wat
vun Spraak se snackt, dor gifft dat verscheden Theorien över. Dat warrt
annahmen, dat weer ok en ganz egen indogermaansche Spraakform un de harr woll
wat mit de Illyrsche Spraak to kriegen, man bewiesen lett sik dor nix, vunwegen
dat dor nix vun upschreven is. Wiß is, dat de Spraak vun de Kultur vun Minos up
Kreta, dat weer de Eteokreetsche Spraak en Indruck bi dat frööh Greeksch
achterlaten hett, tominnst, wat de Wöör angeiht.



https://nds.wikipedia.org/wiki/Nickel_(Metall)

Nickel is en cheemsch Element ut dat Periodensystem, dat de Atomtall 28 un dat
Atomteken Ni hett. Nickel is en Metall un höört to de Övergangselementen. De
Naam Nickel is afleidt vun en Eerdgeist. Disse Snack kummt dorvun, dat fröher
in’n Middelöller Nickelierz (liekers Kobaltierz) nich to bruuken weern. Sünners
dat Ierz Rootnickelkies (NiAs) hett en Klöör liekers Kopper, gifft aver bi’t
Rösten en gresig Röök na Arsen af.

Bruukt weer Nickel al 3400 v. Chr., man wohrschienlich hebbt se tomals nich
wüsst, dat se Nickel in de Hand harrn. Bronze ut dat Rebeet, woneem vundaag
Syrien is, hett en Andeel vun bit to 2% Nickel. Man vermod, dat dat al in dat
Kopper- oder Tinnierz binnen weer. chines’sch Schrifften betüügt, dat twüschen
1700 nud 1400 v. Chr. in Asien „witt Kopper“ (Niegsülver) verwennt worrn is.
Nickel is 1751 to’n eersten mol vun Axel Frederic Cronstedt rein dorstellt
worrn. He geev em ok den Naam Nickel, afleidt vun’t sweedsch kopparnickel
„Koppernickel“, den ut de Ierzbargen stammend Woort för Rootnickelkies. Dat
seggen de Barglüüd to dat Ierz, dat utsehn hett as Kopperierz, worut sik aver
keen Kopper winnen leet. Dorüm dachten se, dat Ierz weer vun Barggeister
verhext. En liekers Woortafkunft gellt ok för dat Kobalt.

Nickel kummt gediegen blots in Iesenmeteoriten oder in’n Eerdkarn vör. Dat
Metall gifft dat teemlich faken un an bannig veele Steden, man jümmers blots en
beten. De Andeel vun’t Nickel an de Eerdkrust liggt bi ungefäähr 0,01%.

Bedüdend Nickelierzen sünd Garnierit (Mg,Ni)3(OH))4[Si2O5], Geelnickelkies NiS
un Rootnickelkies NiAs. De gröttste Deel vun de Nickelproduktschoon warrt ut
nickelholltig Ierzen wunnen, v.a. Nickelmagnetkies, wo ok Kopperkies CuFeS2,
Pentlandit (Ni,Fe)9S8 un Sporen vun Eddelmetallen binnen sünd. Dormit dat Ierz
weertschopplich afboot warrn kann, mutt tomindst 0,5% Nickel dor binnen wesen.
De bedüdensten Vörkamen gifft dat in’t kanaadsch Sudbury-Becken, in Russland bi
Norilsk un op de Halfinsel Kola, in Australien un op Kuba. Nickel kummt faken in
Sellschop mit Kobalt vör.

De gröttste Deel vun’t Nickel warrt ut Iesenierzen wunnen, de Nickel un Kopper
bargt, as Nickelmagnetkies. Dormit dor weertschopplich wat bi rüm kummt, mutt
dat Nickel dör Flotatschoon toeerst mol op 5% anriekert warrn. Dorna warrt dat
Ierz as bi’t Kopperherstellen röst. Dat Ierz warrt eerst vörröst, üm en Deel
vun’t Iesensulfid in Iesenoxid ümtowannelt. Dorna warrt Silikaten un Koks
dortogeven, üm dat Iesenoxid as Iesensilikat to verslacken. To glieken Tiet
bildt sik di Nickel-Kopper-Rohsteen ut Nickel-, Kopper- un Iesensulfid. Wiel de
aver sworer is as de Iesensilikat-Slack, künnt beid Stoffen scheedt vunenanner
afsteken warrn.

Dorna warrt de Rohsteen in en’n Konverter füllt un mit Siliziumdioxid mischt.
Suerstoff warrt inblaast. Dordör warrt dat restlich Iesensulfid to Iesenoxid
röst un verslackt. Nu entsteiht dorut de Kopper-Nickel-Fiensteen, de to ca. 80%
ut Kopper un Nickel un to ca. 20% ut Swevel tohopensett is.

Üm dat Rohnickel to winnen, mutt dat Nickel vun’n Kopper afscheed warrn. Dorto
warrt de Fiensteen mit Natriumsulfid Na2S versmölt. Dorbi entsteiht en licht to
smölten Dubbelsulfid. Dorbi kommt twee Stoffen rut, de licht vunenanner to
scheden sünd: dat fletige Kopper-Natrium-Dubbelsulfid un Nickelsulfid. Dat kann
na’t Scheden to Nickeloxid röst un denn mit Koks to Nickel reduzeert warrn.

Reinnickel kann wunnen warrn, wenn dat Rohnickel dör Elektrolys raffineert
warrt. Dorto warrt in en Elektrolyszell dat Rohnickel as Anode un en
Nickelfienblick as Kathode schallt. As Elektrolyt warrt en Nickelsoltlösen
bruukt. Bi de Elektrolys geiht an de Anode dat Nickel un all uneddler
Bestanddelen in de Lösen. De eddler Bestanddelen blievt fast un sammelt sik as
Anodenmodd ünner de Elektrod. De deent as Born för’d Herstellen vun
Eddelmetallen as Gold oder Platin. An de Kathode warrt Nickelionen ut de Lösen
reduzeert. all uneddleren Bestanddele blievt in de Lösen. De Reinheit vun dit
Elektrolytnickel liggt bi ungefäähr 99,9%.

För’d Winnen vun Reinstnickel, dat tomindst 99,99% Nickel bargt, gifft dat en
sünnerlich Verfohren, dat na Ludwig Mond nöömt is un Mond-Verfohren heet. Mond
harr 1890 Nickeltetracarbonyl opdeckt; Dat Verfohren baseert op dat Billen un
Verfallen vun dissen Stoff. Dorto warrt fien verdeelt Rohnickelpulver bi 80°C in
en Stroom ut Kohlenmonoxid brocht, wobi sik dat gasförmig Nickeltetracarbonyl
bildt. Dat warrt free maakt vun Flaagstoff un in en 180 °C hitte Verfallkamer
leidt. Dor binnen sünd lütte Nickelkugeln, an de dat Gas tweigeiht un wedder to
Nickel un Kohlenmonoxid verfallt. Dorbi entsteiht bannig reinet Nickel.

Nickel is en sülvern-wittet Metall, dat hard, duktil un goot to smeden is. Bito
kann Nickel düchtig goot poleert warrn. As Iesen un Kobalt is ok Nickel
ferromagnetsch. Sien Curie-Temperatur liggt bi 375 °C. Vun Nickel gifft dat twee
Modifikatschonen.α-Nickel liggt in en hexagonal-dichtest, β-Nickel dorgegen in
en kubbsch-dichtest Kugelpacken vör. β-Nickel is dorbi de bestännigere
Modifikatschoon. De Dicht vun Nickel liggt bi 8,9 g/cm³, sien Mohshard is ca.
3,8.

Bi Ruumtemperatur is Nickel gegenöver Luft un Water düchtig bestännig. Verdünnte
Süürn griept Nickel langsom an. Gegenöver konzentreerte, oxideerend Süürn
(Salpetersüür) kommt dat liekers bi Iesen to Passiveeren. Lösen kann man Nickel
in verdünnte Salpetersüür. De fakenste Oxidatschoonstostand is +2, +1 un +3
warrt nicht so faken beobacht. In’t Nickeltetracarbonyl hett dat Element de
Oxidatschoonstall 0. Nickel(II)-Solten löst sik in Water ünner Billen vun
Aquakomplexen mit grööne Klöör.

Fien verdeelt Nickel reageert mit Kohlenmonoxid bi 50 bit 80 °C to
Nickeltetracarbonyl, Ni(CO)4, dat düchtig giftig un ahn Klöör is. Baven
180-200 °C verfallt de Verbinnen wedder in Nickel un Kohlenmonoxid.

Nickel is en Sporenelement, dat in’n Lief vun’n Minschen in lütte Mengden bruukt
warrt (de nödig Mengde an’n Dag is 25-30 µg). Man normalerwies nimmt de Minsch
ca. 90-100 µg an’n Dag op. Bi normal Kost kriggt de Lief also op jeden Fall noog
dorvun. Villicht hett Nickel Influss op de Opnahm un Verwerten vun Iesen. Veele,
villicht sogor all Hydrogenasen bargt buten de Iesen-Swevel-Clusters ok Nickel.
Nickelzentren sünd en tyypsch Element in Hydrogenasen, de to Opgaav hebbt, to
oxideeren anstatt Waterstoff to tügen. Dat Nickelzentrum schient sien
Oxidatschoonstostand to ännern. Dat gifft Henwiesen dorup, dat dat Nickelzentrum
de aktive Deel vun disse Enzymen is.

In de Elektrophysiologie warrt Nickel-Ionen verwennt, üm spannenaktiveerte
Kalziumkanals to blocken.

Nickel is de fakenste Utlöser för Kontaktallergien. Wiel veele Minschen an
Nickelallergie liedt, warrt Metallen un Legeeren, de mit de Huut in’n Tipp
kommen künnt, jümmer weniger vernickelt. Dat Inaten vun’n Stoff, aver ok ok de
Kontakt to Saken, de Nickel bargt, künnt Allergien un Sweren utlösen.
Huutkontakt kann Nickelkrätz utlösen, wat en sweeriug Verännern vun de Huut
bedüüd. Dat Inaten vun Nickel un Nickelverbinnen steiht in’n Verdacht Krebs to
veroorsaken.

As rein Metall warrt Nickel blots in lütte Mengden bruukt. De gröttste Deel
vunde Produkschoon geiht as Tosatz in Legeeren. Na hüütig Bemeten gifft dat op
de Eer noch t wüschen 70 und 170 Millionen Tünnen Reserven vun Nickelvörkamen,
de den Afbo weertschopplich lohnt. To Tiet warrt op de Welt in’t Johr twüschen
500.000 un 900.000 t föddert.

Reinet Nickel warrt fien verdeelt as Katalysater bi’t Hydreeren un unsättigt
Fettsüürn verwennt. Vun wegen sien Bestännigkeit warrt Nickel ok för Redschoppen
in’n cheemschen Labor un in de cheemsch Industrie bruukt, t. B. as Tegel för
Opslutens. Ut Nickel warrt Nickellegeeren mit nipp un nau Proportschonen maakt,
de t. B. för Münten bruukt warrt. As Övertog egent Nickel sik ok goot as
Korrosionsschuul vun Metallen (dat so nöömte Vernickeln).

För Legeeren hett Nickel en grote Bedüden. Tomeist warrt dat in de
Stahlvereddeln bruukt, wo de gröttste Deel vun’t Metall hingeiht. Nickel schuult
Stahlt gegen Korrosion un maakt dat harder, tager un böört de Duktilität an. Mit
Nickel legeerte Stahlen warrt vör allen insett, wo mit veel Korrosion to reken
is. Twee Eddelstahloorden sünd V2A, de neven 8% Nickel ok 18% Chrom bargt, un
V4A (begäng ünner de Markennaams Cromargan un Nirosta), de neven 18% Chrom un 2%
Molybdän ok 11% Nickel hett.

De Nawiesreaktschoon för de in Water tomeist in gröne Klöör löslichen
Nickel(II)-solten warrt in de quantitativ Analytik gravimetrisch un qualitativ
in’n Kationenscheedgang mit Dimethylglyoxim-Lösen (Tschugajews Reagens)
dörföhrt. Nickelsolten warrt vörher evtl. mit Ammoniumsulfid as grauswatt
Nickel(II)-sulfid utfällt un in Salpetersüür löst. De spezifisch Nawies kann
denn mit de Reaktschoon mit dat Dimethylglyoxim in ammoniakalsch Lösen maakt
warrn. Dorbi fällt dat himbeerrode Bis(dimethylglyoximato)nickel(II) as Komplex
ut:

N i 2 + +   2   C 4 H 8 N 2 O 2 → N i ( C 4 H 7 N 2 O 2 ) 2 ↓ +   2   H +
{\displaystyle \mathrm {Ni^{2+}+\ 2\ C_{4}H_{8}N_{2}O_{2}\rightarrow
Ni(C_{4}H_{7}N_{2}O_{2})_{2}\downarrow +\ 2\ H^{+}} } .

Disse Nawies is ok quantitativ för de Nickelanalys anwendbor. Liekers annere
Swormetallen warrt Nickel vundaag tomeist dör Atomspektroskopie oder
Massenspektrometrie nawiest.

Nickeltetracarbonyl Ni(CO)4 is en düchtig giftige Fletigkeit ahn Klöör, de en
bedüdend Twüschenprodukt in’t Mond-Verfohren dorstellt. Dat weer de eerste
Metallcarbonylverbinnen, de opdeckt worrn is.

Nickel un dorünner v.a. Nickel(II)-Ionen bildt en ganze Reeg vun tomeist klöörte
Komplexen. De Koordinatschoonstallen 6, 5 un 4 sünd an’n fakensten. Bi swak,
eentähnig Liganden as Water kummt dor tomeist oktaedrisch un paramegnetsch
High-spin Komplexen mit de Koordinatschoonstall 6 bi rut. Starke Liganden as
Cyanid bildt kuubsch-planare, diamagnetsch Low-spin Komplexen. Dat lieke kummt
bi Komplexen rut, de vun’t Dimethylglyoxim tostannen kommt, wiel de bito noch
dör Waterstoffbrüchen stabiliseert sünd. De
Bis(dimethylglyoximato)nickel(II)-Komplex is för den nattcheemschen Nickelnawies
vun Bedüden. Anionsch Nickelkomplexen endt op „-niccolat“.



https://nds.wikipedia.org/wiki/Namibia

De Republiek vun Namibia (fröher bekannt as „Süüdwest-Afrika“) is en Land in dat
süüdwestliche Afrika, an de Küst vun den Atlantik. Namibia warrt begrenzt dör
Angola un Sambia in’n Norden, Botswana in’n Westen un Süüdafrika in’n Süden.

Vun dat late 19. Johrhunnert bit to’n Eersten Weltkrieg is dat Land en düütsche
Kolonie ween. Dorna stünn Namibia unner Verwaltung vun Süüdafrika. Unafhängig
wurrn is dat Land in dat Johr 1990 .Dor is Namibia en vun de jungsten Natschonen
in de Welt mit.

De Hööftstadt is Windhuk. Die meest Spraken sünd dor Engelsch, Afrikaans,
Düütsch un Bantu.

1966 hett de SWAPO en krieg um de Unafhängigkeit gegen Süüdafrika anfungen. Man
eerst 1988 hett Süüdafrika tostimmt, de Verwaltung över dat Land af to geven.
Unafhängig wurrn is dat Land 1990, man de Walvisbaai hett Süüdafrika eerst 1994
an Namibia aftreden.

Hööft vun’n Staat is de Präsident. He warrt all fiev Johr vun de Inwahners
wählt. Hööft vun de Regeerung is de Premierminister, de vun den Präsidenten
anstellt warrt. De SWAPO is de gröttste Partei in’t Land.

Namibia warrt in’n Osten dör de Kalahariwööst un dör Botswana, in’n Süden dör
den Oranjestroom un Süüdafrika un in’n Norden dör den Kunenestroom, den
Okavangostroom un Angola begrenzt. De Caprivistreek is en Landstreek vun 459 up
50 km, de in’n Noordosten, wat twuschen Angola, Sambia un Botswana liggen deit
un in’n osten ok an Simbabwe grenzt.

Namibia is mehr as 825.000 km² groot. Dor gifft dat ganz verscheden
Landschoppen, as Wooldsavannen, Barglänner, Wösten un Halfwösten. Wat de
Geologie angeiht, kann Namibia as een vun de öllsten Delen vun den afrikaanschen
Kontinent ankeken weern. Lang, ehr dat de Resenkontinent Gondwana tostanne kamen
weer, sund in de Gegend vun dat hüdige Afrika twee Plateaus formt wurrn. Dat
weern de Kongo- un de Kalahari-Kraton. De leste hett grote Delen vun dat hüdige
Namibia innahmen. Dat Fasteland vun Gondwana, wat dormols ut Delen vun Afrika,
Süüdamerika, Australien, Indien un de Antarktis bestahn hett, is eerst bi 550
Mio. Johre later tostanne kamen as Folg vun tektoonsche Perzessen. Sowat vör 150
Mio. Johren is Gondwana ut’neen braken un so sünd denn de hüdigen Kontinenten
tostanne kamen.

Wat de Geografie angeiht, warrt dat Land updeelt in veer grote Delen: De dröge
un unfruchtbore Namib-Wööst, de langs de Küst vun’n Atlantik liggen deit un
twuschen 80 un 130 km breet is, dat zentrale Plateau, wat sik mit en Hööchde vun
in’n Dörsnitt 1100 m över NN wiethen utreckt un denn de Sietlänner in’n Norden,
wo ok de Etoscha-Pann mit tohöörn deit. In den westlichen Deel vun dat
zentralplateau liggt ok dat Land sien hööchsten Barg. Dat is de Brandbarg mit
2561 m Hööchde.

De Bueree is jummers noch de Grundlaag vun de Weertschop in Namibia. So um un bi
de Hälft vun de Lüde in Namibia leevt vun de Landweertschop. Man dat Land kann
sik nich sülms versorgen. Weertvulle Devisen verdeent Namibia dör den Bargbo.
Hüdigendags weert um un bi 20 % vun dat BBP vun den Bargbo tohopenbröcht. Wat
dat Utföhren vun nich-energeetschen Mineralien angeiht, steiht Namibia in Afrika
an veerte Stäe. Bi den Afbo vun Uran steiht Namibia in de ganze Welt up Platz
fiev. Annere wichtige Produkten sünd Diamanten, Loot, Zink, Tinn, Sülver un
Wolfram.

Namibia is en vun de dünnst besiedelten Länner up de ganze Eer, ofschoonst de
Inwahners vun 600.000 in dat Johr 1961 sik vermehrt hefft up 2.083.405 in dat
Johr 2007. De Inwahners verdeelt sik hööchst unegol över dat Land hen. Dat gifft
en grote Tahl vun verschedene Völker. De gröttste Deel vun de Namibiers leevt in
de fruchtbaren Landstreken in’n Norden un in de Städer.

49,8 % vun de Inwahners höört to dat Volk vun de Ovambo. Dor hannelt sik dat um
en Bantu-Volk bi, wat in de nöördlichen Gemarken vun Omusati, Oschana, Ohangwena
un Oschikoto leven deit. Annere Völker, de to de Bantu-Gruppen tohöörn doot,
sünd de Kavango in de Gegend mit densülvigen Naam, de Herero in de Gegend vun
Othozondjupa, de Himba in Kunene un de Caprivianers in den Caprivistreek.

Völker, de to de Khoisan tohöörn doot, sünd de Nama in de Kuntrei vun Karas, de
Damara in Erongo un de San (Buschlüde) in Omaheke.

In Namibia leevt ok bi 80.000 witte Lüde vun europääsche Afkumst. De meisten vun
jem sünd Afrikaners (Buren). Se snackt, tohopen mit de Klöörlingen un
Rehoboth-Basters Afrikaansch as Mudderspraak. En annere wichtige Grupp mank de
Witten sünd de 25.000 Namibiers, de ut Düütschland afstammen doot. In’n Norden
vun’t Land gifft dat denn ok noch bi 5.000 Lüde ut Portugal (sunnerlich
Minenarbeiders un Siedlers).

Amtssprake in Namibia is alleen man Engelsch. Man all annere Spraken weert vun
den Staat ok gellen laten. Um un bi 60 % vun de Inwahners könnt Afrikaansch
snacken. Hoochdüütsch is na Afrikaansch de Spraak, de in Süüd- un Middelnamibia
an’n meisten bruukt warrt. Dat gifft so bi 20.000 bit 30.000 Lüde, de Düütsch as
Mudderspraak snacken doot. Dor kaamt denn noch en paar Hunnerdusend Minschen to,
de snackt Düütsch as tweete Spraak. In de Weertschop un bi den Tourismus vun
Namibia speelt Düütsch en wichtige Rull. Ok in de Topographie is Düütsch
wichtig: Veel Oorts- un Stratennaams in Namibia sünd düütsch. Köken-Düütsch, en
eenfache Umgangsspraak oder Pidginspraak, wat in de düütsche Kolonialtied
upkamen is, warrt hüdigendags noch vun um un bi 15.000, tomeist ole, Namibiers
snackt.

Hüdigendags hett sik um un bi de föffte Deel vun de Inwahners vun Namibia mit
den HIV-Virus ansteken. Dorüm warrt dat Levensöller, wat de Lüde in’n Döörsnitt
schaffen könnt, wieter dalsacken. 1980 hett dat bi 58 Johre legen, nu sünd dat
bloß noch 38 Johre. De Striet gegen Aids kümmt in düt Land nich so recht vöran.
To’n Deel liggt dat an kulturelle Egenarden, to’n Deel an grote Problemen bi dat
Versorgen vun Aids-Patienten mit Medizin.



https://nds.wikipedia.org/wiki/Mount_Everest

De Mount Everest is mit 8848 m Hööcht, de hööchste Barg in' Himalaya un vun de
Eer. He hörrt to de 14 Achtduusender un to de Seven Summits. De Mount Everest is
nah den britschen Landvermeeter George Everest nömmt. Up Nepali heet de Barg
Sagarmatha, up Tibetisch Qomolangma (düütsch Utspraak „Tschomolangma“; engelsch
Ümschrift Chomolungma).

De Mount Everest befind sück in' Mahalangur Himal in de Region Khumbu in Nepal
an de Grenz to China (Autonom Rebeet Tibet); de westliche un südöstliche vun
sien dree Tippgrate billen de Grenz. Up nepalesisch Siet is he Deel vun den
Sagarmatha-Nationalpark, de to dat UNESCO-Weltarv hörrt. up de Nordsiet hörrt he
to'n Qomolangma National Nature Reserve, dat mit den vun de UNESCO utwiest
Qomolangma-Biosphärenreservat korrespondeert.

Edmund Hillary un Tenzing Norgay gelung an' 29. Mai 1953 de Eerstbestiegen vun
den „darten Pol“. An' 8. Mai 1978 besteegen Reinhold Messner un Peter Habeler
den Tipp eerstmals ahn tosätzlichen Suerstoff.

Up Nepali wurrd de Barg सगरमाथा Sagarmatha („Stirn vun den Himmel“) un up
Tibetisch ཇོ་མོ་གླང་མ Jo mo klungs ma (in offizieller Transkriptschoon:
Qomolangma; „Moder vun dat Universum“) nömmt. De chineesch Naam 珠穆朗玛峰
Zhūmùlǎngmǎ Fēng is en phonetische Weddergaav vun dat Tibetische. De hüüd in
Europa begäng Transkriptschoon is dat engelsche Chomolungma. Dat in
düütschspraakig, vör allen ölleren Texten, bruukt Tschomolungma wurr togunsten
vun Chomolungma ut neeeren düütschspraakig Borns verdrängt.

Sir George Everest weer lang Johren Baas vun de Groot Trigonometrisch Vermeeten
vun Indien un Surveyor General of India. Ünner sien Nahfolger Andrew Scott Waugh
wurr de tonächst as „Peak b“ betekent Tipp 1848 eerstmals vun Indien ut
vermeeten, wiel Nepal den Togang to sien Territorium verwiegern dee. Nah
wiederen Vermeetensarbeiten över Entfernungen bit to 200 km folgten denn
umfangriek, komplexe Bereeken dör Radhanath Sikdar in den Computing Offices in
Dehradun, de 1852 to dat Ergevnis keem, dat de intüschen as „Peak XV“ („Tipp
15“) betekent Tipp mit 29.002 Foot (8.840 m) höhger is as all anner bither
bekannt Bargen. Um letzte Twiefel an de Nauigkeit vun dat Vermeeten wegen de
groot Entfernungen uttorüümen, geev Andrew Waugh dit Ergevnis eerst 1856 in en
Schrieven an de Royal Geographical Society bekannt. Dorbi hett he den Barg to
Ehren vun sien Vörgänger as Mount Everest betekent. De hüüd begäng Utspraak vun
Mount Everest luut [[ˈmaʊnt ˈɛvərɛst]], Sir George hett sien eegen Nahnaam
allerdings [[ˈiːvrɪst]] utspraaken.

Vör allen in den düütschen Spraakruum weer de Barg lang as Gauri Sankar bekannt.
Dat liggt aber an en Missverständnis vun düütschen Himalaya-Pionier Hermann von
Schlagintweit. De harr 1855 versöcht, den eben eerst as hööchsten Barg vun de
Eer berekent, aber unbekannten Peak XV to erkunnen. Ut de Nähe vun Kathmandu
hett he de Westsiet vun dat Gebirge ankeeken un seech en Barg, de in Richt vun
den Everest leeg un höhger as all anner Bargen drüm to weer. Disse Barg weer den
Nepali as Gaurisankar bekannt, Schlagintweit hull hüm aber för den mysteriösen
Peak XV. Up dissen Irrdom beruhend un ut Aflehnen vun den engelschen Naam Mount
Everest to Gunsten vun den „schönen alten Namen Gaurisankar“ wurr in Düütschland
disse Beteken för den hööchsten Barg vun de Welt in de Atlanten upnommen un in
de Schoolen lehrt. 1903 hett man denn faststellt, dat sück dat bi den
Gaurisankar um en annern, nämlich den 7145 m hohen Peak XX hannelt; de liggt 58
km vun den Everest weg.

De Mount Everest is, as de gesamte Himalaya, wiels de alpidischen Gebirgsbillen
entstahn. De Konvergenz vun de indisch Plaat un de eurasisch Plaat führ to dat
Sluuten vun de Tethys mit Anfang vör etwa 50 Million Johren in' Eozän un in Folg
to Kollision vun de Kontinente Indien un Asien. De wesentlich lüttgere indisch
Plaat schufft sück immer noch mit en Rate vun etwa dree Zentimetern pro Johr
unter Eurasien. De Mount Everest wasst infolg de mit de Kollision verbunnen
Verdicken vun de kontinentale Krust immer noch, allerdings blots wenige
Millimeter in't Johr. De fortdüern Heeven wurrd dorbi dör isostatische
Utglieksbewegungen veroorsaakt, de ut den Dichteünnerscheed vun de stapelt Krust
in den Beriek vun dat Gebirge un de (dichtere) Asthenosphäre folgt. De
Krustenblock kriggt dorbi en Updriev as en Körk in't Water.

Dör de hooch Umsluutensdruck un de hooch Temperaturen bi de Versenken in den
böveren Eerdmantel wurrn de oorsprünglichen Krustengesteens metamorph ümwannelt.
In' Everest-Massiv besteiht de ünnerste Eenheit vun de Tipppyramide (böverhalv
5400 m hööftsächlich ut metamorph Gesteens, vör allen dunkel, biotitriek
Gneisen. De Grenze to de doröver liggen Graniten is dör pegmatitische Gänge
relativ düütlich markeert. De so nömmt „Nuptse-Granit“ (nömmt nah den Nahberbarg
Nuptse) is en heller Granit, de neben Quarz un Feldspat hööftsächlich Muskovit,
Biotit un Turmalin enthollt. De verwittert typischerwies to groot Blocken. Up
över 7500 m Hööcht liggen metamorph överpräägt Sedimentgesteens. Disse
fossilriek mikritisch Kalksteens bit Tonsteene enthollen Trilobiten, Ostrakoden
as ok Seelilien un Hoorsteerns (Crinoidenkalk). Se hemm en hell geel Farv un
wurrn as „Geel Band“ betekent. Se wurrn bi de Gebirgsbillen up den kristallinen
Sockel ut Gneisen un Graniten överschaaven un fallen nah Südwesten in. Dordör
sünd de Gesteens an de Südwestsiet vun den Everest leeger antodrapen, as an de
Noordsiet. De böverste Tipppyramide vun den Everest besteiht ut grau Kalksteen
mit Inlagerungen vun Sand un Schutt, de blots in minn Utmaat de Metamorphose
ünnerleeg.

De Tipppyramide is dör Erosion un gewaltige Gletscher modelleert. De dree
Hööftkämme – Westgrat, Nord-/Nordostgrat un Südostgrat – ünnergleedern den Tipp
in dree Hööftwanden – Südwestwand, Nordwand un Ostwand (Kangshung-Flanke).
Buterdem trennen de Grate de dre sück vun den Mount Everest un sien Nahbertippen
utgeeten Gletscher: Khumbu-Gletscher, Rongpu-Gletscher (ok Rongbuk-Gletscher) un
Kangshung-Gletscher.

Südostgrat un Westgrat as ok deren Fortsetten billen de wiedere Grenz tüschen
Tibet un Nepal. De Südostgrat verbind den Mount Everest mit de 8516 m hooch
Lhotse, de leegste Punkt vun dissen Grat is de 7906 m hooch Süüdsaddel (South
Col). In' wiederen Verloop sett sück de Grat vun den Lhotse in Richt Lhotse Shar
(8415 m) un Peak 38 (7591 m) fort. De Westgrat löppt tonächst in en Nebentipp –
de so nömmt Westschuller – ut, de to'n Lho-La-Pass (6606 m) affallt un sück denn
in de Bargkett ut Khumbutse (6636 m), Lingtren (6714 m) un Pumori (7138 m)
fortsett. De up tibetisch Siet befindliche Nordostgrat teelt vun den Tipp över
dree Felsstufen un dree Felsnadeln bit to'n östlichen Rongpu-Gletscher daal. Vun
hüm twiegt ünnerhalv vun de Stufen un böverhalv vun de Nadeln de Nordgrat up en
Hööcht van 8420 m af un verbind den Mount Everest över den leegsten Punkt an'
Noordsaddel (7005) mit den 7543 hooch Changtse. Vun den Lhotse treckt up
nepaleesch Siet in westlich Richt de lang Bargkamm vun den Nuptse (7861 m), de
vun den Mount Everest dör dat Daal vun dat Swiegen un den Khumbu-Gletscher
trennt wurrd.

De Wanden vun den Everest sünd ünnerscheedlich gleedert. De Südwestwand to dat
Daal vun dat Swiegen wiest twee markante Pielers ut. Se is in' Ganzen steil (um
60–70 Grad). De Nordwand is in' Wesentlichen gleedert dör twee hooch liggen
Couloirs, dat Norton-Couloir un dat Hornbein-Couloir. De Neegen vun de Nordwand
geiht van 40–45 Grad. De stark vergletschert Ostwand oder Kangshung-Wand hett
dree Hööftpielers. Se is in' ünneren Deel bannig steil (bit 80 Grad), un in
böveren, swaaker neegt Deel vun Hängegletschern markeert.

De klimatisch Bedingungen an den Mount Everest sünd extrem. In’ Januar, den
koldsten Maand, bedrocht de Dörsnittstemperatur up den Tipp −36 °C un kann up
Werte bit to −60 °C fallen. Ok in den warmsten Maand, den Juli, stiegen de
Temperaturen nich över de Fröstgrenz, de Dörsnittstemperatur up den Tipp
bedrocht denn −19 °C.

In' Winter un Fröhjohr herrschen Winde ut westlichen Richten vör. De fuchtig
Luft kondenseert to en witt, nah Osten wiesen Wulk (verfälschend faken as
„Schneefahne“ betekent. Wegen disse Wulkenfahnen hull man den Himalaya
oorsprünglich för en Vulkankett. Anhand vun de Wolkenfahn vun den Mount Everest
schätzen Bargstieger ok de Windgeschwindigkeit up den Tipp af: Bi etwa 80 km/h
steiht se rechtwinklig to'n Tipp, bi höhgeren neegt se sück nah ünnern un bi
leegeren nah baben. In' Winter prallt de südwestliche Jetstream up den Tipp un
kann Windgeschwindigkeiten vun bit to 285 km/h veroorsaken. Vun Juni bit
September gelangt de Barg ünner den Infloot vun den Indischen Monsun. In disse
Tiet fallen de meest Nedderslääg, un düchtige Schneestorms prägen dat Weer.

As in all Hoochgebirgsregionen kann dat to gau Weerumswünge kommen. Dat gellt ok
för de beid Bestiegenssaisons in' Mai un Oktober. Vun nu up gliek insetten
Temperaturstörten, Storms un Schneefälle vun bit to dree Meter pro Dag sünd nich
butergewöhnlich. Meestens gifft dat in de jewielige Saison blots wenig Daag mit
stabil Weer – de so nömmt „Fensterdaag“ –, an de en Bestiegen an' eersten mögelk
is.

Wegen de groot Hööcht bedrocht de Luftdruck up den Mount Everest mit 326 mbar
blots knapp een Drüddel vun den Normaldruck up Meeresspeegelniveau
(temperaturafhängige barometrische Höhenformel). Dordör verschufft sück de de
Siedepunkt vun dat Water van 100 °C bi Normalbedingungen up blots 70 °C, un de
Suerstoffpartialdruck vun de Luft bedrocht blots noch een Drüddel vun dat
Meeresspeegelniveau. Dorto kommen extreme Temperaturschwankungen un starke
Winde. An disse besünners levensfeindlich Ümwelt kunnen sück blots wenig Deerten
anpassen, Blöötenplaten sünd in den Beriek vun dat ewige Ies nich mehr to
finnen.

Euophrys omnisuperstes, en lütt Vertreder vun de Springspinnen (Salticidae),
wurr all 1924 vun R.W.G. Hingston bit to en Hööcht vun 6700 funnen. Wat sien
Nehrensgrundlaag weer wuss man lang Tiet nich. Eerst 1954 hett man opdeckt, dat
se sück vun Fleegen un Springsteerten (Collembola) nehren, de bit to en Hööcht
vun 6000 antodrapen sünd. Letztere leven vun Poggstöhlen un Flechten, de
herangeweiht organisch Material afbauen. Bi de 1924 dörführt
Everestexpeditschoon wurrn Flechten tüschen 4600 un 5500 m Hööcht sammelt. Dorup
footend kunn R. Paulson 1925 etwa 30 Oorten nahwiesen.

Vun de Wirbeldeerten sünd blots eenig Vagels in de Laag, sück de extrem Hööcht
düersam antopassen. De Striepengoos (Anser indicus) hollt sück bit in Hööchten
vun 5600m up. Alpenkreihn (Pyrrhocorax pyrrhocorax) wurrn sogor an den 7920m
hohgen Süüdsaddel beobacht, wo se sück vun Afgefall, aber ok vun tödlich
verunglückt Bargstiegers nehren. De Liek vun George Mallory, den man up ca.
8160m Hööcht funn, wurr vermootlich ok vun Vagels anfreeten.

As in' Grund all markant Tippen vun de Khumbu-Region is ok de Mount Everest för
de Sherpas en hillig Barg. De Buddhismus is bi dit Volk mit oorsprünglicheren
Religionen, insbesünnere Animismus un Bön, paart. Nah de Upfaaten vun de Sherpas
bewahnen Geister un Dämonen Borns, Bööm un eben ok de Tippen. De Mount Everest
is nah Ansicht vun de Buddhisten de Sitt vun Jomo Miyo Lang Sangma, een vun de
fiev „Süsters vun dat lang Leven“, de up de fiev hööchsten Tippen vun de
Himalaya wahnen. Jomo Miyo Lang Sangma gifft de Minschen Nehrensmiddel.

De groot Hillige Padmasambhava, de den Buddhismus vun Indien nah Tibet brocht
hett, hett de Sage nah en Wettloop to den Tipp vun de Mount Everest veranstalt.
Nahdem Padmasambhava eenig Tiet up den Tipp mediteert un mit de Dämonen kämpt
harr, wurr he vun en Lama vun de Bön-Religion herutfordert. Dat gung um de
Fraag, well vun de beid mächtiger weer. De Lama vun de Bön-Religion hett sück
aber all in de Nacht up'n Padd maakt, dragen vun sien magisch Trummel,
Padmasambhava gung eerst bi Anbröök vun den Dag los, He hett den Wettloop aber
trotzdem wunnen, wiel he, up en Stohl sittend, vun en Luchtstrahl direkt to den
Tipp brocht wurr. Nahdem Padmasambhava eenig Tiet baben tööft harr, leet he sien
Stohl torüch un fung mit den Afstieg an. De Bön-Lama geev sück slahn un leet
sien Trummel torüch. Bit hüüd seggt man, dat de Geister de Trummel slahn, wenn
en Lawine to Daal dönnert.

Wegen disse Bedüüden wurrd vör en Bestiegen vun de Sherpas en Opferzeremonie
dörführt, de so nömmt Puja-Zeremonie. De Sherpas sünd dorvan övertüügt, dat en
Puja dwingend notwendig is, um Unheil aftowennen. Dit Opferfest is för ehrn
Seelenfreeden unafdingbar, un in' Allgemeenen nehmt ok all westlich
Expeditschoonsdeelnehmer doran deel, wiel sonst, nah den Glooven vun de Sherpas,
de Barggödder düll wurrn, un dat nich blots tegenöver vun de Utländer, sonnern
besünners ok tegenöver de Sherpas, de dat denn tolaaten harrn.

Religiöös Symbole as Manisteens un en Stupa mit Gebetsfahnen, de mit Mantras
bedruckt siüd, finnen sück an den Foot vun den Mount Everest. Up den Weg to dat
Everest-Basislager (Mount Everest Trek), an' Thokla-Pass tüschen Dingboche un
Lobuche, wurr en Gedenkstäe för de Opfer vun den Everest anleggt. Den Dooden is
mit en so nömmt Steenmann, en Stapel vun uptoornt Steens, oder en Stele de
letzte Ehre erwiesen.

De Hööcht vun den Mount Everest wurr in völ Meeten bestimmt. Dorbi hemm sück
Hööchtangaven tüschen 8844 un 8850m ergeven. Wegen de Hööcht (Doodszoon) un de
Iesschicht up den Tipp is dat Meeten stuur. De Iesschicht up den Tipp wurrd nich
in de Hööcht mit inrekent, wiel se stark Swankungen ünnerliggt. De nipp un nau
Hööcht moot sück folglich up de Hööcht vun den Felssockel dorünner betrecken. Bi
de eerst Meeten weer dat noch nich mögelk. En anner Problem is de Betoogsgrött
Meeresspeegel. Chineesch Meeten gaht vun' defineertem Nullpunkt vun en Pegel in
Qingdao, nepaleesch Meeten vun' Nullpunkt vun en Pegel in Karatschi ut. De beid
Öört liggen mehr as 6000 Kilometer utnanner, un alleen ut dissen ünnerscheedlich
Betoogsystem ergeven sück düütlich Differenzen. Doröver footen GPS-Hööchtangaven
up en vereenfackt Modell vun de Eer, den Referenzellipsoid vun dat World
Geodetic System 1984. Bi sückser Meeten moot also noch de Differenz tüschen
Geoid und Referenzellipsoid berücksichtigt wurrn, as bispeelswies bi de Meeten
in' Mai 2004 maakt.

De Angaav över de Tipphööcht vun den Mount Everest is siet de eerste Meten in
dat Johr 1848 mehrfack nee bestimmt wurrn. 1856 wurr ut Angaven vun söss
verscheeden Vermeetensstatschonen 8840m Hööcht berektent. De Statschonen
befunnen sück allerdings över 150 Kilometer vun dat Everestmassiv weg, dor de
Vermeeters vun de britisch Indian Survey nich nah Nepal inreisen drüffen. Bit
dorhen seech man den Dhaulagiri (8167m), den eersten opdeckten Achtduusender, un
af 1838 den Kangchendzönga (8586m) as hööchsten Barg an.

Ok en in' September 1992 as eerste mit modern Middel anstellt Hööchtvermeeten
vun en chineesch-italieensch Expeditschoonsteam direkt an den Berg ergeev mit
8848,82m binah den glieken Wert. De dorbi bruukt Daten keemen sowohl ut Meeten
mit herkömmlich Theodoliten as ok ut Lasermeeten un GPS-Signalen.

Bannig nipp un bau Meeten mit Hülp vun mehreren GPS-Empfänger an' 5. Mai 1999
hemm en Hööcht vun 8850m errgeven. De Angaav foot up de Hööcht vun den
Felssockel. De Stärke vun de Schicht ut Ies un Schnee an' Tipp ännert sück je
nah Johrestiet un Nedderslagsmengen vun de Monsuntiet etwa in' Beriek tüschen
een un dree Metern.

Bi en Meeten in' Mai 2004 wurrn acht Radarreflektoren an' Tipp verankert un so
de Hööcht vun den Felssockel bestimmt. In' Ansluss wurr de jewielig Hööcht vun
de Radarprofile ermittelt. Vun disse Hööcht wurr denn de Dickt vun de Iesschicht
aftrucken. De Everest harr nah disse Meeten en Hööcht vun 8848,82m, mit en
Ungenauigkeit vun ±0,23 Meter. Dormit kunn de Hööcht ut dat Johr 1992 bestätigt
wurrn.

De neeste Meeten stammt ut den Mai 2005, wedderum dörführt vun en chineesch
Expeditschoon. Se ergeev för den Barg en Hööcht vun 8844,43m, bi en
Ungenauigkeit vun ±0,21 Meter. He is dormit etwa 3,7 Meter leeger as siet de
chineesch Meeten van 1975 annommen. Allerdings betreckt sück de aktuell Angaav,
as ok all de van 1999 un 2004, blots up den reinen Felssockel. Disse letzt
Ünnersöken wurr vun de chineesch Nordsiet un nich vun den nepaleeschen Süden ut
ünnernommen un düer een Johr. Insett wurrn dorbi Radardetektoren as ok
Lasermeetgeräte un Satellitenortungssysteme.

Wiels de Mount Everest de hööchste Erheeven över den Meeresspeegel is, gifft dat
noch twee wiedere Bargen, de den Titel „hööchst Barg vun de Eer“ verdeenen. Vun
den Foot vun den Barg ut sehn is dat de Vulkan Mauna Kea up Hawaii, vun den
Erdmiddelpunkt ut rekent de Chimborazo in Ecuador.

De britisch Armee-Expeditschoon vun Francis Younghusband hett sück 1904
gewaltsam ehrn Weg dör Tibet bahnt, um dat Land to dwingen, sien Grenzen apen to
maken un de Gewährung vun Hannelsprivilegien totolaaten. Dorbi wurr vun J.
Claude White ok de eerste detailleerte Fotografie vun de Ostflanke vun Kampa
Dzong ut (etwa 150 Kilometer Entfernung) anfertigt. Bi de eegentlichen
Erkunnens- un Bestiegensexpeditschonen wurr dorgegen versöcht, en Erloovnis dör
den Dalai Lama to kriegen. Dat düer aber bit to dat Johr 1921, bevör he de Royal
Geographical Society disse Erloovnis geev, de doruphen 1921, 1922 un 1924
Expeditschonen utsennen dee.

De eerste Britische Erkunnensexpeditschoon wurr 1921 in dat Rebeet schickt. Hier
gung dat aber noch nich primär um dat Bestiegen vun den Barg, sonnern um
geologisch Vermeeten, dat Rebeet in Koorten dorstellen un en eerst Erkunnen vun
mögelk Upstiegsrouten. Deelnehmer vun disse Expeditschoon hemm dat Vermeeten vun
31.000 Quadratkilometern to Enn' brocht. In' Verloop vun disse Expeditschoon
hett George Mallory vun den Lhakpa La ut en gangbor Route to'n Tipp opdeckt, de
sietherige Standard-Nordroute dör dat Daal vun den östlichen Rongpu-Gletscher up
den Nordsaddel. En körtfristig angahn Bestiegendversöök is up den Nordsaddel an
den insetten Monsun ahn Spood bleven.

In de Johren 1922 un 1924 wurrn mehrere Bestiegensversöök ünnernommen, de vör
allen mit de Naam Mallory verbunnen sünd. Bi den darten Versöök vun de 1922er
Expeditschoon hett sück an' 7. Juni wiels den Upsptieg vun dat Lager III en
Lawine lööst un hett söben Dräger in den Dood reeten. In' Mai/Juni 1924 hett en
Expeditschoon mehrere Anlööp ünnernommen, muss de aber wegen slelcht Weer ok
immer weer upgeven. Mallory un Andrew Irvine sünd vun hör Upstiegsversöök nich
mehr torüchkommen. Bit hüüd gifft dat Diskussionen um de Fraag, of se up den
Tipp weern oder all vörher to Dood keemen. Mallory sien Liek wurr 1999 ahn
eendüüdigen Bewies för dat Recken vun den Tipp funnen, Irvine is immer noch
verschullen.

Ok in de 1930er Johren hemm mehrere britisch Expeditschonen versöcht, den Tipp
vun den Mount Everest to recken, bi de ok eerstmals Tenzing Norgay as Dräger
dorbi weer. In de 1940er Johren geev dat kien ernsthafte Bestiegensversöök.

In de 1950er Johren geev dat en Wettloop vun twee Natschonen um den Tipp. Dör de
chineesch Okkupatschoon weer Tibet för Utländer nich mehr togänglich, aber dat
Königriek Nepal, dat tüschen 1815 un 1945 Utländer de Inreis un dormit de
Erkunnen vun den Himalaya verwehrt harr, sien Blockaadhollen intüschen upgeven
un enkelt Expeditschonen genehmigt. De Südwestsiet vun den Everest weer meest
nich bekannt, Mallory kunn woll 1921 vun den Lho La ut en Blick up de Südsiet un
up dat Western Cwm schmieten, of vun dor ut aber de Barg bestiegbor oder tominst
de Südsaddel reckbor weer, bleev unbekannt. 1951 hett en britisch Expeditschoon
dissen Togangsweg erkunnd. 1952 wurrn twee Swiezer Expeditschonen genehmigt, de
aber ok kien Spood harrn.

1953 wurr de negente britisch Expeditschoon to'n Mount Everest, ditmal ünner de
Leiden vun John Hunt utricht. Nahdem mehrere Hoochlager erricht wurrn weern,
wurrn twee Seilschapen bild. De eerste Seilschap sull quasi en gauen Schööt
wagen, de tweet denn, wenn de eerst Seilschap ahn Spood bleev, dat letzte
Hoochlager wieder nah baben verleggen. So sull dat Ünnernehmen goot gahn.

De eerste Seilschap bestunn ut Tom Bourdillon un Charles Evans. Se hemm an' 26.
Mai den Südtipp reckt, mussen aber upgeeven, wiel de vun Bourdillon un sien
Vader entwickelt slooten Suerstoffsysteme veriesen un dordör verseggen deen. Dat
hett hör so völ Tiet köst, dat en wiedere Upstieg kien Chance för en sekeren
Afstieg laaten harr. De tweete Seilschap hett nu en traditschonell, apen
Suerstoffsystem bruukt. Twee Daag later hemm dat de Niegseeländer Edmund Hillary
un de Sherpas Tenzing Norgay un Ang Nyima schafft, dat letzte Lager up en Hööcht
vun 8510m to verleggen. Ang Nyima is denn weer afsteegen, wiels Hillary un
Norgay an' 29. Mai um 6:30 Ühr in Richt Tipp upbraken sünd. Wiel se ut en
gröttere Basishööcht upstiegen deen, hemm se den Südtipp all um 9:00 Ühr reckt.
Gegen 10:00 Ühr hemm se en Felsstuuf, de later Hillary Step nömmt wurr un de dat
letzte bargstiegerisch Hinnernis dorstellen dee, reckt. Gegen 11:30 Ühr stunnen
de beid up den Tipp.

Hillary sien eerst Wöör an sien langjohrigen Früend George Lowe nah sien
Rückkehr weern: engelsch: Well George, we finally knocked the bastard off.
Översetten: George, wi hemm den Bastard toletzt doch dwungen. De Nahricht vun de
spoodriek Eerstbestiegen keem in London an' Mörgen vun de Krönung vun Elisabeth
II. an. An' 16. Juli 1953 wurr Hillary de Order of the British Empire verleeht,
de to glieker Tiet sien Erheeven in den Adelsstand vun dat britisch Königriek
bedüüden dee. Norgay wurr vun Elisabeth II. dör dat Verleehn vun de George Medal
ehrt. De Erstbestiegen hett en groot internatschonal Echo utlööst un wurr as
Eroberung vun den „darten Pool“ (nah Nord- un Süüdpool) fiert.

Well vun de beid toeerst up den Tipp stunn, weer Gegenstand vun en düchtigen
Disput. En Tippfoto gifft dat blots vun Tenzing Norgay, wiel de nich in de Laag
weer, de Kamera to bedeenen un somit kien Foto vun Hillary maken kunn. Hillary
hett mal seggt, dat de Tipp vun den Everest kien gooden Oort weer, um dör
jemanden dat Fotografeeren bitobringen. Tenzing Norgay wurr vun asiaatsch Siet
as Eerstbestieger fiert un hüm sogor en Ünnerschrift ünner en entspreken
Dokument afnödigt. He hett aber 1955 togeeven, dat Hillary toeerst sien Foot up
den Tipp sett harr. Beid hebbt aber dorup henwiest, dat de Eerstbestiegen dat
Wark vun en Team ween weer, un bleven en Leven lang befrüend.

Hillary hett ok seggt, dat he sück nah Sporen umsehn harr, de eventuell vun en
Tippgang vun Mallory oder Irvine stammen, aber he harr nichts erkennen kunnt,
dat dorup henwies, dat dor tovör well ween weer. De Fraag, of he denken dee, dat
he tatsächlich de Eerste ganz baben ween weer, hett he nich to wedderleggen
entgegnet, dat he weeten dee, dat he ganz baben weer un ok heel weer
rünnerkommen weer – un dat weer dat, worup dat ankommen dee.

1956 weer nochmals en Swiezer Expeditschoon an den Barg. Den Bargstiegers Ernst
Schmied un Jürg Marmet an' 23. Mai as ok een Dag later Dölf Reist un Hansruedi
von Gunten gelung de tweete bzw. de darte Bestiegen up de Route vun de
Eerstbestieger. Ernst Reiss un Fritz Luchsinger gelung in' Rahmen vun disse
Expeditschoon an' 18. Mai de Eerstbestiegen vun den benahberten Lhotse.

1960 wurr de Mount Everest eerstmals vun tibetisch Siet ut (Nordostgrat) dör en
chineesch Expeditschoon besteegen. De Bargstieger Wang Fu-chou, Konbu un Qu
Yinhua weern vermootlich de eersten, de den Second Step beklautern kunnen. Dat
letzte Stück sall Qu Yinghua sogor up bloot Footen vun de Schuller vun en
Teamkollegen schafft hemm. Disse Bestiegen wurr vereenzelt antwiefelt, wiel dat
kien seker Dokumentatschoon för den Tippsieg gifft. En Foto vun disse Bestiegen
wiest aber den Barg böverhalv vun den Second Step. Mittlerwiel wurrd disse
Bestiegen offiziell anerkannt. Beter dokumenteert un dordör vereenzelt noch as
Eerstbestiegen vun disse Route ansehn is de vun en ebenfalls chineesch
Expeditschoon in dat Johr 1975.

1963 het de eerste amerikaansch Expeditschoon ünner de Leiden vun Norman
Dyhrenfurth en nee Route över den Westgrat nommen. Tom Hornbein un Willi Unsoeld
steegen vun dat Daal vun dat Swiegen ut up de Westschuller, folgten denn den
Westgrat, mussen deen aber wegen to groot technisch Schwierigkeiten up den Grat
in de Nordwand utwieken. Se steegen in de siether „Hornbein-Couloir“ nömmt
Schlucht vun de Nordwand to'n Tipp un hemm denn de eerst Överschreeden vun den
Mount Everest dörführt, indem se hör up de Südroute ansteegen Kameraden in'
Afstieg folgen deen. Disse Överschreeden weer togliek de eerste Överschreeden
vun en Achtduusender överhoopt.

An' 16. Mai 1975 stunn mit de Japanerin Junko Tabei de eerste Fru up den Tipp.
Wenig Daag later reck de Tibeterin Phantog as Deelnehmerin vun de chineesch
Nordgrat-Expeditschoon as tweete Fru den Tipp. In dat sülvig Johr wurr de
Südwestwand, de sück 2500m ut dat Daal vun dat Swiegen erheevt, vun en britisch
Expeditschoon ünner Leiden vun Chris Bonington dör Doug Scott un Dougal Haston
to'n eersten Mal bewältigt. An disse Wand weern tovör söss Expeditschonen
scheitert. De Slötelstäe in disse is de Överwinnen vun en gewaltig Felsband
böverhalv vun de mit Schnee füllt Rinne. Doug Scott un Dougal Haston hemm bi de
Afstieg een Nacht in en Schneehöhl an' Südtipp in 8750m Hööcht biwakeert.

An' 3. Mai 1978 weer mit Robert Schauer de eerste Öösterrieker up den Tipp. He
hett 18 Johr later noch mal baben stahn un 2044 gelung hüm dat noch eenmal.
Blots fiev Daag later, an' 8. Mai 1978, hemm Reinhold Messner un Peter Habeler
den Tipp eerstmals ahn tosätzlichen Suerstoff besteegen. Wieder dree Dag later
reck Reinhard Karl ut de sülvige Expeditschoon as eerste Düütsche den Tipp.
Wietut weniger bekannt is, dat in' Harvst vun dat sülvige Johr Hans Engl as
eerste Düütsche den Tipp ebenfalls ahn tosätzlichen Suerstoff besteegen hett.
Den Öösterrieker Franz Oppurg gelung an' 14. Mai 1978 de eerste Solobestiegen
vun den Mount Everest. De eerste düütsche Fru stunn 1979 up den Tipp: Hannelore
Schmatz keem aber bi den Afstieg to Dood. De woll stuurste Grat-Route, de
direkte Westgrat, wurr ebenfalls 1979 dör en jugoslaawsch Expeditschoon schafft.
Andrej Štremfelj un Jernej Zaplotnik hemm dorbi stuurste Felspassagen
överwunnen.

In de 1980er Johren gelungen de eerst Winter- un de eerste Alleenbegahn as ok
nee und swoor Routen up den Tipp. De eerst Winterbahn vun de Südsaddelroute hett
1980 en poolsch Expeditschoon maakt. An' 17. Februar hemm Leszek Cichy un
Krzysztof Wielicki den Tipp reckt, wobi se mit Temperaturen vun bit to −45 °C un
Windgeschwindigkeiten vun meest 200 km/h to kämpfen harrn. In dat sülvig Johr
gelung Reinhold Messner de eerst Alleenbegahn vun de Barg in' reinen Alpinstil.
Todem wurr de Nordwand vun de Japaners Takashi Ozaki un Tsuneo Shigehiro
eerstmals vullständig dörsteegen. Jerzy Kukuczka weer mit en poolsch
Expeditschoon an' Südpieler spoodriek. 1982 hett en sowjeetsch Expeditschoon en
nee Route över den Südwestpieler eerstmal begahn. De Ostwand wurr 1983 dör de
US-amerikaansch Bargstiegers Louis Reichardt, Kim Momb un Carlos Buhler dwungen.
1986 hemm Erhard Loretan un Jean Troillet dat Hornbein-Couloir dörsteegen.

1995 wurr de lang Nordostgrat vullstännig bit to'n Tipp begahn. In dat sülvig
Johr hett dat de Schottin Alison Hargreaves as eerst Fru ahn tosätzlichen
Suerstoff up den Tipp schafft.

1996 wurr de Saison dör twalf Doodfälle överschaddet, de bit to den Tiepunkt
dödlichst Saison an' Mount Everest. In en an' Middag uptrecken Höhenstorm keemen
mehrere Bargstieger ut de Tippzoon nich mehr torüch in hör Telten, ünner annern
bannig erfohren Expeditschoonsleiter, de tovör all mehrfack baben ween weern.
Eenzelheiten dorto stellt de Artikel Unglück an' Mount Everest (1996) dor.

De britisch Avendüerer Bear Grylls besteeg 1998 as dormals jüngster Brite mit 23
Johren den Mount Everest.

An' 27. Mai 1999 schaff Helga Hengge över de Nordroute as eerste Düütsche de
spoodriek Bestiegen.

Evelyne Binsack reck an' 23. Mai 2001 as eerste Swiezerin den Tipp. 2004 hett en
russisch Expeditschoon en nee Route dör de Nordwand funnen, de wietgahnd en
Direttissima dorstellt. An' 30. Mai hemm Pawel Schabalin, Ilja Tuchvatullin un
Andrej Mariew den Tipp reckt.

To'n Anlaat vun de Olympisch Sömmerspelen 2008 in Peking wurr de olympisch
Fackel wiels den Fackelloop an' 8. Mai 2008 vun Bargstiegern vun de tibeetsch
Siet up den Tipp brocht. Um dat medial beeter dorstellen to können, wurr de
Straat to dat nördliche Basislager in dat Rongpu-Daal befestigt, un de
Mobilfunkanbeeder China Mobile hett 2007 dree Sennenmasten (up 5200, 5800 un
6500m Hööcht installeert. Vör un wiels de Bestiegen mit de Fackel wee de Barg
för all annern Bargstieger sparrt.

De Südkoreaner Park Young-seok, Kang Ki-seok, Jin Jae-chang un Shin Dong-min
hemm 2009 en Nee Route in de Westwand begahn.

An' 18. April 2014 keemen up nepalesisch Siet 16 Minschen (dorünner dree
Vermisste) dör en Lawine in den Khumbu-Iesbröök up 5.800 Meter Hööht to Dood,
dat tödlichste Unglück in de bitherigen Bestiegenshistorie. De nepalesisch
Bargführer söllt doruphen all Touren in de loopen Saison afseggt hemm;
allerdings hett de Nepalesisch Bargstiegerverband een Dag later wedderspraken.
Berichte över den Afbröök vun de Everest-Expeditschoonen weern dornah falsch.
Wohrschienlich is dat ünner de Sherpas ok to Handgemengen kommen. De Sherpas un
Hoochdräger, de de Bestiegen fortsetten wullen, wurrn bedroht. Wiel nich all
Reiseveranstalter den Verzicht up de Bestiegen in de Saison verklort hemm, hett
de nepalesisch Regeeren dorup hoopt, dat de Sherpas hör Arbeit nah de een Week
düern Truertiet generell weer upnehmen deen, wiel de Everest
Expeditschoonstourismus en wichtige Innahmborn för Nepal dorstellt. In dat
Basislager funnen af den 24. April 2014 entsprekend Beraden tüschen dat
Tourismusministerium un de Bargführers statt. Dat seech so ut, as wenn eenig
Expeditschonen hör Bestiegensversöök afbraken harrn, wiel in dat Basislager nich
mehr noog Sherpas weern, um de Route mit Leddern un Fixseilen vörtobereiten. Nah
de Rückkehr vun eenig Bargsteiger nah Kathmandu hemm sück Berichte mehrt, wonah
Icefall Doctors un Sherpas, de de Saison an' Barg fortsetten wullen, vun en lütt
Grupp vun Sherpas, de wertschaplich un politische Interessen verfolgen deen,
massiv bedroht wurrn weern. De US-Amerikanerin Cleo Weidlich un de Chinesin Wang
Jing wullen sück de Entscheeden vun de Sherpas aber nich buugen. Se sünd
getrennt vunnaner mit Hubschraubern to dat Lager 2 up 6400 Metern Hööcht flagen,
ofschons Hubschrauberflüüg böverhalv vun dat Basislager blots in' Rahmen vun
Rettungsinsatzen erloovt sünd. Wiels Weidlich en Solobestiegen vun den Lhotse
planen dee, is Wang Jing mit söben Sherpas to'n Tipp vun den Mount Everest los
gahn. Doruphen hemm ok anner Bargstieger överleggt, to den Everest
torüchtokehren.

Siet den 1980er Johren is en regelrechte Everest-Euphorie utbraken, wat to en
düütlichen Anstieg vun de Tall vun Tippbestiegen führt hett. Wiels bit 1979 –
also binnerhalv vun 27 Johren siet de Eerstbestiegen – blots 99 Menschen up den
Tipp weern (dree vun de tweemal), hett sück de Tall vun de Tippbestiegen tüschen
1980 un 1985 – binnerhalv vun blots söss Johren verdüppelt. 1993 hemm eerstmals
mehr as 100 Minschen in een Johr den Tipp reckt. 2003 kunnen mit 266 eerstmals
mehr as 200 Bestiegen tellt wurrn. 2007, de Rekordsaison weern dat denn sogor
604 Lüüd, de dat schafft hemm. Letztlich weern dat sogor 630 Bestiegen, wiel
eenige den Barg mehrfack besteegen harrm. Dat Spektrum vun de Tippaspiranten
reckt vun erfohren Bargstiegern (Alpinisten) bit to wenig öövten, de sück up de
vun hör Bargführer leggt Fixseile verlaaten mooten. De Kosten dorför bedragen
tüschen 13.000 un 65.000 Dollar. In dat Johr 2010 steegen vun de nepalesisch
Siet 30 Teams up, mit de 170 Bargstieger den Tipp reckt hemm. Alleen de
staatlichen Permits för disse 30 Teams bedroogen 2.343.000 Dollar, dat sünd 77
Perzent vun all vun den Staat innommen Bestiegensgebühren in dat Johr 2010 (für
eenig Bargen in Nepal wurrn de Permits nich vun den Staat, sonnern vun de „Nepal
Mountineering Association“ vergeven). Etwa en Drüddel vun de Bargstieger an'
Everest hörrn to en kommerziellen Expeditschoon. Bestiegen ahn Suerstoff in
Buddels sünd immer noch selten.

Dat Expeditschoons-Bargstiegen an' Everest in de klassisch
„Himalaya-Belagerungstaktik“ wurrd siet den Spood vun Messner (1978 Bestiegen
mit Habeler, 1980 Alleengang, beid Malen ahn künstlichen Suerstoff) immer
kritischer sehn: De Antreckenskraft vun den hööchsten Barg vun de Eer lockt to
völ, de sück disse Herutfordern blots stellen könnt, wenn se sück umfangriek
Hülp koopen; Dräger, de hör vun dat Schleppen vun all Lasten mit Utnahm vun de
minimalen persönlichen Utrüsten entbinnen, sogor Telten un de Slaapsacken wurrn
vun Sherpas dragen, domit de düer betallen Kunn sien Kräfte för den Tipp
upsporen kann. Vun völ ansehn Bargstieger wurr de Mount Everest wegen den
grooten Andrang intüschen meeden.

De Probleme rund um den Everest keemen in de Katastrophensaison 1996 to'n
Vörschien, as up beid Sieden vun den Everest twalf Minschen to Dood keemen, wiel
se vun unverwacht Weerumswünge hooch baben överrascht wurrn (→ Unglück am Mount
Everest 1996). Disse Ereignisse sünd in den IMAX-Film Everest – Gipfel ohne
Gnade un in de Böker vun Jon Krakauer (In eisige Höhen) un Anatoli Bukrejew (Der
Gipfel. Tragödie am Mount Everest) markant beschreeven. De Routen up de hooch
Hängen vun den Mount Everest kann man de Lieken vun storven Bargstieger sehn:
Över 200 Minschen leeten bi den Versöök vun dat Bestiegen hör Leven. To groot is
ganz apenkunnig de Versöök för vör nich utreckend Erfohrene, unbedingt up den
hööchsten fasten Punkt vun de Eerböverflach stahn to willen. Babendrin wurr de
Entscheeden to Ümkehr bi widrigen Verhältnissen wegen de slechteren Reaktschoon
un dat inschränkt Denkvermögens infolg vun Anstrengung un Suerstoffmangel
erschwert. An eenig vun de jewiels ahnhen bannig wenig „Fensterdaag“ in dat Johr
(in' Mai, vör dat Upkommen vun den Monsun) stauen sück an de klautertechnisch
swoor, mit Fixseilen afsekert Stäen de Upstiegswilligen deels mehrere Stünn
lang: De Tiet löppt en weg, man köhlt bi dat Wachten ut un de Gefohr stiggt,
nich mehr Daaglucht afstiegen to können. Well hooch baben an' Everest in de
tweet Nacht kummt (de Endupsptieg moot in de Nacht dorför vör Middennacht
anfangen), hettt extrem slecht Utsichten, ahn swoor körperliche Schäden
(affrooren Tahnen, Fööt, Finger, Nöös) weer vun den Barg rünner to kommen. Ok de
Hülpsmögelkeiten vun de Bargführer sünd in de extrem Ümgeven up de letzt
tweeduusend Hööchtmeter bannig begrenzt. Hülp ünnerblifft faken ok wegen dat
Risiko vun eegen gesundheitlicher Schäden oder wegen dat Verhinnern vun de eegen
Chancen up den spoodrieken Bestieg vun den Tipp.

En anner Problem disse Oort vun „Tourismus“ is, dat de Umweltverneelen vun de
Lager dör Müll (Telten, Suerstoffbuddels, Eetensrest, Döösen un Medikamente)
gewaltig un gau tonommen hett. De Südsaddel wurr all as „höchste Müllkippe der
Erde“ betekent. Mittlerwiel wurrd vun de administrativ Siet verstärkt versöcht,
disse Begleiterscheinungen to minneseeren. Jede Expedischoon moot en Müllpfand
achterleggen, dat blots torüchbetallt wurrd, wenn de gesamte Utrüsten un sogor
de Fäkalien ut dat Basislager weer aftransporteert wurrn. Todem wurrn in
regelmatig Afstännen Expeditschonen utricht, de den Müll ut de Hoochlagern vun
den Barg rünnerhalen. Siet dat Fröhjohr 2014 sünd Bargstieger sogor verplicht,
mindst 8 Kilogramm Oltmüll up den Afstieg intosammeln un mittobringen.

Ok private Initiativen versöken, dat Problem to mildern. De Japaner Ken Noguchi
hett all fiev Schoonmaakexpeditschonen utricht un dorbi negen Tünnen Afgefall
aftransporteert. 2010 fung en Initiative vun 20 Sherpas ünner de Leiden vun
Namgyal Sherpa an, de dat Teel harr, den Barg vun mindst 3.000 kg
Bargstieger-Müll (olt Telten, Taun, Suerstoffbuddels, Nehrensmiddelverpackungen
usw.) to säubern. Blangen bi sullen ok de Lieken vun mehreren Bargstiegern
(ünner annern Scott Fischer † 1996, Gianni Goltz † 2008, Rob Hall † 1996) burgen
wurrn. En wiedere Herutfordern för de empfindlich Hoochgebirgsökologie un för de
Inheimischen is de Bauboom an' Everest, de en nee Kapitel vun den dortigen
Frömdenverkehr inleiden deiht. Hotelähnliche Komfort-Lodges setten bither nich
bekannt Maatstaffen, se befinnen sück nich mehr an de traditschonell
Siedlungswoorpunkten un beeden för den „Komforttrekker“ en nich an de örtlichen
Verhältnisse anpassten Luxus (kiek ok Mount Everest Trek).

De Statistik list bit Enn' 2006 över 14.000 Bestiegensversöök, vun de 3057
spoodriek weern. Blots etwa een vun fiev Aspiranten hett dat also schafft, den
Tipp to recken. Bit Enn' 2010 könnt all tosommen 5104 spoodriek Tippbestiegen
tellt wurrn. Dorvan wurrn blots 173 Bestiegen ahn Tosatzsuerstoff dörführt.
Demtog´folg sünd de Hälft vun all spoodriek Bestiegen bit Enn' 2010 binnerhalv
vun fiev Johren (2006–2010) dörführt wurrn.

Bit Mai 2011 sünd an den Everest all tosommen 219 Menschen to Dood kommen. Faken
Doodsoorsaken sünd Afstörten, Verfreeren, Erschöpfung, Hööchtkrankheit un
Lawinen. De meest Bargstieger verunglücken böverhalv von 8000m wiels den
Afstieg. Bestiegen ahn tosätzlichen Suerstoff sünd dörsnittlich blots half so
faken spoodriek aber mit en düppelt so groot Doodsrisiko behaft as Bestiegen mit
tosätzlichen Suerstoff. An' 23. Mai 2010, den bither gröttsten Anstorm, stunnen
169 Minschen up den hööchsten Barg vun de Eer.

De flinkste Bestiegen gelung den Sherpa Pemba Dorjee, de an' 21. Mai 2004 den
Upstieg vun dat Basislager to'n Tipp in blots 8:10 Stünn schafft hett. Up de
Nordroute hollt Christian Stangl siet dat Jahr 2006 mit 16:42 den Rekord, wobi
he allerdings an den vörschaven Basislager start is. Hans Kammerlander hett för
de sülvige Route teihn Johr vörher blots wenig Minüüt länger bruukt. Bi disse
Flinkbestiegen is aber to beachten, dat de Startpunkt bi jeder Bestiegen anners
weer un de dorum meest nich mitnanner to verglieken sünd. De meest Bestiegen
hett bither de Sherpa Appa dörführt, de mittlerwiel 21 Mal (Stand: Mai 2011) up
den Tipp stunn.

De jüngste Bestieger weer de US-Amerikaner Jordan Romero, de 2010 in dat Öller
vun 13 Johren den Tipp recken dee. Mit en Öller vun 80 Johren weer de Japaner
Yuichiro Miura an' 23. Mai 2013 de öldste Minsch up den Tipp. He weer dormit ok
de öldste Minsch överhoopt, de je up en Achtduusender stunn. De bither öldste
Fru, de up den Everest weer, is de Japanerin Tamae Watanabe. Se reck eerstmals
an' 16. Mai 2002 as all dormals mit 63 Johren oldste Bestiegerin den Tipp över
de Südostroute vun Nepal ut. Dör en wieder Begahn vun den Tipp an' 19. Mai 2012
över de Nordroute vun Tibet ut, hett se hör eegen, bit dorhen nich slahn
Öllersrekord up 73 Johr erhöht.

De Südroute gellt as Standardroute un wurr ok bi de Eerstbestiegen wählt. Vun
dat Basislager up de nepalesisch Südsiet up etwa 5400m Hööcht führt se tonächst
dör den Khumbu-Iesbröök (Khumbu Icefall): en steil Passage, in de dat
Gletscheries ut dat Daal vun dat Swiegen 600 Meter affallt un in groot Blöcke –
so nömmt Séracs – kört breckt, de de Upstieg bannig stuur maakt. Dor se wegen de
Iesbewegen jedertiet umstörten könnt, is dat ratsam, blots an kolt Daagtieden
dör dortoklautern. De Khumbu-Iesbröök wurrd jewiels to Saisonanfang vun en Team
ut Sherpas mit Leddern un Fixseilen sekert. Disse sekert Route wurrd vun all
Expeditschonen gemeensam bruukt.

De wiedere Verloop vun de Route führt dör dat Daal vun dat Swiegen (Western Cwm,
„kuum“ utspraken, aut dat Walisischen). Dat Western Cwm is en vun Mount Everest,
Lhotse un Nuptse inslooten Kar mit etwa 3 Kilometer Längt un dat hööchstliggen
Kar vun de Eer. Nahdem man den Daalkeetel dörsteegen hett sett sück de Weg över
de vergletscherte westliche Lhotse-Flanke fort. Se is etwa 60 Grad steil un
umfaat 1000 Hööchtmeter. In den böveren Deel vun de Wand führt de Route över den
Genfer Sporn to'n tüschen Lhotse un Everest liggen Südsaddel (South Col) up etwa
8000m Hööcht, wo meest all Expeditschonen dat Hoochlager för de Tippdeelstreck
inrichten. Dat wurrn allerdings ok all noch höhger liggen Lager inricht. Vun'
Südsaddel ut führt de Weg den Grat vun den Everest rup bit to'n Südtipp etwa
100 Hööchtmeter ünnerhalv vun den eegentlichen Tipp, denn över dat letzt groot
Hinnernis, en etwa twalf Meter hooch, meest senkrechte Felskant, den Hillary
Step.

De Alternative to de Südroute is de Nordroute von de chineesch Siet ut. Se fangt
in dat Rongpu-Daal mit en Basislager in etwa 5300m Hööcht an un führt in en
Tweedaagtreck mit Yak-Transport in dat Daal vun den östlichen Rongpu-Gletschers,
wo sück an' Foot vun de Nordsaddel-Wand dat vörschaven Basislager (ABC, advanced
base camp) befind. Denn geiht de Tour den Steilhang rup up den Nordsaddel (North
Col) mit etwa 7000m Hööcht, vun wo ut de utsett Tippgrate (Nordgrat un
Nordostgrat) den wiederen Upstieg över weniger neegt Grate (in' Vergliek to de
steilere Südroute) mögelk maken. Ernsthaft kräftetehren un klautertechnisch
Hinnernis is achter dat letzt Lager in 8300m Hööcht hooch up den böveren Grat de
middlere vun de dree Felsstufen (Second Step) mit en Foothööcht vun etwa 8610m.
De Second Step wiest en Klauterhööcht vun etwa 40m up, de letzt 5 Meter sünd
meest lotkrecht. Hier wurr vun en chineesch Expeditschoon in dat Johr 1975 en
Ledder fastmaakt. Vun dor führt de tomeest up den Grat verloopen Route noch
recht wiet un ok över datbit to 50 Grad steile Tippschneefeld. Bi sien
Alleenbegahn vun den Mount Everest is Reinhold Messner den Second Step umto gahn
un hett en Weg dör dat Norton-Couloir wählt.

Twee vun de dree Hööftwanden wurrn all in etwa direkt Falllen to'n Tipp
(Direttissima) dwungen: 1975 de Südwestwand un 2004 de Nordwand. An de Ostwand
(Kangshung-Wand) gifft dat twee besteegen Routen, de aber nich as Direttissime
tellt wurrn können. De Ostwand- oder Kangshung-Direttissima is somit bitlang
nich bewältigt. Wull man dat versööken, muss man in en vun de – vun' Foot to'n
Tipp rekent – hööchsten Wanden vun de Eer wiet mehr as 3500 Meter steil,
lawinengefährdeten Felsen dörstiegen.

An' 3. April 1933 wurr de Mount Everest eerstmals vun en Floogtüüch overflagen,
en Westland PV-3 (Kennung: G-ACAZ) un en hör begleiten Westland PV-6 (G-ACBR),
beid utrüst mit en Bristol-Pegasus-Motor. Ünner de Leiden vun Douglas
Douglas-Hamilton, Lord Clydesdale un laterer 14. Duke of Hamilton, wurrn wiels
den Floog mit apen Düppeldecker wichtig Erkenntnisse över Flüüg in groot
Hööchten sammelt, de to de wiedere Entwicklung vun de Druckkabine bidragen deen.

De Franzoos Didier Delsalle is an' 14. un an' 15. Mai 2005 as eerst Minsch up
den Tipp vun den Mount Everest land: mit een besünners torecht maakt
Hubschrauber vun den Typ Eurocopter AS 350 B-3, mit „Hover Landings“. Dat heet
bi meest vull Motorleistung blots eben upsett, um bi Gefohren oder Böen
unmittelbor weer starten to können. He is up den Tipp nich utsteegen un kunn dor
ok kien Lasten upnehmen.



https://nds.wikipedia.org/wiki/Mesut_%C3%96zil

Mesut Özil (* 15. Oktober 1988 in Gelsenkiärken) is en düütschen Footballspeler.
In'n Momang speelt he bi den Real Madrid. Siene Öllern sünd ut de Törkei na
Düütschland inwannert. Is is 1,80 m groot un wiggt bi 70 kg. He speelt in’t
Middelfeld, tomeist up de Zentrale Positschoon, man he kann ok rechts oder links
insett weern.

In siene Jugend hett Özil för verscheden Verenen in Gelsenkiärken un ok, fief
Johr lang, för Rot-Weiss Essen speelt. 2005 is he na Schalke 04 in de
Jugendmannschop wesselt. Bi de A-Junioren vun Schalke hett Özil in de Speeltied
2005/2006 tein mol drapen. Bavenhen is he dor na den 2:1 Sieg in’t Finale gegen
den FC Bayern München an’n 4. Juni 2006 düütschen Jugendmeester mit wurrn.

Vör de Saison 2006/2007 hett he för de Profis vun Schalke in den DFB-Ligapokal
gegen Bayer Leverkusen un den FC Bayern mitspeelt. Sien eerst Bundsligaspeel
weer denn an’n 12. August 2006 gegen Eintracht Frankfort. Alltohopen hett he in
siene eerste Profi-Saison 19 Mol speelt. In’n Januar 2008 hett nu avers de
Vereen bekannt geven, he wull den Verdrag mit Özil nich verlängern. Düsse
Verdrag dö 2009 utlopen. Vördem harr dat bi Verhanneln över den neen Verdrag
Striet geven twuschen Özil sien Vadder un den Spelerberader up de ene Siet, un
de Vertreders vun den FC Schalke 04 up de annere Siet.

An’n 31. Januar 2008 güng he denn na Bremen to den SV Werder. Dor hett he en
Verdrag bit to’n 30. Juni 2011 unnerschreven. An’n 26. April 2008 hett he in dat
Speel gegen den Karlsruher SC sien eerst Bundsliga-Door schaten. Vunwegen dat
Diego in Peking bi de Olympsche Spelen weer, hett Özil in de beiden eersten
Spelen vun de Speeltied 2008/2009 vun Anfang an mitspeelt. Besunners in dat
tweede Speel gegen sien olen Vereen Schalke 04 (1:1) hett he dor övertüügt.
Liekers mutt he bange ween, dat he nu wedder in de Reserve torüch mutt, weil
Diego wedder mitspelen kann.

In de Saison 2010/2011 hett he en Verdrag mit de spaansch Mannschap Real Madrid
ünnerschreven. Bremen hett dorför noch 15 Million Euro kregen. 2013 hett he bi
den engelschen Vereen FC Arsenal anhüert.

In’n September 2006 is Özil to’n eersten Mol to de düütsche U-19-
Natschonalmannschop inlaadt wurrn. Sien eerst Speel hett he dor gegen Öösterriek
maakt. Ok bi de U-19-Europameesterschop in Öösterriek höör he to de Mannschop
to. In de eersten Spelen gegen Russland un Frankriek hett he jedet Mol eenmol
drapen.

Al mit 18 Johren is Özil denn ok to de düütsche U-21-Natschonalmannschop beropen
wurrn. Glieks in sien eerst Speel gegen Noordirland an’n 7. September 2007 hett
he dor en Door schaten. In’n November 2007 is bekannt maakt wurrn, dat Özil en
Andrag up Utbörgerung ut de Törkei stellt harr un in Tokumst man bloß noch en
düütschen Utwies hett. Dor hett he dat Recht mit upgeven, doch noch mol för de
Törkei to spelen. Intüschen is he Stammspeler bi de A-Natschonalmannschop un
hett sunnerlich bi de WM 2010 in Süüdafrika mitspeelt.



https://nds.wikipedia.org/wiki/Martin_Luther

Martin Luther (* 10. November 1483 in Eisleben; † 18. Februar 1546 in Eisleben)
weer een düütschen Reformator. Siene Öllern hefft em den Namen Martin geven, na
den Hilligen Martin vun Tours, de jümmers up'n 10 November sienen Dag hett.

Dat duur nich lang un Luther sien Vadder Hans Luther un siene Mudder Margarethe
sünd vun Eisleben nah Mansfeld hentagen. Hans Luther hett in'n Bargboo arbeidt.
He woll geern, datt sien Söhn Juristeree studeer un Afkoot wurr. Man toeerst möß
Martin de School in Mansfeld besöken. Vun 1497/8 an af güng he nah Meideborg up
de Doomschool. 1498 bit 1501 weer he wedder in Iesenack un güng dor na School.

As he mit School fardig weer, füng Martin in Erfurt dat Studeern an mit de
Grundloog: Dat weren de "Artes Liberales", de freen Künste. Dor hett he ok
sienen Magister Artium maakt. 1505 füng he denn an, up Afkaat to studeeren, just
so, as sien Vadder sik dat wünscht harr.

Man as he an 'n 2. Juli 1505 up'n Weg nah Huus weer un över dat free Land güng,
keem een Unweer up. Blitz un Donner flögen em um 'e Ohren, un he harr grote
Angst. In siene Noot reep he: "St. Anna hölp, denn will ik ok Mönk weren!" He is
am Enn nich sturben, un wiel he dat nu mol seggt harr, bleev he dor ok bi.

He güng in dat Klooster vun de Augustiner Eremiten un is dor an 'n 17. Juli 1505
upnahmen wurrn. Dat Klooster höör to de Reformkongregation. De Baas vun den
Oorden in Düütschland weer Johannes von Staupitz.

Mit sienen Vadder hett he sik um düsse Sook duchtig vertöörnt. De weer
vergrellt, dat sien kloken Söhn nu nich 'n anstännigen Afkooten afgeven scholl,
man blot 'n undöögten Mönk. In 't Vörjahr 1507 is Luther Preester wurrn.

Luther hett denn up Theologie studeert, weil de Vörsitter vun sienen Oorden dat
so wollen. He hett sik besunners ut'neen sett mit den Humanismus, mit de
Sentenzen vun Petrus Lombardus un mit den Hilligen Augustinus sien Schriften.
Vun den Harfst 1508 af hett Luther an de Universität in Wittenbarg Artes
Liberales lehrt. Dor hett he Staupitz beter bi kennenlehrt. 1510 is he in Rom
ween. 1511 weer he vun dor torüch. In 'n Harfst 1511 wurr he nah Wittenbarg
versett un hett an 'n 19.10.1512 sien Doktor in de Theologie maakt. Laterhen is
he dor Professor vun de Theologie wurrn. Dor hett em Friedrich de Wiese, de
Hertog vun Sassen, up siene nee Uni beropen.

Dat warrt seggt, dat Luther up'n 31. Oktober 1517 siene 95 Thesen an de Döör vun
de Slottkarken to Wittenbarg anslahn harr. He woll dor mit annere Kollegen un
mit Studenten över diskuteern. Man dor keem dat nich to. He wurr denn bi 'n
Paapst in Rom ankloogt, vunwegen dat, wat dor in stünn. Unnerkriegen loten hett
he sik aver nich. He bleev dor bi, wat he ok al in siene 95 Thesen seggt harr:
De Oort un Wiese, wie de Paapst un siene Lüe dat mit de Bote un de Bicht moken
deen, weer ganz verkehrt.

1518 möß Luther sik vun den Paapst sienen Kardinal Cajetan verhören laten. Bi
een Disputation in Augsborg nehm Luther nix torüch vun dat, wat he seggt harr.
1520 hett de Paapst Luther sien Lehr veroordeelt. 60 Dage harr he Tiet to 'n
Wedderroop. De Paapst beroop sik dorbi up dat Ordeel vun de theologischen
Fakultäten vun Köln un Löwen, de beide meenen, datt Luther dat Speel al to wiet
dreben harr. Wiel Luther sien Lehr nich afswören dö, hett de Paapst em up 'n 3.
Januar 1521 ut de Karken utslaten. De Kaiser hett em denn nödigt to'n Rieksdag
in Worms. Dor hett he in sien berühmt Antwoort an 'n 18. April seggt, he wull
nix torüchnehmen vun dat, wat he seggt harr. Blot wiel dat sien Fürst Friedrich
de Wiese em up gor keen Fall ünnergohn loten woll, hett Luther de Sook
överleevt. De hett em an 'n 4. Mai up de Wartborg bringen loten, un dor möss he
blieven, bit dat um de ganze Saak 'n beten ruhiger worrn weer.

Up de Wartborg leev Luther ünner den Naam Junker Jörg vun 'n 4. Mai 1521 bit to
'n 1. März 1522. In düsse Tiet up de Wartburg hett Luther denn de Bibel översett
in de Hoochdüütsche Spraak. As he torüch weer in Wittenbarg, hett he de
Öbersetten tosamen mit Philipp Melanchthon dörkeken un in 'n September 1522 keem
de eerste Utgaav vun dat Nee Testament mit 21 Biller vun Lukas Cranach rut. In
'n Dezember geev dat al de tweete Utgaav.

So güng dat mit Luther siene Reformation los. Later is he denn de Vadder vun de
Evangeelsche Karken wurrn. An un for sik woll he kene egene Karken upmoken. He
woll blot, dat siene kathoolsche Karken sik reformeeren un verbetern dö.

Luther hett denn heiroot. Sien Fro wurr Katharina von Bora. Se weer ene Nonn, de
ut ehren Klooster weglopen is. Dor hett dat allerhand Theoter geben, as dat
kunnig mookt weer: Luther, de mol 'n Mönk weer, hett ene Fro heiroot, de mol ne
Nonn weer. De beiden hefft ok allerhand Kinner mitnanner hatt. Sturben is Luther
in dat Johr 1546.



https://nds.wikipedia.org/wiki/Louvre

In den vörmoligen franzööschen Königspalast Louvre in Paris is hüdigendags to'n
groten Deel dat Museum Musée du Louvre ünnerbröcht. In dat Johr 2007 hefft 8,3
Mio. Lüde den Louvre besöcht. Dor is de Louvre up de ganze Welt mit dat Museum
mit de meisten Besökers. Up 60.000 m² warrt utstellt. Grötter sünd bloß dat
Metropolitan Museum New York un de St. Petersborger Eremitage. In den
Noordflögel vun'n Louvre is de Institutschoon Les Arts Décoratifs mit ehr dree
Museums Musée des Arts Décoratifs, Musée de la Mode et du Textile, Musée de la
Publicité un mit de Bibliothèque des Arts décoratifs tohuse.

Dat Bowark liggt in dat Zentrum vun Paris twuschen dat rechte Över vun de Seine
un de Rue de Rivoli. In sien Binnenhoff geiht dat los mit de so nömmte
histoorsche Ass vun Paris. De geiht los bi de glöserne Pyramide an'n Ingang
vun'n Louvre un langt bit na de Grande Arche hen. Ehr Middelstück is de
Champs-Élysées.

Johrhunnertelang weer de Louvre en grote Bostell. Meist jeden Herrscher, König
un Kaiser hett an den Louvre rümboen laten. De Naam kümmt wohrschienlich vun dat
latiensche Woort „luperia“, wat so veel bedüden deit as „Wulfskuhl“. Düsse Naam
wiest up de vörmolige Upgave vun de Borg: Se scholl en wehrhafte un starke Borg
ween. Na de Franzöösche Revolutschoon is dat Königsslott 1793 ümwannelt wurrn in
en Museum.

In'n Louvre sünd unbannig veel beröhmte Biller to sehn, dormank de Mona Lisa, De
Jungfro un dat Kind mit St. Anna, man ok Warken ut Kunst, Kultur un Steenhaueree
ut de Antike as de Venus vun Milo un de Kodex Hammurabi.



https://nds.wikipedia.org/wiki/Leo_Tolstoi

Leo Tolstoi, mit vullstännigen Naam Lew Nikolajewitsch Graaf Tolstoi (Russisch:
Лев Николаевич Толстой; * 9. September 1828 in in Jasnaja Poljana bi Tula; † 20.
November 1910 in Astapowo, hüdigendags Lew Tolstoi in den Oblast Lipezk), is en
Schriever ut Russland ween. Siene groten Warke „Krieg un Freden“ un „Anna
Karenina“ sünd Klassikers mank de Romane vun den Realismus.

Tolstoi stamm ut dat ole russische Adelsgeslecht vun de Tolstoi af. Mit negen
Johre is he Weetkind wurrn. Vun dor af an hett sien Vadder siene Suster up em
passt. 1844 fung he an, un studeer orientaalsche Spraken an de Universität
Kasan. Denn wessel he un studeer up Afkaat. Man 1847 hett he sien Studium
afbraken. He övernehm dat Stammgoot vun siene Familie mit 350 liefegen Arbeiters
in Jasnaja Pola un woll dor wat för doon.

Vun 1851 af an hett he as Fähnrich bi ene Brigade vun de Artillerie in den Zaren
siene Armee bi den Krieg in’n Kaukasus mitmaakt. Vun düssen Krieg un wat he dor
beleevt hett, hett he in siene fröhen vertellen schreven (u.a. De Kosaken).
Nadem de Krimkrieg utbraken weer, hett he 1854 den Stellungskrieg in de Festung
Sewastopol mitmaakt, de dormols belagert wurrn is. De realistischen Berichte ut
düssen Krieg hefft em as Schriever al fröh bekannt maakt.

Vunwegen, datt he sik mit Pädagogik befaten dö, is Tolstoi 1857 un 1860/61 in
verschedene Länner in Westeuropa reist. He hett dor Künstlers, as Charles
Dickens un Iwan Sergejewitsch Turgenew besöcht, man ok Pädagogen, as Friedrich
Fröbel un Adolph Diesterweg. As he torüchkeem na Russland, hett he versöcht, en
Reformpädagogik up to boen un hett Dorpsscholen inricht’ na dat Vörbild vun
Jean-Jacques Rousseau. Vun 1855 af an hett he mol in Jasnaja Poljana, mol in
Moskau un mol in Sankt Petersborg leevt. To eene Verwandte an den Zarenhoff hett
he schreven:

Tolstoi streev dor nich toeerst na, de Besten ut to söken, nee, he harr dat dor
up afsehn, för de verscheden Kinner de beste Bildung ut to finnen, je nadem, wie
verscheden de ok weern. Den Zaren siene Verwaltung hett Tolstoi siene Scholen
avers tomaakt, man Tolstoi bleev dor bi un söch en nee Pädagogik. He hett
Leseböker schreven för Kinner. Dor schollen se ut Vertellen över Geschichte,
Physik, Biologie un Religion lehren, wat goot is un wat se doon un wat se laten
schollen. Mit sien „Alphabet“ hefft Generatschonen vun Kinner in Russland bit in
de 1920er Johre in’e Grundscholen lehrt. He hett dor duchtig mit inwarkt up de
Reformscholen un Fre’en Scholen, as Summerhill.

1862 hett Tolstoi de 18 jöhrige Sofja Andrejewna Behrs ut en düütschen Stamm
heiraat. Mit ehr hett he alltohopen 13 Kinner harrt. In de Johre dornah hett he
de monumentalen Romane „Krieg un Freden“ un „Anna Karenina“ schreven. Düsse
Warke hefft em överall in de Welt beröhmt maakt. In sien Dagebook hett he in de
Midden vun de 1850er Johre schreven: „Dat gifft wat, dat mach ik noch mehr
lieden, as dat Gode: Dat ik beröhmt bün“.

Nu hett Tolstoi in de ganze Welt veel gullen. För em füng dor en Tied mit an, wo
he nich wüss, wo he up to scholl. He föhl sik, as weer he „an’n Afgrund
ankamen“. As he 1882 in Moskau dor mitmaakt hett , as dat Volk tellt wurrn is,
hett he mitkregen, dat de Arbeiders dor noch elenniger leven döen, as de Buern.
He weer ganz dör’nanner un versöch dor gegenan to gahn, datt de Lüde dat platte
Land verlaten döen, um in’e Stadt to gahn. So hett he Hölp organiseert för
Buern, de ehre Aarnt miss slahn weer. He söch en Sinn för sien Leven un keem dor
jummers wieter bi rüm. So hett he sik dat Smöken, den Alkohol un de Jagd begeven
(„Gruuliche Vergnögens“) un hett sik insett för Lüde, de vunwegen ehrn Gloven
oder ut politische Grünn verfolgt wurrn sünd. He besöch in’t Kaschott Lüde, de
dor inseten döen, wiel se bi de Suldaten nich mitmaken wollen. De ganze Tied
över hett he fudder schreven.

Vun 1881 af an scheer he sik sunnerlich um Fragen vun de Religion. He hett dor
en poor Mol mit högere Geistliche snackt, as mit den Metropoliten vun Moskau un
he hett ok fökener verscheden Karken un Kloosters besöcht. Dor hett he jummers
mehr bi begrepen, datt he mit den Ritus un den Gloven, so, as de dor utöövt
wurrn sünd, nix anfangen konn. Just so, as in de Karken vun den Westen hett
düsse Gloov ok nix gegen den Kriegsdeenst seggt. Jesus siene slichte Lehr, meen
Tolstoi, weer gegen de Karkenlehr över dat Wohre. Dor hett he de Evangelien üm
nee in de Russ’sche Spraak översett. He meen, in’n Karn güng dat dor üm, den
Neegsten leev to hebben un gegen dat Quade nich mit Gewalt gegenan to gahn.
Vunwegen datt he siene Gedanken in Böker un Schriften bekannt maakt hett („Kark
un Staat“, „Wat draff en Christenminsch un wat nich?“) hett he allerhand Theater
mit Stäen vun Kark un Politik kregen.

In dat Utland is Tolstoi for’n groten Schriever ankeken wurrn, man in Russland
weer dat anners. Vun 1882 af an hett de Polizei en Ooge up em smeten. De
Schriften „Miene Biecht“ un „Wo mien Gloven in besteiht“ sünd glieks, as se
rutkamen weern, verbaden wurrn. Över Tolstoi is rümsnackt wurrn, he harr dat
in’n Kopp kregen.

As sien Roman „Uperstahn“ rutkamen is, hett de Hillige Synod em in’n Februar
1901 exkommunizeert. Unner annern weer de Synod de Meenung, datt he

Tolstoi meen, datt geev an sik keene Wunner un sunnerlich konn he dor nix mit
anfangen, datt in dat Avendmahl dat Brood in dat Fleesch vun Christus verwannelt
weern scholl. Tolstoi hett dor nix vun torüch nahmen. He hett in en Breef an den
Synod schreven: „De Karken ehre Lehr stimmt vörn un achtern nich tosamen un is
en Löög, de nich goot is för de Minschen…Meist allens is tohopenkleiten groven
Höhnergloven un Töverkraams.“

Dorvun, dat de Sozialismus dat up ene Diktatur vun dat Proletariat afsehn harr,
hett Tolstoi nix holen:

He woll afsluuts up en anstännige Moral up to, man dor steek he mit sien Geweten
in’e Bredullje. Denn he stamm ja sülms ut de rieke Böverschicht, de he
vörsmieten dö, se scheer sik bloß um sik sülms. Dat Leven vun düsse Lüde- un ok
sien egen Leven- düch em ohne Sinn. So fraag he sik, wat denn gellen dö un
Bestand harr un he keem dor up, dat weer de Neegstenleevde, de nich na Grund un
Oorsaak fragen dö, un de Gewaltlosigkeit. So is Tolstoi in siene laten Johre as
en Anarchisten ansehn wurrn, den siene Wuddeln in de Religion ehrn Grund harrn.
Anhängers, de em bewunnern döen, hefft up siene Gedanken denn den so nömmten
Tolstojanismus utspunnen. Man Tolstoi sülms hett dor nix vun weten wullt.

Dat warrt seggt, Tolstoi sien Wark harr mit den Weg free maakt för de Russische
Revolutschoon vun 1905. Sien Fründ Wladimir Stassow hett em an’n 18. September
1906 schreven:

De Staat hett sik Tolstoi nu ohn gesetzliche Grundlaag vörnahmen. 1908 is sien
Huus dörsöcht wurrn un all Texte, de dor to finnen weern, hefft se mitnahmen. To
desülvige Tied hett he ok in siene Familie jummers mehr Theater harrt. Mit siene
Fro güng dat hen un her. As se dat aflehn, siene Warke an Egendom vun dat ganze
russische Volk an to sehn, so, as he dat in sien Testament schreven harr, hett
Tolstoi siene Familie, tohopen mit sien Dokter un siene jungste Dochter,
verlaten un en leste Reise, na’n Süden to, maakt. Up düsse Reise hett he en
fürige Lung kregen un is an’n fröhen Morgen vun’n 20. November 1910 in en
Bahnwächterhuus up den Bahnhoff vun Astapowo sturven. De Weltpresse umlager em
dor. Twee Dage later is he in Jasnaja Poljana inkuhlt wurrn. Ofschoonst sien
Testament güllig weer, her de Justiz vun Russland dat Egendom an siene Warke
wedder siene Fro tospraken.



https://nds.wikipedia.org/wiki/Leeswig

Leeswig (hoochdüütsch Leeswig) is en Oort in de Gemeen Jörk in’n Landkreis
Stood, Neddersassen. De Oort höört polietsch von öllers bi Hoov mit bi.

Leeswig liggt in de Masch von Oolland an de Eest, de denn in de Elv münnt. De
Elv is en beten mehr as een Kilometer von’n Oort weg.

De Naveröörd sünd Achterbraak in’n Noorden, Cranz in’n Oosten, Neefeld in’n
Süüdoosten, Groot Hoov in’n Süden, Königriek in’n Süüdwesten, Oosterjörk un
Bossel in’n Westen un Kohlenhusen in’n Noordwesten.

In de Franzosentied von 1810 bet 1814 hett de Oort to de Mairie Eestbrügg un
Moorenn-Oostsied in’n Kanton Buxthu höört. Dat Rebeed hett in disse Tied 1810 to
dat Königriek Westfalen un von 1811 bet 1814 to dat Franzöösche Kaiserriek ünner
Napoleon höört.

De Oort hett vör 1852 to dat Gericht Hoov-Leeswig tohöört un denn von 1852 bet
1885 to dat Amt Jörk. Na 1885 weer dat in’n Kreis Jörk. 1932 is dat Deel von’n
Kreis Stood worrn.

Bet in de twete Hälft von dat 19. Johrhunnert hett Leeswig tohoop mit en Deel
von Hoov de Gemeen Hoov-Leeswig billt. As disse Gemeen oplööst worrn is, keem
Leeswig an de Gemeen Königriek, de mit de Gemeenreform in Neddersassen an’n 1.
Juli 1972 Deel von de Gemeen Jörk worrn is.

Leeswig is evangeelsch-luthersch präägt un höört to dat Kaspel von de
St.-Martini-Kark in Eestbrügg.

Dör Leeswig löppt de Kreisstraat 39, de in’n Süüdwesten över Königriek,
Eestbrügg un Neeland na Buxthu geiht un in’n Noordoosten na Cranz. In Eestbrügg
drippt de K 39 op de Landsstraat 140, de ünner annern naa Jörk geiht.

De nächste Autobahn is de Autobahn 26. De Opfohrt 6 Jörk liggt so teihn
Kilometer in’n Süüdoosten von Leeswig.

De nächste Bahnhoff is so bi teihn Kilometer wied weg in’n Süüdoosten de
Bahnhoff Buxthu an de Nedderelvbahn.



https://nds.wikipedia.org/wiki/Landkreis_Stood

De Landkreis Stood is en Landkreis in’n Noorden vun Neddersassen. In’n Oosten
grenzt de Landkreis Stood an Hamborg, in’n Südoosten an’n Landkreis Horborg un
in’n Südwesten an’n Landkreis Rodenborg (Wümm). De Grenz in’n Westen is de Oost
mit den Landkreis Cuxhoben up de annere Siet. De Elv is de natürlich Grenz in’n
Noorden mit de beiden Kreise Steenborg un Pinnbarg in Sleswig-Holsteen.

De Landkreis warrt in’n Noordoosten vun de Elv markiert. To den Landkreis höört
dat bekannte Oolland, de Landschop Keden un de Stoder Geest. Dat gifft dor en
poor lüttje Strööm, as to’n Bispeel de Swing, de Eest un de Lüh.

De ländlich Inwohners leevt to’n groot Deel vun de Landweertschop, besünners
veel vun’n Aaftanbo (veel Appeln un Karsen). De Tall vun de Speditschonen is
dorum höger as woanners. Vele Lüüd arbeidt bi de groten Ünnernehmen as Dow
Chemical, AOS, dat Airbus-Wark Stood oder E.ON, föhrt ober ok as Pendler no
Hamborg. In’n Olen Land maakt sik ok de Tourismus ganz goot, mit vele Hotels un
Kröög.

No dat Weertschopsblatt Focus Money is de Landkreis Stood eener vun de stärksden
in Neddersassen un dormit beter as de Landkreis Eemsland mit de Meyer-Warft, as
Soltgitter mit Salzgitter Stahl un ok as Wulfsborg mit Volkswagen. In’n Vergliek
to ganz Düütschland liggt de Kreis op Platz 24. Öber Straten, Iesenbahn un de
Elv is de Landkreis Stood mit Europa un de ganze Welt verbunnen.

Mit de Bundsstraat 73 is de Landkreis teemlich good an dat Hamborger Rebeet
anbunnen. Dit is de op’t mehrst bruukte Bundsstraat mit twee Spöör in
Düütschland. En ne’e Autobohn A 26 warrt boot un schall bi Hamborg-Moorborg an
de annern Autobohnen ansloten warrn. Dor is betherto man eerst ee Afsnidd von
Stood bet Hornborg von trech. En twete Autobohn, de A 20 warrt jüst utklamüstert
un schall bi Drochters öber de Elv gohn. Bit nu gifft dat twüschen Cuxhoben un
Hamborg blots de ene Fähr bi Wischhoben, üm öber de Elv to komen. Vun de A 20
schall jichtensmool de A 22 afgohn un to den Wersertunnel föhren.

De Landkreis Stood is as Dreger tostännig för üm un bi 380 Kilometer
Kreisstraten (Kreisstraten in’n Landkreis Stood).

De Landkreis Stood hett eenige Bohnhööv de mehrst an de Nedderelvbohn ansloten
sünd. En Deel is ok an de Iesenbahnen un Verkehrsbedrieven Elv-Werser GmbH. Siet
den 12. Dezember 2004 is de hele Kreis an den Hamborger Verkehrsverbund (HVV)
ansloten. De HVV will mit siede Priesen in Bus un Bohn Autoföhrer to dat
Iesenbahnführen rümkriegen. De Bohnhoff vun Stood schall bit Dezember 2007 an de
Hamborger S-Bohn ansloten warrn. För de Industrie gifft dat in Brunshusen, en
Oortsdeel vun Stood, enen Bohnhoff de mehrst vun de Dow Chemical un de beiden
groten Speditschonen Bertschi un Alfred Talke bruukt warrt.

Nich wiet vun de Stadt Stood is Stodersand, vun wo ene Snellfähr vun Fröhjohr
bit Harvst no Hamborg föhrt. In Stodersand gifft dat enen lüttjen Hoven, de ok
för de Industrie jichtensmool för Containers utboot warrn schall. No dat Affboon
vun dat Stoder Atomkraftwark is nu dat Upboon vun en Kohlkraftwark in’n Snack,
un de Hoven müsst wieter utboot warrn.

De Landkreis Stood is Dreger von de Beroopscholen Buxthu, Stood I, Stood II un
Stood III, de Förderscholen Albert-Schweitzer-School in Buxthu,
Astrid-Lindgren-School in Freeborg, Balthasar-Leander-School in Harsfeld,
Friedrich-Fröbel-School in Stood un de Förderschool Ottenbeek un de Gymnasiums
Vincent-Lübeck-Gymnasium in Stood, Athenäum in Stood un Au-Geest-Gymnasium in
Harsfeld.

De Landkreis Stood billt binnen de Polizeidirekschoon Lümborg von de Polizei
Neddersassen de Polizeiinspekschoon Stood. Dor doot üm un bi 250 Beamte
arbeiden. De Polizeiinspekschoon Stood un dat Polizeikommissariat Buxthu sünd 24
Stünnen an’n Dag besett. De annern Polizeistatschonen hebbt blots in de Week to
normale Warktieden apen. Polizeistatschonen gifft dat in: Freeborg, Drochters,
Olendörp, Himmelpoorten, Freenbeek, Harsfeld, Obbens, Hornborg, Jörk un
Steenkark.

De Noodrööp ünner de Telefonnummer 110 kaamt in de Insatzleidstell in Stood an
un warrt von dor an de tostännigen Deenststellen wiedergeven.

De Landkreis Stood is in’t Johr 1932 ut de vörher sülvstännige Kreisen Jörk
(utbenahmen de Rebeden in’n Oosten von de Eest mit Francop, Hasselwarder, Hoov,
Cranz, Rübk, Nincop un Moorenn, de an den Landkreis Horborg gahn sünd), Keden un
Stood un de Gemenen Grootweurn, Hüll un Neeland von’n Kreis Neehuus nied schopen
wurrn.

Mit de Drüdde Verordnung över den Neeopbo von dat Riek von’n 28. November 1938
sünd de Utdrück för de Verwaltungsbezirke in dat Düütsche Riek eenheitlich maakt
worrn. Dorüm hett sik to’n 1. Januar 1939 de Naam von Kreis Stood op Landkreis
Stood ännert.

Baas von de Kreisarchäologie is Dietrich Alsdorf, as Nafolger von Diether
Ziermann.

Dat Wapen von’n Landkreis wiest baven vörn op gollen Grund en swarten Toorn,
baven achtern op blauen Grund en sülvern Slötel un ünnen op roden Grund en
sülvern Peerd, dat springt.

De Toorn steiht as Symbol för de Tied von de Grafen von Stood in dat 10. bet 12.
Johrhunnert. De Slötel kummt ut dat Wapen von dat Arzstift Bremen, to dat dat
Rebeed von’n Landkreis fröher tohöört hett. Dat is toglieks ok noch dat Wapen
von de Stadt Stood. Dat Sassenross steiht för de Tied in dat Königriek Hannover
un in dat hüdige Neddersassen.

Dat Kreisrebeet is tomeist evangelsch-luthersch instellt. De Karkengemenen höört
to de Landskark Hannober. Kathoolsche Gemenen, de to dat Bisdom Hilmessen tellt,
hebbt sik sünners na den Krieg bildt tomeist dör de Towannerten vör allen ut
Slesien un dat Ermland, aver ok vun Gastarbeiders ut Süüdeuropa oder Utsiedlers
ut Oosteuropa. In de letzten Johren geev dat vele, de ut de Karken rutgahn sünd.
Dorüm sünd de Karken dorbi, sik nieg to orden. T. B. weern de kathoolschen
Karkengemenen vun Zeven un Rodenborg tohopenfaat to de „Seelsorgeenheit
Rodenborg-Zeven“. In’n Kreis leevt aver ok vele Muslime, Liddmaten vun
Freekarken un Tügen vun Jehova.

Üm de kulturellen Inrichten vun’n Landkreis kümmert sik de Landschapsverband
Stood, wat en indragen Vereen is.

1952 hett de Landkreis en Patenschop för den Kreis Goldap in Oostprüßen
övernahmen. Dat heet, dat de Landkreis sik insett för dat Wohren von de Kultur
un Geschicht von de Lüüd, de na’n Tweten Weltkrieg ut’n Kreis Goldap flücht un
verdreven worrn sünd un sik in de Kreisgemeenschop Goldap tohoopslaten hebbt.



https://nds.wikipedia.org/wiki/Koolt_Krieg

De Kole Krieg weer en Konflikt vun de USA un anner Länner, vele kapitalistische
un de Sowjetunion un anner Länner, vele kommunistische. De Kole Krieg wörr ok
Ost-West-Konflikt nöömt. Wichtige Positschonen in dissen Krieg harrn de
amerikaansche Geheemdeenst CIA un de sowjetsche Geheemdeenst KGB. En wichtige
Grenz twüschen de twee Sieden in'n Kolen Krieg weer de twüschen de twee Staten
in Düütschland, de kapitalistische BRD un de kommunistische DDR. En beröhmt
Präsident vun de USA to disse Tied weer John F. Kennedy. 1962, in de Tied wo
Kennedy Präsident weer, wörrn amerikaansche Soldaten na de Swienbucht op Kuba
bröcht. Dat weer een vun de Hööchpunkten vun'n Kolen Krieg. De Kole Krieg harr
ok den Effekt, dat rechte Parteien in Länner anne Grenz twüschen Kapitalismus un
Kommunismus, to'n Bispeel Italien, Grekenland, de Törkie un Peru Hülp ut Amerika
kregen. In vele kapitalistische Länner, to'n Bispeel Düütschland, Italien un
Frankriek kregen kommunistische Parteien Hülp ut Moskau.

Dat warrt seggt, dat dat Woort Koolt Krieg nich richtig is. To'n Bispeel glöven
Lüüd, dat dat Anti-USA-Propaganda is. En anner Kritikpunkt is, dat dat in'n
Rahmen vun'n Ost-West-Konflikt ok Kriegen geev, to'n Bispeel den Koreakrieg un
den Vietnamkrieg.



https://nds.wikipedia.org/wiki/Klitoris

De Klitoris (med.-fachlich Clitoris, latiniseert vun’t ooltgreeksche κλειτορίς,
neegreeksch κλειτορίδα „lütten Bult“) is en Geslechtsorgan bi de Fronslüüd, wat
dat ok bi all annern Söögdeerten geven deit. De Klitoris besteiht ut
Swellkörpergeweev un is dat Gegenstück to’n Penis bi de Mannslüüd. Wiel de
Entwickeln in’n Moderlief kamt se beid ut de sülven Anlagen togang.

De Klitoris sett sik tohopen ut twee an’n Sittbeenutsnitt (Arcus ischiadicus)
fast maakte Swellkörperschenkels (Crura clitoridis; Etl.: Crus clitoridis), de
sik to’n Schacht (Corpus clitoridis) vereent. Dat fre’e Enn sett sik wieter
foort as de Ekel (Glans clitoridis). De Klitoris bargt bit to ruchweg 8.000
Nerven, dorüm is se ok düchtig fienföhlig. Se warrt dör de doröver liggende
Klitorisvörhuut schuult

Vun buten sünd blots de Schacht un de bannig fienföhlige Ekel to sehn, de as
Deel vun de Puus an de vörderen Ümslagfoolt vun de lütten Schaamlippen leegt un
vun de Klitorisvörhuut deelwies oder ok ganz verdeckt warrt. Tohopen maakt dat
aver blots ’n Teihntel ut vun de hele Klitoris.

As de Klitoris düchtig mit Nervenennen versorgt is, is se bannig fienföhlig
för’t Anröhren un licht sexuell antoregen. Dör Stimulatschoon vun de Klitoris
künnt de meisten Fronslüüd to’n Orgasmus kamen. Vele Ünnersöken, as to’n Bispeel
de vun Kinsey, wiest dorop hen, dat en düchtigen Andeel vun all Fronslüüd blots
denn en Orgasmus hebben kann, wenn de Klitoris bi’n Bislaap (mit)stimuleert
warrt.

De Fienföhlichkeit vun’t Organ för’t direkte Stimuleeren is vun Fro to Fro
bannig verscheden. Enige Fronslüüd sünd so fienföhlig, dat se en direkt Anröhren
eerst na’n längeret Vörspeel oder sogor ok gor nich verdrägen künnt. Wieldat de
Klitoris mit dat umgevend Geweev drang verbunnen is, sünd ünnerscheedliche
indirekte Formen vun Stimulatschoon begäng.

In enige roor Fäll kann die Fienföhligkeit ok as to wenig funnen un op en to
grote Klitorisvörhuut torüchföhrt warrn. Veel fakener geiht ’n to lütte
Fienföhligkeit aver dorvun ut, dat de Anatomie nich goot noog bekannt is oder
dat Schaamgeföhl so groot is, dat dat Utleven vun de eegen Sexualität hinnert
warrt.

Wat sik ut dat Geweev billn deit, en Penis oder en Klitoris, warrt över dat
Utschütten vun Testosteron regelt. Bi’n Stören vun de Utschütten, kann dat
vörkamen, dat Fronslüüd, liekers dat se den Gensatz XX hebbt, en penisordige
Utstülpen entwickelt doot, woneem sik normalerwies de Klitoris billn schüll
(Klitoromegalie). Ok in’n Tosamenhang mit dat Fraser-Syndrom kann de Klitoris
unnormal groot wesen, man, disse Stören kummt blots düchtig roor vör. Möglich is
ok, dat dat later in’t Leven to en Vergröttern vun de Klitoris kamen deit.
Hööftsächlich sünd dorför Hormonstören verantwoortlich as dat polyzystische
Ovarialsyndrom.

En to grote Klitoris is hööftsächlich en ästheetsch Problem. Bi’n to grote
Klitoris warrt se vundaag ok chirurgsch lütter maakt, vergliekbor mit de
Schaamlippenplastik. Medizinsch liggt dorför aver normalerwies keen Grund vör.
In Fäll vun Intersexualität oder wenn de Fro sülvst ünner ehr groten Klitoris to
leeden hett, kann en chirurgsch Ingriepen aver liekers nödig wesen.

Dat erste mol weer en Klitoris 1559 wetenschopplich dör en Anatom ut Padua,
Realdo Colombo beschreven. Dat is en faken ünneröcht Bispeel vun de Medizin- un
Sexualforschenshistorie. In sien anatoomsch Wark De re anatomica nimmt Colombo
vör sik in Anspruch, de Klitoris as de „Steed vun de Lust bi de Fronslüüd“
opdeckt to hebben. „Wenn man ehr anröhrt, markt man, dat se ’n beten wat harder
un länglich warrt, so dull, dat se sik as en Oort Penis verhollen deit“. Later
hett sik ut Colombos Beschrieven en Prioritätsstriet entwickelt, wieldat
Gabriele Falloppio, de Nafolger von Colombo in Padua, beanspruchen de, de wohre
Opdecker vun de Klitoris to wesen.

De „Opdecken“ vun de Klitoris in de Renaissance is ut wetenschapshistorische
Sicht in ünnerscheedliche Oort en intressant Phänomen. Toeerst mol, lett de
Anspruch Opdecker to wesen un de Prioritätsstriet ut hüütige Sicht albern an:
Fronslüüd harrn natürlich ok lang vör Colombo al jemehr Klitoris opdeckt un jüst
so natürlich hebbt se de Mannslüüd ok vör Colombo al op de Klitoris un ehr
sexuell Funkschoon henwiest. Dat se aver in anatoomsch Beschrieven vun’n
Minschen vör Colombo liekers nich vörkeem, maakt düütlich, dat de anatoomsch
Beschrieven vun’n Minschen normalerwies en Beschrieven vun Mannslüüd weer.

De Wetenschapshistoriker Thomas Laquer wiest aver butendem dorop hen, dat de
Klitoris nich to de gängige anatoomsche Theorie vun de Geslechtsorganen passen
de. Ünner den Influss vun Galenos sünd de Vagina un de Penis nich as twee
grundsätzlich ünnerscheedliche Organen wohrnahmen worrn. Man güng veelmehr
dorvun ut, dat de Vagina en Penis weer, de sik na binnen stülpt harr, un de
Geslechtsorganen bi Manns- un Fronslüüd vun jemehr Struktur gliek weern. De
Klitoris hett in disse Theorie aver keen Platz funnen, wieldat an’n Lief bi de
Mannslüüd nix vergliekbores to sehn weer, un Colombo butdem ok noch vun een Oort
Penis schrieven de.



https://nds.wikipedia.org/wiki/Kiel

Kiel is de Landshööftstedt vun Sleswig-Holsteen un een traditschoonsriek
Universitätsstedt mit 239.526 Inwahners (Stand 31. Dezember 2010). Jeedeen
Sommer, in de lest heel Juni-Week, findt de Kieler Woch statt.

Kiel is een vun de wichtigsten Naturhavens an de Oostsee an de Kieler Föör. Dör
Kiel löppt trotz de Laag an de Oostsee de Waterschiednis to de Noordsee. De
Stroom Eider, de in de Noordsee mündt, beröhrt Kieler Stadtrebeet, ferner ennt
de Noord-Oostsee-Kanal in’n Stadtdeel Kiel-Holtenau. Dat Butenland vun Kiel is
vun Moränenhümpels präägt un geiht direkt in de Holsteensche Swiez över.

De gröttste Attrakschoon vun Kiel is sien landschaplich Laag an de Föör. Dor
kummt de lüttsche Kiel to, dat Raathuus, de Slottpark, de Nikolaikark, de Oper,
dat Laboer Ehrmool un dat U-Boot 995 ut’n Tweten Weltkrieg, dat Olympiadörp
Schilksee, de Holtenauer Slüüs un de Kiellinie (Kaiafsnitt in de Neegde vun’t
Stadtzentrum).

Kiel is för all een Verkehrsknotenpunkt för den Fährverkehr na Noordeuropa
(Oslo, Göteborg, Klaipeda) un na Russland (Kaliningrad, Sankt Petersborg). Sünst
befindt sik in Kiel Maschinenfabriken, Warften un anner Industrie.

Ellerbek is etwa in’t 13.Joorhonnert ontstandt. De Naam vun’t dormoolig
Fischerdörp is op’t Beek twüschen de Ellers (Erlenbach) trüchtoföhrn. Ingemeendt
waard Ellerbek in’t Joor 1910. Hüüt leevt dor etwa 6.000 Inwahners.

Elmschenhagen waard erstmoolig 1286 mit Elvereshagen oorkondlik festschreeven.
Översetten kunn man de Naam mit Elk-Tuun(Elchzaun), wat vermootlik op een
Elkholdung verwiest. Sinds 1939 is Elmschenhagen een Stedtdeel vun Kiel. Leeven
don dor hüüt etwa 18.000 Inwahners.

Hassee befind sik in’t Süd-Western vun Kiel. De Naam Hassee geiht op’t Naam
Hertse trüch, wat op’t Hirschsee wiest. Düsse See givt dat hüüt nich mehr.
Oorkondlik festschreeven waard Hassee to’t eerst mool 1222. To’t 1. April 1910
waard Hassee na Kiel ingemeendt. Hüüt leevt in Hassee etwa 12.000 Inwahners.

Mettenhoff geiht trüch op’n Hoff, de üm 1670 to’t Goot Quarnbek gehördt. De Hoff
wordt döpt na’t Naam vun’t Fru vun’t Eigendömer. Er Naam wöör Meta von der
Wisch. So waard Mettenhoff an’t 1. Juni 1963 ingemeendt mit 526 Inwahners. 1965
begonn de Buu vun een Hoochhuusseedlung. Hüüt leevt in Mettenhoff etwa 20.000
Inwahners.

Schilksee liggt in’t Noordern vun Kiel an’t Kieler Föör. De Naam geiht op’t
Grönder Thimmo de Skildekesse trüch. Schilksee waard 1274 in’t Kieler Stedtbook
indraagen. Schilksee waard 1959 ingemeendt.

Steenbek waard etwa in’t Joor 1798 vun 8 Kätnerslüüd rond üm de Kürbarg
(Kürberg) beseedelt wordt. De Naam wiest op’n Steenbek (Steinbach) hen.
Ingemeendt waard Steenbek in’t Joor 1909.

Suchsdörp liggt op´t südlik Siet an’t Noord-Oostseekanaal. Oorkondlik
festschreeven waard Suchsdörp in’t Joor 1269. De Naam geiht op’t wohrschienliken
Grönder Suko trüch. Suchsdörp waard ingemeendt in’t Joor 1958. In Suchsdörp
leevt hüüt etwa 8.500 Inwahners.

De Wik liggt direkt an’t Bucht in’t Kieler Föör, südlik vun’t
Noord-Oostseekanaal. Op Grond vun de Bucht is ook de Naam Wik to verklooren. Wik
is Ollgermanisch un bedüüt Bucht. Oorspronglik wör de Wik een Buurndörp, wat
etwa in’t 14. Joorhonnert gröndt wordt is. De Wik waard 1893 in Kiel ingemeendt.



https://nds.wikipedia.org/wiki/Ion

In’n Grundtostand gifft dat jüst so veel Elektronen in de Hüll, as dat Protonen
in’n Karn gifft. Dat Atom oder Molekül is denn neutral. Hett dat Deelken toveel
Elektronen in sien Hüll, warrt dorut en Anion, vun wegen dat dat nu negativ
oplaadt is. Wenn dat Deelken dorgegen towenig Elektronen in sien Hüll bargt,
denn seggt man dorto Kation, vun wegen dat dat denn en positive Ladung bargt. De
allgemenen Beteken Anionen un Kationen düüt dorop hen, woneem de Ionen in en
elektrisch Feld henwannert: Anionen wannert na de Anood („Pluspool“) un de
Kationen na de Kathood („Minuspool“).

Ionen billt sik, wenn Atomen (oder Molekühlen) Elektronen afgeven oder opnehmen
doot. Ofschoonst dat Splitten vun Ladungen Energier bruken deit, kann dat
energeetsch günstiger wesen Ionen to billn, neemlich denn wenn sik dorut sünners
bestännig Konfiguratschonen billt, de to’n Bispeel de Oktettregel wohrt.

Bispeel: Metall-Ionen sünd normalerwies positiv laadt. Natrium-Ionen-Billn: Na →
Na+ + e− Magnesium-Ionen-Billn: Mg → Mg2+ + 2e−

Bispeel: Nichmetall-Ionen sünd normalerwies negativ laadt. Chlorid-Ionen-Billn:
Cl + e− → Cl− Sulfid-Ionen-Billn: S + 2e− → S2−

De Index „aq“ steiht för aquatiseert, de Index „s“ steiht för solid (eng. för
fast).

Bispelen dorför sünd de waterigen Tostännen vun Zellen un Organismen, de as
Elekrolytlösen betekent warrt. Se hebbt hier en wichtige Funkschoon bi de
elektrischen Aflööp an Biomembranen, sünners för de Anreegborkeit
(Membranpotential, Akschoonspotential).

De Ionenladung gifft an, woveel positive oder negative Ladungen dat Ion bargen
deit. Se warrt as hoochstellte araabsche Tall mit en nastellt Plus- oder
Minusteken angeven. De allgemene Form is also An− oder An+.

Bi komplexe Ionen warrt dat Molekül in eckige Klammern sett un de Ionenladung
achter de Klammer hoochstellt angeven.

Mit Ännern uvn de Elektronentall in de Hüll, ännert sik ok de Ionenradius. Bi
Kationen warrt de Rasius lütter, vun wegen dat dat Orbital buten nich mehr
besett is. Bi de Anionen warrt de Radius tomeist grötter, vun wegen dat nu mehr
butere Orbitalen opfüllt sünd. In cheemsche Binnen künnt Ionen ünnerscheedlich
polariseeren wirken, wat vun de Proportschooon vun Ladung to’n Radius afhangt.

Ionen mit ünnerscheedliche Ladung künnt en Ionenbinnen ingahn un Solten billn.
Wenn ioonsche Stoffen löst warrt, künnt se in’t Löösmiddel elektrischen Stroom
leiden. Se warrt dorüm ok Elektrolyten nöömt.

In de Elektrochemie geiht dat tomeist üm Ionen mit bit to dree Ladungen. Mehr
negative oder positive Ladungen sünd teemlich roor.

För sünnere experimentelle Telen warrt in de Physik Ionen bruukt, de mit
Ionenborns tüügt warrt. Man, ok in de Natur kamt Ionen vör, as tp’n Bispeel in’n
Sünnwind, bi’t Rekombinatschoonslüchten vun Meteoren, bi Polarlichter, Blitzen
oder bi’n Elmsfüer (kiek ok Elektrometeoren).

Bi Leddvörgäng in Lüchtstofflampen oder annere Gasentladungsvörgäng (elektrische
Funken, Blitzen) sünd Gasionen bedeeligt. Wenn es Gas vullstännig ioniseert is,
warrt dat as Plasma betekent. Eddelgasen reageert normalerwies nich mit annere
Elementen. Man, ioniseerte Eddelgasen künnt Ionenbinnen ingahn. To’n Bispeel
warrt Eddelgas-Halogenid-Verbinnen in Excimerlasers bruukt.

Bi Molekülen, de twee oder mehr funkschonelle Gruppen bargt, kann dat passeren,
dat se an een Grupp en positive Ladung hebbt un an en annere en negative Ladung.
Dat Molekül is na buten hen denn neutral. Disse Oort vun polare Molekülen warrt
ok Zwitterionen nöömt.

Elektrolyten hebbt dorgegen en wichtige Funkschoon bi den Stoffwessel vun’n Lief
un warrt in Batterien bruukt.



https://nds.wikipedia.org/wiki/Internatschonal_Phoneetsch_Alphabet

Dat Internatschonale Phoneetsche Alphabet (IPA) is en phoneetschet Alphabet. Dat
meent, dat dat en Sammeln vun Tekens bargt, mit de de Luden vun alle
minschlichen Spraken fast exakt beschreven un noteert warrn köönt. Dat Alphabet
is vun de International Phonetic Association kreeert worrn un is dat vundaag
op't wiedeste verbredte Luutschriftsystem.

De aktuellen IPA-Tekens un jemehr Utspraak sünd in düsse List vun de IPA-Tekens
tohoopschreven.

Dat IPA maakt dat bannig lichter, de Utspraak in Wöörböker un Lexika
dartostellen. Bi dat Lesen vun IPA-Texten is aver ok Acht to geven: Bi manke
Spraken, to'n Bispell dat Franzöösche, gifft dat en allgemeen akzepteerte
Standardutspraak (Orthophonie), bi annere Spraken nich. Ok wenn dat en fastsette
Utspraak vun dat Amt gifft, will dat nich menen, dat de ok in'n Alldag bruuklich
is. De Bandbreed vun een Luut kann veel gröter wenn (to'n Bispell in dat
Düütsche de Ennen -er) as de Ünnerscheed vun ähnlichen Luutteken. Wat in een
Spraak as korrekt oder falsch, as normal oder frömd, as verstännlich oder
unverstännlich opfasst warrt, is för elkeen, de de Spraak blots selten oder noch
nie nich höört hett, nich to estemeren.

In Wöörböker warrt nich selten en vereenfachte Tekensett bruukt, üm Leser ahn
Vörkennis nich to verbiestern. So maakt Cassell’s German Dictionary keen
Ünnerscheed mang de verschillenen Utspraken vun dat düütsche r, un ok nich
vunwegen de apenere Utspraak vun en korten a, i, u un ü gegenöver de jewelig
lange Vokal. De Utspraak vun dat engelsche no warrt vun Traditschoon wegen
allgemeen as [nou] weddergeven, ofschoonst in dat brittsche Engelsch in
Wirklichkeit eher [nəʊ̯] seggt warrt. Butendem warrt ok nich beacht, dat in
manke Spraken ahn [∫]-(sch)-Luut dat s mehrst eher as [ɕ] (jichtenswo twischen s
[s] un Ich-Luut [ç]) utsproken warrt, to'n Bispell in't Europa-Spaansche un in
dat Neegreeksche

Nipp un nau, as se lett, is de IPA-Notatschoon ok nich. To'n Bispell is dat [ʉ]
in engl. book en blots wat zentraleret [u], in dat norweegsche un sweedsche
Woort sund en blots wat zentraleret [y].

De IPA-Tekentabell bruukt ünner anneren Bookstaven vun dat latiensche un
greeksche Alphabet, deelwies ok in afwannelt Formen. Jeed Teken betekent dörbi
en Luut oder beschrifft en al angevenen Luut neger, de in en Spraak vun de Welt
en Woort vun en anneret ünnerscheedt.

Dat internatschonale phoneetsche Alphabet is sprakenövergriepen; dat föhrt
dörto, dat de Toorrnen vun en Teken na en Luut in en bestimmten Spraak nich op
Dwang mit de Luuttoorrnen vun datsülvige Teken in't IPA identisch is. So steiht
bispellswies dat Teken [ç] in't IPA för de Utspraak vun de Bookstavenfolg ch in
dat düütsche Woort "ich", ofschoonst dat IPA-Teken för de düütsche Orthographie
frömd is; för de Transkriptschoon vun dat Franzöösche, den sien Orthographie „ç“
as stimmloos "s" kennt, bruukt een dat Teken aver nich, wieldat dat de Luut [ç]
dör nich gifft.

De Sünnerteken vun't Alphabet worrn in Unicode in de Beriek vun U+0250 bet
U+02AF opnahmen.

Verwielt de Muuswieser blangen en Teken in düsse Tabellzell, warrt sien
Unicode-Weert wiest; geiht een een op dat Teken, kriegt he denn so en korte
Beschrieven as Tooltip (Feld blangen de Muuswieser).

De pulmonalen Konsonanten warrt mit utströmen Atenluft (dat heet: Luft ut de
Lung) maakt (pulmonal-egressiv). To düsse Gruup tellt de mehrsten Konsonanten.
Bi de Ejektiven un Implosiven warrt de Luftstroom dörgegen dör Bewegen vun de
Kehlkopp maakt. Bi de Ejektiven beweegt sik de Kehlkopp na baven, sodat Luft
utströömt (glottal-egressiv); bi de Implosiven beweegt he sik na ünnen, sodat
Luft inströömt (glottal-ingressiv). Klickluden (mannigmal ok as "Avulsiven" oder
in't Engelsche as "clicks" betekent) kümmt dordör, dat Tong un Gumensegel en
afslaten Hohlruum billt, de dör en Trüch- un Daalbewegen vun de Tung gröter
maakt warrt. Bi't Apen vun de Hohlruum finnt en Druckutgliek statt (Luft ströömt
rin, daher velar-ingressiv), sodat en Luut maakt warrt.

Verwielt de Muuswieser blangen en Teken in düsse Tabellzell, warrt sien
Unicode-Weert wiest; geiht een op dat Teken, kriegt he denn so en korte
Beschrieven as Tooltip.

Düster achterleegte Felders betekent physioloogsch unmöögliche Artikulatschoon.
To'n Bispell is en glottalen Nasal unmööglich, wieldat bi en Versluss vun de
Stimmlippen keen Luft dör de Nees rutströmen kann usw.

Vun de Suprasegmentalen Tekens staht de Betonentekens vör de Sülv, de se
betekent, de Längtekens dörachtern.

Anmerken: Of mit Diakritika versehnen Tekens Äquivalenten to de jeweelig anneren
Tekens vun de Artikulatschoonsaart un vun de Artikulatschoonsoort sünd, is vun
de IPA nich vullstännig fastleggt worrn. In de "Handbuch der International
Phonetic Association" heet dat dörto: "Es ist strittig, ob [k̬] und [g]
phonetisch identische Laute bezeichnen, und dasselbe gilt für [s] und [z̥].
Möglicherweise werden bei der Unterscheidung zwischen [k̬] und [g] oder [s] und
[z̥] unterschiedliche Dimensionen einbezogen, die von der Stimmbandvibration
unabhängig sind, wie etwa Gespanntheit gegenüber Ungespanntheit in der
Artikulation, sodass die Möglichkeit, Stimmhaftigkeit separat zu bezeichnen,
wichtig wird. Es kann aber in jedem Fall vorteilhaft sein, wenn man in der Lage
ist, die lexikalische Form eines Wortes beizubehalten […].“ (Översetten: "Dat is
strittig, of [k̬] un [g] phoneetsch identsche Luden betekent, un datsülvige
gillt för [s] un [z̥]. Mööglicherwies warrt bi de Ünnerscheden twüschen [k̬] un
[g] oder [s] un [z̥] ünnerscheedliche Dimenschonen toraattrocken, de vun de
Stimmbandvibratschon unafhängig sünd, as woll Spanntheit gegenöver Unspanntheit
in de Artikulatschoon, sodat de Mööglichkeit, Stimmhaftigkeit separat to
beteken, wichtig warrt. Dat kann aver in elk Fall vördeelhaft ween, wenn een in
de Laag is, de lexikaalsche Foorm vun en Woort bitobehalen [...].")

Dat IPA is nich dat eenzige System för de Notatschoon vun Spraakluden. In de
Lööp vun de Tiet geev dat eenige Versöken, Luden exakter dörtostellen as in de
herkümmliche Rechtschrieven. Al 1855 verapentlich de düütsche Ägyptoloog Karl
Richard Lepsius sien Standardalphabet „zur Darstellung ungeschriebener Sprachen
und fremder Zeichensysteme in einer einheitlichen Orthographie in europäischen
Buchstaben“. Överarbeidt keem dat Wark 1863 nich blots op Düütsch man ok op
Engelsch rut. Texten ut de Tiet över de Luden vun de menschliche Spraak beleggt,
dat dit Standardalphabet as Luutschrift opfasst worr. Eenige vun sien Tekens
sünd in dat IPA-Alphabet ingungen. För düütsche Transliteratschonen (also
Weddergaven vun de Schrieven) worr sien an de tschechische Orthographie
orienteerte Ünnerscheden verscheden artikuleerte Zischluden övernahmen, nich
aver in de IPA-Luutschrift.

Mit de Notatschonen SAMPA (för 7 europääsche Spraken) un X-SAMPA (de
SAMPA-Verwiedern för dat vullstännig IPA) worrn vun europääschen Phonetikern un
Spraakingenieuren in'n Rahmen vun multilingualen spraaktechnoloogschen
EU-Forschensprojekten in de 1980er Johren Alphabeten rutfinnt, mit de IPA-Tekens
in'n ASCII-Code schreven warrn künnen. Düsse Kodieren, de dat IPA exakt afbillt
un in de Spraaktechnologie bannig verbreedt sünd, hett folgenden Sinn:

Düsse Kodieren worrn nich för de allgemene Darstellung vun dat IPA in
Verapentlichungen rutfunnen, warrt aver faken in technisch-wetenschaplichen
Verapentlichungen för en Datendarstellen bruukt. För allgemene
Verapentlichungszwecken, ok in't Innernet, sünd standardiseerte
Unicode-Tekensetten, de eher Text-Utgaav- as -Ingaav-orienteert sünd, beter
eegnet. Unafhängig vun SAMPA un X-SAMPA worr vun Innernetbrukers in de fröhen
1990er Johren dat ähnliche Kirshenbaum-Alphabet rutfunnen, dat sik aver nich
dörsetten kunn. In de USA warrt vörwiegen för de engelsche Spraak faken dat
"Klattbet" oder dat "Arphabet" in de Spraaktechnologie bruukt.



https://nds.wikipedia.org/wiki/Insekten

Insekten (latiensch: Insecta) sünd de Klass vun de Liddpoten (Arthropoda), wo
dat de meisten Aarden vun gifft. Överhaupt is dat vun al Deerter, de Grupp mit
de meisten Aarden. Tominnst 80% vun al Deerter höört dor to. Dat sünd oorntlich
wat över een Million Aarden. Man dat warrt annahmen, dat sünnerlich in de
Tropischen Regenwolden Millionen vun Aarden noch gor nich bekannt sünd.

As Fossil finnt sik Insekten to’n eersten Mol in dat Eerdtietöller vun dat
Devon. Dat is bi 400 Millionen Johre her.

De Naam „Insekt“ kümmt ut de Latiensche Spraak. Dor heet dat „insectum“. Dat
kümmt vun „in-secare“ = „insnieden“ un bedutt denn so veel, as „(Deert,) wat
insneden is“. Dat hett to kriegen mit de verscheden Delen vun dat Lief, de
düütlich vun’anner afscheedt sünd. Dat Latiensche Woort is en Lehnöversetten vun
dat ooltgreeksche éntomon = „Insekt“ (vun entémnein = „insnieden“). Vun deswegen
heet de „Insektenkunn“ mit dat Fachwoort ok Entomologie. Dat plattdüütsche Woort
„Karvdeert“ is nu wedder översett ut dat Hoochdüütsche „Kerbtier“. Dat hett de
düütsche Schriever Philipp von Zesen upbröcht. „Insekten“ is avers al in dat 18.
Johrhunnert in de Hoochdüütsche Spraak upnahmen wurrn. Up Platt is düt Woort
wohrschienlich eerst mit de Hoochdüütsche Spraak upkamen. Dat is antonehmen, dat
dat up Platt keen Böverbegreep för de allerhand verscheden Brummers, Flegen,
Teken, Tieken, Kävers, Spinnen un dat ganze Krabbeltüüch geven hett.

In de Wetenschop is fröher woll ok de Naam „Hexapoda“ (greeksch för „Sessfööt“
bruukt wurrn, man hüdigendags is dat de Naam vun en sünnerliche Grupp mank de
Insekten.

De Insekten sünd ganz ünnerscheedlich groot. De meisten Aarden sünd so twuschen
een un 20 mm lang. De lüttjesten bekannten Aarden sünd Fedderflünken (de höört
to de Kävers to) un Arzwöpsen mit üm un bi 0,2 mm Läng. De gröttsten Insekten,
de bit up den hüdigen Dag bekannt sünd, sünd Staffhaupeer, de bit 33 Zentimeters
lang sünd. Denn kummt al de Buckkäver Titanus giganteus. De is 16 cm lang un 6
cm breet.

Bi al Insekten övereen is, dat dat Lief mehr oder minner düütlich ünnerdeelt is
in Kopp, Bost un Achterlief. Al hefft se ok en stebigen Chitinpanzer un sess
Been in dree Paaren. Al Delen vun dat Lief sett sik tohopen ut enkelte
Segmenten. Dor höört jummers en Rüggplaat (Tergit), en Buukplaat (Sternum) un
Sietenplaten (Pleuriten) to. An de Siet vun de enkelten Segmenten sünd Löcker
vörsehn, de to dat Tracheensystem tohöört. Man de Masse vun düsse Löcker is bi
de enkelten Insekten ganz verscheden. Ok Been un Fööt, un wat an de ehr Stell
treden kann (Mundwarktüüch, Styli, Gonopoden) könnt an jedet Segment poorwies an
sitten. Bavenhen sitt in elk un een Segment en Paar vun Ganglien in dat
Buukmark. Dorbi sünd de Ganglien in den Kopp tohopensmolten to en Böverstrott-
un en Ünnerstrottganglion. Twuschen de enkelten Segmenten gifft dat feine,
lüttje Hüüd, de sik utdehnen könnt. Mit Fachwoort heet de Intersegmentalhüüd
(Huut twuschen de Segmenten). Vunwegen düsse Hüüde is dat mööglich, dat de
Segmenten sik gegenanner röhren könnt, un dat dat Lief sien Ümfang ännern kann.
Dat is nödig bi de Eiproduktschoon, bi dat Freten un ok bi den Aten. Bi
Segmenten, de stief mit’anner tohopenwussen sünd, as bi’n Kopp, gifft dat düsse
lüttjen Hüüde nich.

In den Chitinpanzer sitt blangen Chitin ok allerhand Eiwitten in. He is de
büterste Schicht vun dat Insektenlief. Dorünner liggt en Ünnerhuut (Epidermis).
Düsse Epidermis boot sotoseggen den Chitinpanzer up un hölpt dor ok mehr oder
minner bi, dat boven up den Panzer allerhand Strukturen to sehn sünd, as
Knubbens, Döörn, Haar, Bösten, Schinnen un Buckels. Vunwegen dat Inlagern vun
Farvstoffen (Pigmentfarv) oder vunwegen sünnerliche Böversieten, wo dat Licht
sik up breken deit (Interferenzfarv) könnt de Insekten oder ehre Delen butenrüm
bunt ween.

As Organen för de Insekten ehre Sinnen sünd sünnerlich Haarsensillen över dat
Lief hen verdeelt. Düsse Sensillen nehmt dat up, wenn de Luft oder de Ünnergrund
sik röögt oder wackelt, man se könnt ok de Temperatur oder de Fochtigkeit oder
en Duft mitkriegen. En Reeg vun düsse Zellen sünd to regelrechte Sinnesorganen
tosamenfaat, so as Johnston sien Organ an de Antenn oder as dat Tymphanalorgan,
wat Luden upnehmen kann , so as bi de Langföhlerhaupeer. Sehn könnt de Insekten
mit jem ehre Facettenogen un mit de Punktogen, allerhand Maden seht ok mit Hölp
vun jem ehr Maden-Punktogen.

De Insektenkopp is tohopensett ut en Spitz (Acron) un sess Segmenten, de
tohopensmolten sünd. An den Kopp sitt de Ogen un de Antenn un dat Mundwarktüüch,
wo jummers en Paar vun Ünnerkeven (Mandibeln) un Böverkeven (Maxillen) un en
Ünnerlipp (Labium) tohöört. Denn is kloor, dat ok de Mund an’n Kopp sitten deit.
Dor warrt dat Freten mit upnahmen. De Nöhd an den Kopp, de een vun buten sehn
kann, hefft mit de Segmentgrenzen nix to kriegen, bloß een Naht is ok Grenz
twuschen twee Segmenten, dat is de (Postoccipitalnaht) twuschen dat föffte un
dat sesste Segment.

De Facettenogen sitt up dat Acron. Normolerwiese hefft Insekten denn ok noch
dree Punktogen (Occillen), wo se Hell un Düster mit unnerscheden könnt.

Dat eerste Segment is denn dat Vörantennensegment (Praeantennalsegment), dor
sitt nix an. Dat tweete Segment is dat Antennensegment (Antennalsegment). Dor
sitt de Antenn an. Bi de Insekten is dat en Pietschenantenn. De Ünnerscheed to
de Ledenantenn bi de Sessfööt is, dat se bloß en „Schaftlidd“ (ünnerst Lidd) mit
Muskeln doran hett. De Wetenschopplers seggt dor „Scapus“ to. Dat tweete Lidd
vun de Antenn is dat Dreihlidd (Pedicellus). Un denn folgt de „Pietsch“, dat is
dat büterste Lidd vun de Antenn. Dreihlidd un Pietsch könnt sik gegen dat
Schaftlidd över rögen. In dat Dreihlidd vun de Antenn sitt ok Johnston sien
Organ. Dor könnt de Insekten Schall mit spören, un al Aarden vun Slääg un Dröhn.
De Pietsch is ganz verscheden lang un sütt ok ganz verscheden ut bi al Insekten.
Dor könnt se mit röken.

Denn folgt dat drüdde Segment an’n Kopp. Dor sitt nix an. An dat veerte bit
sesste Segment sitt de Mundwarktüüch. Dat fangt an mit de Ünnerkeven un
Böverkeven un höört up mit dat Labium. Vunwegen dat bi de Ünnerlipp dat ünnerste
Lidd tohopenwussen is, gifft dat bloß een Ünnerlipp un keen Paar. Dor warrt de
Mund mit na achtern to afslaten. Vörn warrt de Mund afslaten mit Steernplaat
(Clypeus) un Lipp (Labrum). De Ünnerkeven bestaht bloß ut een Lidd. To’n Bieten
un Kauen sünd se bi de meisten Insekten dat stärkste Warktüüch. An de Böverkeven
kann een goot sehn, dat de Mundwarktüüch fröher mol Been un Fööt (Extremitäten)
ween sünd. Dor mutt een an dat Spleetbeen bi Kreeften bi denken. De Böverkeven
sünd tohopenföögt ut en Ünnerlidd, dat is dat Spleetbeen. Denn kaamt twee
Kauladen un en Grabbeler. De sett sik ok tosamen ut en Reeg vun Leden. Sien
wetenschopplichen Naam is „Kevengrabbeler“ (lat.:“Palpus maxillaris“. Just so is
de Ünnerlipp upboot. Bloß de beiden Spleetbeen sünd tohopensmolten un geevt nu
en gemeensame Ünnerplaat af. De is nu wedder ünnerdeelt in Kinn un Ünnerkinn
(lat.: Mentum un Submentum). Ok bi de Ünnerlipp gifft dat up jede Siet twee
Kauladen. Hier heet se Tung un Bitung (lat.: Glossa un Paraglossa). Ok en
Grabbeler finnt sik hier. Hier heet he Lippengrabbeler (Palpus labialis). Mit de
Zellen in de Grabbelers könnt de Insekten röken un smecken. Amenne finnt sik ok
noch de Ünnerstrott (Hypopharynx), en Aart vun Tung in den Vörruum vun den Mund
un de Böverstrott (Epipharynx) an de Binnensiet vun dat Labrium.

Düsse Boplaan is dat Grundmunster för al Insekten un driggt den Naam vun den
„Kau-Biet-Typ“. Wenn denn enkelte Ünnerdelen afännert weert un sik anpasst an
annere Aarden vun Freten un Leven, denn so weert ut düt Grundmunster ok ganz
annere Typen vun Mundwarktüüch, dormank de „Lick-Suug-Typ“ bi allerhand Brummers
un Flegen un de „Steek-Suug-Typ“ bi Müggen un Wandlüse.

De Bost besteiht ut dree Segmenten. Bi all Insekten sitt dor de sess Loopbeene
an un bi de Flögelinsekten ok noch de beiden Flünkenpaar. De enkelten Segmenten
weert mit de Naams Vörbost (Prothorax), Middelbost (Mesothorax) un Achterbost
(Metathorax) betekent. An jedet vun düsse Segmenten sitt nu just een Paar vun de
Been. Tomeist sünd se utpräägt as Loopbeen. Vunwegen dat se ganz ünnerscheedlich
insett' un bruukt weert, könnt düsse Beene ganz verscheden utsehn, man de Bo is
jummers övereen.

Se sünd tohopenföögt ut en Hüft (Coxa, A), denn en Schenkelring (Trochanter, B),
denn kümmt de Böverschenkel (C), de Scheen (Tibia, D) un de Foot (E), de sik
noch mol ut een bit fiev Footleden un den Vörfoot tosamensetten deit.
Normolerwiese sitt an den Vörfoot twee Klauen un bi veel Insekten noch allerhand
Strukturen, wo se up unnerscheedlichen Grund goot mit an backen blieven könnt.

Bi de Flünkeninsekten sitt an de Middel- un de Achterbost ok noch jummers een
Paar Flünken. Bi de verscheden Gruppen vun Insekten könnt de ganz
ünnerscheedlich utpräägt ween. Bi de öllerhaftigsten un Oorsprünglichsten
Insekten, as bi de Felsenspringers un de Lütten Fisch gifft dat avers keen
Flünken. Flünken sünd in den Grundboplaan vun de Insekten nich to finnen, eerst
later in de Evolutschoon hefft de sik utspunnen, as de Pterygota upkamen sünd.

Dat Achterlief (Abdomen) is an un for sik tohopenföögt ut 11 Segmenten. Bi de
verscheden Insekten sünd dor avers en Reeg vun düsse Segmenten mit de Tiet
verswunnen oder tohopensmolten. An de Segmenten vun dat Achterlief sitt keen
echten Been, man bloß afwannelt Extremitäten. Sünnerlich bi Maden finnt sik dor
Styli. En Reeg vun Insektenformen, as de Goldpeer, kennt ok noch so nömmte Cerci
an dat leste Segment. De sünd för ünnerscheedliche Funktschonen anleggt. Ok de
Gonopoden sünd so'n ümformte Extremitäten. De Heken bruukt de to'n Begatten, de
Seken hefft de to'n Eierleggen. Anners as in de Bost gifft dat in dat Achterlief
bloß wenig Muskeln. Man de meisten Organsystemen sünd hier to finnen.



https://nds.wikipedia.org/wiki/Ierz

En Definitschoon vun Ierz gifft dat vun de UK Institution of Mining and
Metallurgy:

In’n modernen Sinn tellt all de Stoffen dorto, de in’n Bargwark afboot warrt un
as industrielle Rohmaterialen bruukt warrt. De Begreep is dormit in sien
Definitschoon utwiet worrn, as dormit traditschonell blots de Afbo vun
Metallierz un dat Hüttenwesen meent weer. In’n allgemenen Spraakbruuk warrt aver
jümmer noch mehrstendeels Metall dormit in Tosamenhang brocht. In’n Grunnen
gellt also jümmers noch de Definitschoon na James F. Kemp vun 1909:

Ierz is en mehr oder weniger mit Gangoort verwassen, metallhollend Mineral oder
en Mineralmischen, dat – vun’n Standpunkt vun de Barglüüd oder vun’n Opbereider
ut – mit Winn afboot oder wieterverarbeidt warrn kann.

Of en Mineral also en Ierz is, hangt dorna blots vun de Fraag af, of bi’n Afbo
un bi de Verarbeiden wat bi rüm kummt. Dat gellt ok för dat Vörkamen sülvst:
Blots wenn sik de Afbo vun ein Mineralvörkamen weertschoplich lohnt, warrt vun
Lagersteed snackt. Dat kann aver ok heten, dat en Vörkamen to Tieten, wo dat
Material knapp warrt, batz as Lagersteed ankeken warrt, ofschoonst dat vörher
noch keen weer.

De Historie vun de Minschen is al jümmer verbunnen wesen mit den Afbo vun
Stoffen ut de Natur. Toeerst weer dat vör allen dorop betogen, dat de Minsch
mehr oder weniger tofällig Mineralen un Produkten vun’t Verweddern funnen un
opsammelt hebbt un dorut Stoffen ruthollt hebbt, aver na un na weer ok nipp un
nau dorna socht un denn füng dat ok an mit dat Buddeln, worut denn de Bargbo
entstahn is.

För’t wieter Verarbeiden vun dat Ierz is vun Wichtigkeit, wo riek dat Ierz an
den Stoff is, de wunnen warrn schall. De Andeel kann stark ünnerscheedlich
wesen: Bi en Tinnierz is en Andeel vun 2% al teemlich riek, man bi’t faken
vörkamend Iesen mutt dat Ierz al tominst 70% Iesenandeel hebben, üm as
riekhollig instoopt to warrn.



https://nds.wikipedia.org/wiki/ISO_639

ISO 639 is en internatschonalen Standard vun de Internatschonale Organisatschoon
för Normen. Dor weert Kennungen för Naams vun Spraken in Spraakkoods mit
fastleggt. Düsse Standard hett en Reeg vun Ünnerdelen. Dree Delen för Kennungen
mit twee Bookstaven (ISO 639-1) un dree Bookstaven (ISO 639-2 un ISO 639-3) sünd
al rut un weert wiethen bruukt. Anner Delen (ISO 639-4 bit -6) schöllt dor up
upboen un sünd al in Arbeit (Stand: August 2007).

De Kennungen, de in de Norm fastleggt sünd weert bruukt in de Lexikographie,
Linguistik, in Bökereen, Informatschoonsdensten un bi den Datenverkehr. Se
schöllt dorför sorgen, dat eendüdig seggt weern kann, üm wat vun Spraak dat
geiht un dat se in Dokumenten ok ohn Twiefel betekent weern könnt. De Kennungen
könnt nich as Afkörten verstahn weern , vunwegen dat de Kennung nich in jeden
Fall mit de Spraak, de betekent warrt, ähnlich is. De Koods könnt groot oder
lütt schreven weern.

De Spraakkoods vun düsse Norm gellt för natüürliche Spraken un Plaanspraken, man
nich för Spraken, de maschinell bruukt weern schöllt, as Programmeerspraken.



https://nds.wikipedia.org/wiki/Homo_sapiens

De moderne Minsch (m., wetenschopplich: Homo sapiens) höört to de högern
Söögdeerten. Dormank warrt he to de Ordnung vun de Primaten (Primates) un de
Unnerordnung vun de Dröögnesenapen (Haplorrhini) rekent. Amenne höört he noch to
de Familie vun de Minschenapen (Hominidae) un to den Tribus vun de Hominini mit
to. De moderne Minsch is de eenzigste Aart mank dat Geslecht Homo, de bit up
düssen Dag överleevt hett. Dat gifft Mannslüüd un Froonslüüd. Dat sünd de twee
Geslechter. De Kinner sünd de Jungs un de Deerns.

Fröher is de moderne Minsch in de Wetenschop ok Homo sapiens sapiens nömmt
wurrn. Dor scholl dat mit düütlich maakt weern, dat de Neanderdaler to desülvige
Aart tohören dö, as de moderne Minsch. De Neanderdaler harr dormols den
wetenschopplichen Naam Homo sapiens neanderthalensis kregen. Man hüdigendags
warrt de Neanderdaler as en egene minschliche Aart ankeken. Dor hett de Homo
sapiens nu sien körtern Naam vun weg. He kümmt ut de Latiensche Spraak un is
tohopenföögt ut de beiden Wöör homo „Minsch“ un sapiens „de Bescheed weet“.

DNA-Unnersöken hett rutbröcht, dat de moderne Minsch vör um un bi 200.000 Johren
in Afrika as Aart upkamen is. De Homo sapiens hett en sunnerlich goot
entwickelten Brägen. Dor kann he abstrakt mit nadenken, snacken, in sik
rinkieken, Problemen lösen un Geföhlen wiesen. He is intelligent un steiht un
geiht liekup. Dor hett he de Arms üm free un kann Gegenstänn to Faat kriegen un
bearbeiden. Veel mehr, as annere Aarden kann he Reedschoppen bruken. De moderne
Minsch leevt över de ganze Welt hen up all Kontinenten in grote Masse, bloß nich
up de Antarktis. In'n Juli 2008 hett dat up de Eer mehr as 6,7 Milliarden
Minschen geven.

Just, as de meisten annern Apen sünd de Minschen vun en soziale Aart. Sunnerlich
weet se wat af vun dat Bruken vun Kommunikatschoonsmiddeln. Dor drückt se sik
sülms mit ut, dor tuuscht se Ideen unner'nanner mit un dor bringt se Saken mit
up'e Reege. Minschen boot sunnerliche soziale Gruppen up, vun Familien bit hen
to Natschonen. Mank de Minschen gifft dat en unbannige Tahl vun Traditschonen,
Ritualen, Ethiken, Normen un Werten un Gesetten. All höört se to de Grundlagen
vun dat minschliche Tohopenleven.

Dat Woort „Minsch“ (Hoochdüütsch Mensch, Sweedsch människa, Däänsch menneske) is
en Variant vun „Mann“, (as up Düütsch, Engelsch: man). Amenne geiht düt Woort
torüch up den indogermaanschen Stamm *„man-“: „denken“ oder *„ma-“: „meten“.
Düsse Stamm is ok to finnen in latiensch „mens, mentis“: „Geist, Verstand“,
„memoria“: „Gedächtnis, Erinnerung“, Greeksch „menos“: „Geist“, „mnèmè“:
„Gedächtnis“, Sanskrit „man-“: „Denken, Geist“, Russisch „mnit“: „menen,
denken“. In dat ooldindische gifft dat „Manu“: „(Oor-)minsch“, in dat moderne
Hindi „manusha“: „Minsch, Mann“.

Vergleken mit annere Deerter hett de moderne Minsch noch keen sunnerlich lange
Geschicht achter sik. Na Europa is he vör um un bi 40.000 Johren as
Cro-Magnon-Minsch henkamen. In Afrika harr he avers al veel länger leevt. Düsse
„Afrikaners“ sünd as Vörlöpers vun den Cro-Magnon-Minschen ankeken wurrn. Düsse
Meenung is unnerstütt wurrn, as 1967 an den Omo-Stroom twee Schädels funnen
wurrn sünd. Wetenschopplers hefft dormols annehmen, düsse Schädels weern bi
130.000 Johre oolt. De Schädels sünd later noch mol unnersöcht wurrn. Dor is
denn bi rutkamen, dat düsse beiden Homo-sapiens-Schädels unner Umstänn öller
sünd, as 195.000 Johre.

Hen un wenn warrt ok seggt, dat de Homo sapiens an verschedene Städen vun de
Welt upkamen is. Nich bloß in Afrika, so as dat jummers annahmen wurrn weer, man
ok in China.

Taxeert wurrn is, dat vun dat Upkamen vun den modernen Minschen af an so um un
bi 107,5 Milliarden Minschen boren wurrn sünd.



https://nds.wikipedia.org/wiki/Gips

Gips (cheemsch as Calciumsulfat betekent) is en bannig faken vörkamen Mineral ut
de Mineralklass vun de waterholligen Sulfaten ahn frömme Anionen. Gips
kristalliseert int monokline Kristallsystem un hett de cheemsch Tohopensetten
Ca[SO4] • 2 H2O. Dorbi emtwickelt dat Mineral tomeist tafelige, prismaatsche bit
nadelige Kristallen, aver ok körnige bit massige Aggregaten. Gips is inn
Allgemenen witt oder ahn Klöör, kann aver dör Opnahm vun Frömdionen oder
Verunreinigen ok en geele, rötliche, graue oder brune Farv annehmnen. De
Streekklöör is aver witt.

Gips hat en teemlich lütte Mohshard vun 2 un is blangen Halit en Standardmineral
op de Hardskala na Friedrich Mohs. Sien Dicht liggt twüschen 2,2 un 2,4 g/cm³.
Inn Gegensatz to de Mineralen Halit un Calcit, dat faken tosamen in Sellschop
dormit vörkaamt, löst sik Gips blots swor in Water. Afhangig vun de
Modifikatschoon vunt Calciumsulfat bedirggt dat Löslichkeit in Water2,7 bit 8,8
g/l. Ut en reine waterige Löswn kristalliseert Calciumsulfat ünner 66 °C jümmer
as Gips ut, doröver as Anhydrit. De Löslichkeitsgliekgewichten verschuuvt sik,
wenn annere Ionen togegen sünd as ton Bispeel Natrium.

Dat Kristallwater geiht verloren, wenn Gips hitt maakt warrt, wobi toeerst en
Hemihydrat (ok Halfhydrat oder Bassanit nöömt), dat de cheemsch Formel
CaSO4 • ½ H2O hett. Geiht noch mehr Water verloren entsteiht opletzt Anhydrit
III (CaSO4), dat mineralogisch eenfach Anhydrit heet.

Ünner sünnere natürlich vörkamen Ümstännen kann Gips in en steenbillen Vörgang
inbunnen wesen. Wenn in Seewater veel Calciumsulfat löst is un dat nu to
Verdunsten anfangt, fallt Gips un Anhydrit in fröhe Phaas vun’t
Carbonatafscheden ut. Vöran sedimenteert dorbi de Gips, wat in gröttere
Schichten oder Aggregate en Steen billn deit, dat to de petrograafschen Grupp
vun de Evaporiten tellt warrt. Disse Steen is ok ünner den Kulturbegreep
Alabaster begäng. Dit Tostannenkamen föhrt dorbi to kryptokristalline oder
kristalline Utbilln mit en Koorngrött bit in’t Rebeet vun Zentimeters. In de
Neeg vun solke Lagersteden künnt kristalline Neebilln vun’t Mineral Gips
tostannen kamen, de Marienglas nöömt warrt.

De Naam Gips is över dat latiensche gypsus, afleidt vun’t greeksche Woort γύψος
(gypsos, „Gips“, „Kried“), dat wedder ut dat Semitische Spraakrebeet stammt.
Annere antike Beteken för Gips weern selenites („Maandsteen“), alabastron un
labis specularis („Spegelsteen“).

Gips is al in de Antike as Bostoff bruukt worrn, all’n vöran in Ägypten, woneem
al de Gipsmörtel un de Alabasterschieven, de keen Licht dörlaten doot, kennt
hett. In Grekenland is Gips vör allen för Ornamenten an Hüüs bruukt worrn, vun
wegen dat de Steen so licht to bearbeiden güng. De Römer hebbt opletzt opdeckt,
dat dör’t Hittmaken vun Gips en Stoff entsteiht, de utharden deit, wenn de mit
Water mischt warrt, un de dorüm goot as Putz to bruken weer.

Gips gifft dat in maasive, fienkörnige Form as nich klöörten, witten, gelen,
roden oder grauen Alabaster, aver ok fienfaserig as Fasergips oder Atlasspat.
Bito kann een mitünner ok dörsichtige Kristalltafeln finnen, de as Marienglas
oder Fronsies (Selenit) bekannt sünd.

Dat Mineral kann in verscheden Kirstallformen vörkamen. De Kristallen sünd faken
teemlich groot, plastisch to bögen, vullkamen splittbor, dicktafelig, faken
krummflachig un manchmol ok poorig as Tweeschen. Gips kann aver ok en
rosettenordige verwossen Gestalt hebben. In de Form warrt dorto Sandroos,
Wöstenroos oder Barytroos to seggt.

As Polyhalit warrt en Gips-Varietät betekent, de verbunnen mit Kaliumsulfat un
Magnesiumsulfat in de Steensoltlager vun Staßfurt, Berchtestgarden un Ischl
vörkummt. Alabasterogen entstaht ut Calciumsulfat, dat sik an enkelte Steden
in’n Muddersteen ansammelt hett, bevör dat fast worrn is, un sik later denn to
Alabasterkugeln verhardt hett.

Geoloogsch entsteiht Gips dör Utkristalliseeren ut Seewater, dat an
Calciumsulfat översättigt is. Vun wegen sien siete Waterlöslichkeit is Gips dat
eerste Mineral noch vör Anhydrit, wat dorbi entstahn deit. Man, Gips kann ok as
en Produkt bi’t Verweddern vun sulfidische Ierzen oder in vulkaansch Sloten
vörkamen, wo de dör Reakschoon vun uttreden Swevelsüür mit Kalksteen tostannen
kummt.

Gips gifft dat an vele Öörd. De natürlichen Lagersteden sünd aver tomeist mit
Bimengen dörsett. Wichtige Fundöörd sünd ünner annern Mexiko, Algerien, Spanien,
Italien un de USA. In Düütschland kummt dat Mineral to’n Bispeel in’n
Neckar-Odenwald-Kreis in’t Rebeet üm Mosbach, bi Osteroe an’n Harz, Eisleben in
Sassen-Anholt, Borken bi Kassel un in’n Sebarger Kalkbarg vör, ss Deel vun’n
Gipskeuper ok in’n Steigerwoold, in de Frankenhööch un nöördlich vun de
Swääbschen Alb. In Chihuahua (Mexiko) sünd Gips-Resenkristallen vun bit to 15 m
Läng opdeckt worrn.

En sünnere industrielle Herstellen vun Gips is an sik nich nödig, vun wegen dat
Calciumsulfat bi vele cheemsche Vörgäng (normalerwies as Gips) as Biprodukt
anfallt, as to’n Bispeel bi’t Produzeeren vun Zitronensüür. De klass’sche
Vörgang is dat Utfällen ut swevelsuur Water mit Kalkmelk oder Kalksteen:

H 2 S O 4 + C a C O 3 ⟶ C a S O 4 + H 2 O + C O 2 {\displaystyle \mathrm
{H_{2}SO_{4}+CaCO_{3}\longrightarrow CaSO_{4}+H_{2}O+CO_{2}} }

Al Goethe, de en passioneerten Naturwetenschoppler un Chemiker weer, hett den
Vörgang in sien Roman Die Wahlverwandtschaften beschreven:

Gips entsteiht ok bi vele Verfohren to’n Reinmaken vun Afwater, bi de dat üm’t
Neutraliseeren vun sulfathollige Afwaters oder swevelsure Beizen geiht. Jüst so
kummt Gips faken as en Ennprodukt vun de Rookgasentsweveln vun de Afgasen in
Kraftwarken tostannen. Normalerwies, man afhangig vun de Verunrienigungen, künnt
disse Gipsen (entwatert Filterkoken) in de Zementindustrie oder to’n
Wieterverarbeiden to Calciumsulfat-Modifikatschonen (Hydraten) bruukt warrn.

In disse beiden Fäll hannelt sik dat üm Modifikatschonen vun’n glieken Stoff, de
in ünnerscheedliche kristalline Formen vörkummt.

Gips, de as Rohstoff bruukt warrt, warrt vör allen in’n Bargbo as Steen wunnen,
fallt vundaag aver faken ok as Biprodukt vun verschedene cheemsche
groottechnische Verfohren an.

Technisch warrt dat Vermögen vun’n Gips utnütt, dat dör’t Brennen deelwies oder
vullstännig verlorene Kristallwater bi’t Anröhren mit Water wedder optonehmen un
dorbi aftobinnen. Bi’t Hittmaken op ruchweg 110 °C entsteiht de so nöömte
brennte Gips (dat baven nöömte Hemihydrat) un bi 130 bit 160 °C Stuckgips, wat
en Mischen ut veel hemihydrat un en beten Ahydrit is. Bi 290 bit 900 °C
entsteiht Anhydrit, wobi dat Kristallwater vullstännig verloren gahn is. To
düchtig dull hitttmaakten Gips seggt man ok „dootbrennten Gips“ (Analin), vun
wegen dat de mit Water nicht mehr afbinnt.

In de modernen Botechnik warrt Gips (as Hemihydrat oder Mehrphasengips) tomeist
in Form vun REA-Gips för Gipswandboplatten för Twüschenwannen as ok för
Gipskartonplatten för den Dröögbo, as grundstoff för verscheden Putzen un
Dröögestrichen verwennt. Bito deent Gips ok as Grundeeren un Füllmiddel. Dör
Mengeleren mit Kalk kriggt man för Stuckarbeiden den Gipskalk, de sik formen
lett as Plastilin, vördem he hard warrt.

In de Medizin warrt Gips för den Gipsverband bruukt. Dorbi warrt de bedrapen
Leden to’n Fast- un Ruhigstellen mit fuchtige Gipsbinnen ümwickelt, de denn
binnen enige Minuuten uthardt un na ruchweg twölf Stünnen vull belastbor sünd.

In de Tähntechnik is Gips en wichtigen Utgangsstoff för Dentalgipsen, de bi’t
Herstellen vun Modellen ut Afformen Tähnen un den Mundruum bruukt warrt. Na de
Norm för Dentalgipsel EN ISO 6873 warrt fief Typen ünnerscheedt:

In de Afbilln Kunst warrt Gips faken to’n Formen vun Skulpturen bruukt un in de
Technik, üm Formen un Modellen hertostellen. Bi Karken- un
Alabaster-Restaureeren speelt ok vunndaag noch Marienglas en bedüden Rull, wiel
dootbrennten Gips gern ok as Tosatzstoff (Streckmiddel) för Malerfarven bruukt
warrt, vun wegen dat dat produkt dordör billiger warrt, ahn dat de Farvqualität
dull afnimmt. Ok to’n Grundeeren in de Tafelmaleree oder ok as Goldgrund (Assis)
warrt dat verwennt. Gips kummt in dissen Tosamenhang ok ünner Naams as
Alabasterwitt, Analin, Anhydrit, Bologneser Kried, Elektrikergips, Fedderspat,
Lichtspat oder Marienglas in den Hannel.

Vun wegen dat de Afbunnen Gips to’n sünnern Deel waterlöslich is, warrt
Gipsbostoffen vör allen blots för den Binnenutbo bruukt. In’t schuulte
Butenrebeet mööt Gipsbostoffen imprägneert waarn. In fröhere Tieten is Gips ok
för Stuckarbeiden an de Fassaden buten insett worrn un weer mit Lienööl
imprägneert. De Bostoff is dördor sogor Naamgever worrn för den Beroop vun’n
Gipser, de hüüt as Stuckateur betekent warrt. Gips is hygroskoopsch, tütt also
Water an, un neegt dorüm bi slechten Inbo oder slechte Pleeg dorto, sik to
verfarven oder spakig to warrn. In Nattzellen un in Kellerrüüm schall Gips dorüm
blots inschränkt bruukt warrn.

Bi’t Renoveeren warrt Stuckgips bruukt, üm lütte Reten un Löcker in de Wannen
dicht to maken. In’n Neebo warrt Gipsputzen oder ok Gipskarton bruukt, üm op
ruug un uneven Muerwark en striek- un tapezeerfardige Bavenflach hertostellen.
Butendem warrt ok eenige Estrichen op de Grundlaag vun Gips maakt.
Twüschenwannen, de staatsch nix to drägen hebbt warr hüüt faken ut
Gipskartonplatten mit en Metallünnerkonstrukschoon oder ut Gipswandboplatten
maakt. Dorblangen is Gips ok to’n Fastmaken vun Elektroinstallatschonen in
Rohbowannen bruukt worrn, wat aver vundaag nich mehr verlööft is. Wo gau dat
Afbinnen geiht, kann bi alkaalsche Formuleeren to’n Bispeel dör Togaav vun Wien-
oder Zitronensüür reguleert warrn, neutrale Formuleeren künnt mit
Eiwittverbinnen verlangsomt warrn. Dat Afbinnen kann gauer maakt warrn, wenn een
Kaliumsulfat oder fien opmahlten Gips bigeven warrt.

Bi Anwennen to’n Modelleeren un Formen, t. B. bi Bozzetti, is de Ansprook an de
Reinheit vun de Gipsrohstoffen höger, un so ok an de Opbereiden. Dör en fiener’t
Opmahlen un lüttere Andelen an Frömdmineralen warrt en gliekmatigere Bavenflach
tüügt. Dör’t Verwennen vun α-Halfhydrat (dat entsteiht ünner Waterdampdruck un
hett en högere Dicht) künnt högere Fastigkeiten vun de Formdelen henkregen
warrn. In dissen Tosamenhang warrt ok vun Hardgips snackt.

Dat Protein ut mahlen Sojabohnen warrt to’n Herstellen vun Tofu mit
Calciumsulfat to’n Stollen bröcht. Butendem warrt Calciumsulfat ünner de Beteken
E 516 ok as Levensmiddeltosatzstoff bruukt. As een vun de twölf Schüßler-Solten
finnt dat ok’n Anwennen as Heelmiddel.



https://nds.wikipedia.org/wiki/Georg_Friedrich_H%C3%A4ndel

Georg Friedrich Händel (nah dat Dööpregister Georg Friederich Händel, in
engelsch: George Frideric Handel; * 16. März 1685 in Halle a. d. Saale; † 14.
April 1759 in London) weer en düütsch-britsch Komponist in de Epoche vun den
Barock. Sien Hööftwark umfaat 46 Opern un 25 Oratorien – dorünner den Messias
mit dat bekannt Chorwerk „Halleluja“ – as ok tallriek Warken för Orchester un
Kammermusik. Händel, de sien künstlerisch Schaffen sück up all musikalischen
Genres vun sien Tiet erstreck, weer to glieker Tiet ok as Opernünnernehmer
tätig. He gellt as en vun de fruchtborsten un inflootrieksten Musiker överhoopt.
Händels Warken hörrt siet mehr as 250 Johren unünnerbraken to dat
Upföhrensrepertoire, länger as de vun jeder anner Komponist.

De eenzig Born över Händels Jöögd is de vun den Theologen John Mainwaring
(1735–1807) 1760 in London verapenlicht Biografie Memoirs of the life of the
Late George Frederic Handel. De Angaben to de fröh Johren vun den Komponisten
schient Mainwaring in direkten Gesprächen mit hüm sülvst wunnen to hemm. Neere
Biografien kunnen allerdings nahwiesen, dat de Chronologie vun de vun hüm
schillert Begevenheiten nicht korrekt ween kann. Wiel Händel blots wenig över
sien Jöögd seggt hett, blifft dat Weeten üm dissen Levensafsnitt blots
bruchstückhaft.

Nah den Biografen Mainwaring harr Händels Vader Georg för sien Söhn en
juristisch Karriere vörsehn un stunn de sien musikalisch Interessen bannig
aflehnend tegenöver. Dat harr sück eerst bi en Besöök bi den Hartog vun
Sachsen-Weißenfels up Slott Neu-Augustusburg ännert, wo de Hoffstaat vun den
Hartog siet 1680 resideer. Händel, domals noch kien 8 Johr old, sall dor in
Anwesenheit vun de Hartog up de Örgel speelt hemm. De hett dat Talent vun den
Jungen sofort erkannt un den Vader övertüügt, Georg Friedrich as Musiker
utbillen to laaten.

Nah de Rückkehr nah Halle wurr Händel Schöler vun Friedrich Wilhelm Zachow
(1663–1712), den Komponisten un Musikdirekter vun de Marktkark Unser Lieben
Frauen. Zachows Kompositschoonsstil tekent sück up de een Siet dör wietspannt
Grootrüümigkeit un up de anner Siet dör (sünners in de Chöre vun sien Kantaten)
Oom röövend kontrapunktisch Verdichtungen ut. Nich blots Händel hett later
thematisch Materialien vun Zachow upgreepen un kunstvull verarbeitet, sonnern ok
Johann Sebastian Bach, de sück nah Zachows Dood ok um de sien Nahfolg bewurben
hett. Händel kreeg nu bi Zachow en grundlegend Kompositschoons- un
Instrumentalutbillen. Af sien negent Levensjohr, heet dat bi Mainwaring, fung
Händel an „Karkenstücke [Kantaten] mit [Gesangs-]Stimmen un Instrumenten to
setten [komponeeren]“. Während sien Lehrtiet hett Händel ok tosätzlich en
Harpstimm to Zachows Kantate „Herr, wenn ich nur dich habe“ verfaat.

Luut Mainwaring wurr Händel 1697 an den brannenborgschen Hoff in Berlin schickt.
Kurfürst Friedrich III. (1657–1713), as Hartog vun Meideborg sien Landsherr,
weer vun dat Können vun den Twalfjohrigen so beindruckt, dat he Händels Vader
anboden hett, den Söhn en Musikutbillen in Italien to betallen un hüm, nahdem he
dat bestahn hett, en Anstellung an den Berliner Hoff to verschaffen. Händels
Vader hett dat Angebot, so Mainwaring, nich annommen. De preußisch König
Friedrich Wilhelm I. (1688–1740), de as „Suldatenkönig“ in de Historie ingung,
weer later en besünners Bewunderer vun Händel sien Kompositschonen. Händel
sülvst stunn apensichtlich levenslang in Kuntakt mit de Königen vun Preußen. Bit
to sien Inbürgerung in England 1727 weer ja Händel sien Natschoonalität nah
Madeborger Preuße. So bericht 1741 de tietgenössisch Presse, Händel weer bald
nah de Krönung vun Friedrich II. (1712–1786) nah Berlin reist, um hüm sien
Upwartung to maken. De, sülvst ok Komponist un doröver herut ok en exzellent
Flötist, hett sück nah Händels Dood vergevens dorüm bemüht, de sien Autographe
to erwerben.

1701 hett Georg Philipp Telemann (1681–1767) up sien Reis vun Meideborg nah
Leipzig in Halle Station makt, un den „damahls schon wichtigen Hrn. Georg Fr.
Händel“ kennentolern. Telemann hett bericht, dat disse Begegnung de Beginn vun
en konstruktiv un produktiven Tosommenarbeit tüschen beid Komponisten weer: „[…]
in melodischen Sätzen […] und deren Untersuchung, hatten Händel und ich, bey
öfftern Besuchen auf beiden Seiten, wie auch schrifftlich, eine stete
Beschäfftigung.“ 1702 schreev sück Händel an de nee grünnd Universität in Halle
(Saale) in, um bi Christian Thomasius (1655–1728) Rechtswetenschap to studeeren,
de as eerst sien Vörlesungen in düütsch Spraak hull u nto de Beendigung vun de
Hexenverfolgung bidroog. An‘ 13. März 1702 övernehm Händel ok den
Organistenposten an den Hallenser Dom.

In‘ Sömmer 1703 gung Händel nah Hamborg. Dor harr, ünner de Leitung vun den
Komponisten Reinhard Keiser (1674–1739), de 1678 (an‘ Gänsemarkt) apen makt
eerst düütsch Oper good Toloop. In dit Opernorchester speel Händel anfangs
Violin, later Cembalo. He hett sück mit den Komponisten, Dirigenten un Singer
Johann Mattheson (1681–1764) anfrüend, de later inflootriek musiktheoretisch
Schriften as Das Neu-Eröffnete Orchestre un Grundlage einer Ehrenpforte schreev.
As an de Lübecker Marienkark de Posten vun den berühmten Komponisten un
Organisten Dieterich Buxtehude (1637–1707) vakant wurr, wiel de wegen sien Hooch
Öller in Ruhstand gahn wull, sünd Händel un Mattheson in‘ August 1703 tosommen
nah Lübeck reist. Üm de Stäe bewurben hebbt sück beid aber nich, deen de
spooriek Kandidat harr gemäß de Traditschoon de Dochter vun Buxtehude heiraaten
muss.

Torüchkehrt nah Hamborg, keem dat midden in de Vörstellung vun Mattheson sien
Oper Cleopatra to en luutstark Uttnannersetten tüschen Händel un Mattheson.
Händel hett sück eens Dags weigert, Mattheson den Dirigentenplatz to överlaaten,
as de, nahdem he sück in sien Rull as Marcus Antonius up de Bühne entleevt harr,
as begäng sien Platz am Cembalo innehmen wull. De Striet führ to en Degenduell
vör de Oper an‘ Gänsemarkt. Siet dit Ereignis bestunn tüschen de beid en spannt
un reserveert Verhältnis. So kreeg Mattheson later vun Händel trotz Bitten kien
biografisch Daten för sien Grundlage einer Ehrenpforte leefert. Mattheson
wedderum hett sück in sien düütsch Översetten vun John Mainwarings
Händel-Biografie ständig mit gehässig un afwertend Kommentaren tegenöver Händel
inmischt.

An‘ 8. Januar 1705 wurr Händels eerste Oper Almira mit völ Spood in Hamborg to’n
eersten Mal upföhrt. Wenig Weeken later, an 25. Februar, folg en wiedere
Oorupführen mit den Titel Nero. Während Händels Oper Nero as verschollen gellt,
bütt de erhollen Almira mit hör Mischung ut düütsch un italieensch Form as ok
Spraak en lehrriek Bispeel för de damals an de Oper an‘ Gänsemarkt vörherrschend
Opernform. Völ Themen un Kontrapunkte ut sien Almira hett Händel in latere
Warken verarbeit. So bau he mit dat Thema „Lebet beglückt, höchst seeliges
Paar“, dat Almira in‘ darten Akt, Szene XVIII intoneert, wenig later in Italien
den grandiosen Slusschor Gloria Patri vun‘ Dixit Dominus.

In Hamborg komponeer Händel noch en wiedere Oper, de aber so en Umfang annehm,
dat se in twee Warken, Daphne un Florindo, updeelt weern muss. Ok disse Opern
gellen as verschollen. Nahdem Händel all mehrmals Angebote vun adlig Mäzenen för
en Italienreis aflehnt harr, dorünner wohrschienlich en vun Gian Gastone de’
Medici, reis he in‘ Sömmer oder Harvst 1706 up eegen Kösten nah Italien. He leet
twee – intüschen as verschollen gellend – Kisten mit Kompositschonen torüch.

Händels Studienreis dör Italien düer veer Johr. He maak Statschoon u.a. in
Florenz, Rom, Neapel un Venedig. De nipp un Daten över sien Uphollen in de
Städer is nich bekannt. Aber ut disse Tiet sünd völ Anekdoten överleefert, so
vun Treffen mit Arcangelo Corelli un Antonio Lotti as ok Alessandro un Domenico
Scarlatti. Händel wurr as Il Sassone (de Sass) berühmt. As Domenico Scarlatti in
Venedig up en Maskerade Händel inkognito (mit en Mask vör dat Gesicht) up en
Cembalo speelen hörr, sall he utroopen hemm: „Dat is entweder de berühmt Sass
oder de Düvel!“. Mainwaring bericht, dat dat tüschen Corelli un Händel to
Meenungsverscheedenheiten över de Utführung vun de düppelte Punktierung in de
langsamen Ecksatzen vun de (oorsprünglich) Ouverture to Il Trionfo del Tempo e
del Disinganno keem. Ungeduldig sall Händel Corelli de Geige ut‘ Hand reeten
hemm, um to dortostellen, wu he sück de Utführung vun disse Punktierung wünschen
dee. Corelli, en levenswürdigen Mann, hett dorhenn seggt: „Ma, caro Sassone,
questa Musica è nel Stylo Francese, di ch’io non m’intendo – Aber mien leev
Sass, disse Musik vun jo is nah den franzööschen Stil inricht, worup ik mi gor
nich verstah. “ Corelli to‘n Gefallen komponeer Händel en nee Ouverture in‘
italieenschen Stil.

In Italien broch Händel twee Opern up de Bühne, den Rodrigo (Sömmer 1707) in
Florenz un de Agrippina (Enn‘ 1709/Anfang 1710) in Venedig. Dat Libretto to
Agrippina hett Vincenzo Grimani, Kardinal un Viezkönig vun Neapel (1652–1710)
verfaat. Disse Oper gellt allgemeen as de eegentlich Dörbröök in Händel sien
Opernstil. De Ouverture to Agrippina, mit dat erregend tremoleerenden Fugenthema
över en lütt Hexachord, tellt to Händels herutragendst Opern-Ouverturen. För
Rom, wo up Grund vun kriegerisch Ereignisse un en stattfunnen Eerdbeven
Opernupführungen dör Paapst Clemens XI. (1649–1721) verboten weern, hett Händel
twee Oratorien, dat geistliche La Resurrezione (Fröhjohr 1708) un dat
allegorische Il Trionfo del Tempo e del Disinganno (Fröhjahr 1707) verfaat. Den
Text to Il Trionfo hett Kardinal Benedetto Panfili (1652–1730) verfaat. De weer
neben Kardinal Pietro Ottoboni (1667–1740) en bedüüdsam Günner un Förderer vun
Händel. Den Stoff Il Trionfo hett Händel in London noch tweemal bearbeit: 1737
un toletzt 1757 as De Triumph vun de Tiet un de Wohrheit.

Wiederhenn komponer Händel in Italien dat berühmte Dixit Dominus (Psalm 110), de
Serenata Aci, Galatea e Polifemo (Neapel 1708) as ok tallriek Chor- un
Solokantaten. Händel hett in Italien sien Ruhm begrünnd.

1709 wurr hüm in Venedig de Posten vun den Kapellmeester an‘ Hoff vun den Georg
Ludwig vun Hannober anboten. Händel nehm de Stäe in Hannober an, leet sück aber
tosekern, dat hen un weer för längere Tietrüüms vun den Hoff afwesend ween
drüff. Disse Option hett he all bold bruukt: offiziell fung sien Verdrag an‘ 16.
Juni 1710 an, aber all tegen Enn‘ vun dat Johr reis he nah London.

In London harr Händel an‘ 24. Februar 1711 sien eersten Spood mit de Upführung
vun sien Oper Rinaldo an dat Haymarket-Theatre. Ut disse Oper stammt de bekannt
Sarabanden-Arie „Lascia ch’io pianga“. Se hörrt. neben Cleopatras „V`adoro,
pupille, saette d`Amore“ ut Julius Cäsar un dat „Largo“ (eegentlich en
Larghetto) ut de Oper Xerxes, siet dree Johrhunnerten to dat Standardrepertoire
vun berühmt Opern- un Konzertsinger un -singerinnen. Nah dat Enn‘ vun de
Opernsaison gung Händel Anfang Juni 1712 nah Hannober torüch un schreev dor –
man nimmt an för de Kurprinzessin un latere britisch Königin Caroline von
Brandenburg-Ansbach – u. a. en Reeg vun Vokalduetten.

In‘ Oktober 1712 gung Händel weer nah London, wo he – vun Reisen afsehn – den
Rest vun sien Leven verbroch. He wahn tonächst en Johr bi en riek Musikleevhaber
in Barn Elms, Surrey. Dree wiedere Johren leev he bi de Earl of Burlington dicht
bi London. De Hööftwarken ut disse Periood sünd twee italieensch Opern un dat
Utrechter Te Deum in‘ Updrag vun Queen Anne, nah dessen Upführung se hüm en
levenslang Pension vun 200 Pund gewähren dee.

Ofschonsl Händel sien Afwesenheit vun de Hoff in Hannober wiet övertrecken dee,
is kien Versöök vun den Kurfürsten Georg dokumenteert, hüm an sien Plichten in
Hannober to erinnern. In‘ Oktober 1714 wurr de Kurfürst in de Londoner
Westminster Abbey as Georg I. to’n König vun Grootbritannien un Irland krönt.
För hüm sall Händel de Watermusik komponeert hemm, de bi en Fest up de Themse
wohrschienlich eerstmals 1717 speelt wurr. De König hett Händel sien Gehalt
verdüppelt. Later wurr Händel ok Musiklehrer vun de Döchter vun den 1716 folg he
den König för en körten Tiet torüch up düütsch Grund, wo he ok de Passion „Der
für die Sünde der Welt gemarterte und sterbende JESUS“, nah en domals beleevt
Dichtung vun Barthold Heinrich Brockes (1680–1747), komponeeren dee.

Nah sien Rückkehr nah Grootbritannien wurr he Huuskomponist in Deensten vun den
Earls of Carnavon, den lateren Hartog vun Chandos. Hier weer ok en progressiv
Literatenkrink versammelt, to de ü. a. John Gay (1685–1732) un Alexander Pope
(1688–1744) hörrn deen. Händels Warken, de he för de Hartogsresidenz Canons in
Edgware komponeer, umfaaten de twalf Chandos Anthems as ok de eerste Faaten vun
Esther un de nee engelsch Faaten vun Acis and Galatea (Text: John Gay).
Galateas, Acis’ un Polyphemus’ Terzett – The flocks shall leave the mountains –
erinnert af Takt 5, dor, wo dat Hööfthema tüschen Acis un de 1. Oboe in
Engführung erschient, an den Ingangschor vun de Bach-Kantate Ich hatte viel
Bekümmernis. In Canons hett Händel wohrschienlich ok de 1720 verapenlichten
Suites de Pièces pour le Clavecin to’n Enn brocht, de ünner annern de bekannt
Variationen enthollen, de man later de Naam The Harmonious Blacksmith geev.

De Naam vun den Ooort „Canons“ weer togliek Programm: de Earl of Chandos un sien
Krink hebbt up disse Wies to’n Utdruck brocht, dat dat hier um de Errichtung vun
musikalsch Maatstaff gung (lat. canon/greeksch kanón; Kanon = Maatstaff,
Richtsnoor, Regel, Anwiesung).

Händels Upenholt in Canons weer etwa in‘ Fröhjohr 1719 to Enn‘, as de
Vörbereitung för en nee Opernünnernehmen an dat King’s Theatre anfungen, de
Royal Academy of Music mit Händel as musikalischen Direkter. För de Anwerbung
vun en Singertrupp reis Händel nah Dresden un kunn dor mehrere Singer
verplichten, dorünner den Starkastraten Senesino.

Händels eerst un bannig spoodriek Oper för de Opernakademie, Radamisto, wurr
eerstmals an‘ 27. April 1720 upführt. Neben Händel hett de Akademie tietwies
noch de Komponisten Giovanni Bononcini un Attilio Ariosti in Lohn un Brot harrt.
Dat Publikum hett sück in twee Parteien updeelt, de sück entweder achter Händel
oder Bononcini stellen deen. Sünners in de Anfangstiet weern Bononcini sein
Upführungen spoodrieker as de vun Händel. Händel sien Dominanz wurr eerst af de
darte Saison bemarkbor, un in de folgend Johren schreev he eenig vun sien
bedüüdenst un hüüd populärsten Opern as Giulio Cesare, Tamerlano un Rodelinda.

Nah Erkenntnisse, de man hüüd hett, weer de Opernakademie vun Anfang an
ünnerfinanzeert un blots in de best Tieden wertschaplich draagfähig Dat
Management hett versöcht, dat Problem in den Greep to kriegen, indem man noch
mehr Starsinger inkoopen dee. Af Januar 1723 wurr Francesca Cuzzoni (1700–1770),
af Mai 1726 Faustina Bordoni (1700–1781) (de latere Ehefru vun den Dresdner
Hoffkomponisten Johann Adolf Hasse (1699–1783) verplicht. Beid Primadonnen weer
aber mitnanner verfeindet. An‘ 6. Juni 1727 hebbt se sück up apen Bühn während
de Vörstellung sogot utschimpt un gegensietig haun, luutstark anfüert vun hör
jeweilig Anhängers. Dör de hooch Gagen, de beid kreegen, wurr dat
Opernünnernehmen finanziell düchtig belast. Dorto keem, dat sück de
Publikumsmack tonehmend lichteren un politisch-satirischen engelschspraakig
Musikdorbietungen towennen de, woför 1728 de ruuschend Spood vun John Gays The
Beggar’s Opera symptomatisch weer. Hööchpunkt vun disse Oper sall en Parodie up
Händels populären „Kreuzrittermarsch“ ut de sien Oper Rinaldo ween hemm – sungen
vun „Bettlern“, „Deev“ un „Gaunern“. (De Oper stunn Modell för Die
Dreigroschenoper vun Bertolt Brecht.) Nah de Saison 1727/28 wurr de
Opernakademie uplööst. Persönlich nehm Händel, de siet 1727 engelsch Staasbrüger
weer, an dat Scheitern vun de Akademie aber kien Schaden.

Ok finanziell gung Händel dat to disse Tiet good, dat Geschäft mit sien eegen
Musik leep good. So weer he ok an de Verkoop vun Intritskorten un Noten
bedeeligt, de Pension, de he vun dat engelsch Königshuus kreeg, maak blots etwa
een Veertel vun sien Inkommen ut. Afsehn vun de Süüdseeblaas, dör de ok Händel
1721 völ Geld verlor, gung he mit sien Vermögen geschickt un vörsichtig um,
indem he etwa in Staatsanleihen vun de Bank vun England investeer, un verdeen so
tietwies bit o en Million Euro in’t Johr.

Nah de Uplöösen vun de Opernakademie hett Händel gemeensam mit den Swiezer
Impresario Johann Jacob Heidegger (1659–1749) en nee Ünnernehmen anfungen, dat
in de Literatur ok as „die zweite Opernakademie“ betekent wurrd. De beid hebbt
den Fundus vun de Akademie övernommen, dat King’s Theatre för fiev Johr miet un
Händel is in‘ Harvst 1728 nah Italien reist, um nee Singers antowerben. Dat nee
Ensemble weer dörgahnds mehr bescheeden anleggt, mit Antonio Bernacchi as nee‘n
Star. Up de Rückreis hett Händel in‘ Sömmer 1729 sein Moder in Halle besöcht un
hett ok Halt in Hannober un Hamborg makt.

Dat nee Opernünnernehmen hett an‘ 2. Dezember 1729 mit Lotario anfangen, harr
aber man blots moderaten Spood, so dat för de nächste Saison weer Senesino as
Toognummer verplicht wurr. Ehder tofällig wurr Händels Interesse up dat
Oratorium lenkt. 1732 wurrn sien beid engelschspraakig Masques Esther un Acis
and Galatea ut de Canons-Tiet unautoriseert speelt. Händel hett dor immer gau
drup antwoort, indem he eegen nee Faaten erstellen un mit Spood upführen dee.

De nächst Saison 1732/33 hett he wietgahnd mit dat Upführen vun Oratorien
bestreeden. Dorünner wee ok dat överwiegend ut old Material bestahnd Oratorium
Deborah (Debora). In‘ Sömmer is Händel mit sien Ensemble nah Oxford reist. Dor
broch he in de groot Festhall vun de Universität („Theater“ nömmt) sien
Oratorium Athalia spoodriek to Oorupführung. Dat d-moll-„Halleluja“, dat den
eersten Akt afslutt, is en Doppelfuge över de söss deelt Solmisationssülven:
UT-FA RE-SOL MI-La; Händels Hommage an Guido von Arezzos (~992–1050)
Hexachord-System. As Gegenthema (Kontrasubjekt) to Arezzos deelt Sülven
(Syllaben) hett Händel, licht figureert, dat Hööftthema (Subjekt) vun de Fuge ut
sien acht f-moll-Klaveersuite utwählt. Nah en Pressebericht sull hüm vun de
Universität de Ehrendokterwürde andragen wurrn, de he aber ut unbekannt Grünnen
aflehnt hett. Den Spood mit der Oorupführung vun sien Oratorium in Oxford hett
Händel aber man jo nicht veranlasst, de rünnergahnd italieensch Oper uptogeven.

In‘ Dezember 1733 wurr vun en rivaliseerend Opernsellschap, de Opera of the
Nobility (de so nömmt Adelsoper), in dat Lincoln’s Inn Fields Theater apen makt,
mit Nicola Antonio Porpora (1686–1768) as Komponisten. Tovör harr disse
Sellschap meest Händels gesamt Singerensemble, Sensino mit inslooten, afwurben.
Wiel dat in London kien Markt för twee konkurreerend Opernhüüs geev, kee dat to
en ruinösen Wettbewerb. De Situation wurr nah scharper dordör, dat Händels
Mietverdrag to’n Enn‘ vun de Saison utleep un Heidegger dat King’s Theatre an de
Adelsoper vermieten dee. Dorto hett de Adelsoper denn ok noch den berühmten
italieensch Kastrat Farinelli (1705–1782) ünner Verdrag nommen.

Beid Opernünnernehmen hebbt nich blots dat Londoner Opernpublikum in twee Lager
spalt, sonnern ok de königlich Familie. So hett de Prince of Wales Friedrich
Ludwig von Hannover (1707–1751) de Adelsoper ünnerstütt. Händels
Meesterschölerin Princess Anne (1707–1759) greep dorgegen leedenschaplich Partei
för Händel. Noch völ Johren later, 1770 in Bologna, hett Farinelli den engelsch
Musikgelehrten Charles Burney (1726–1814) vertellt, wu he nah sien Ankunft in
London „to’n eersten Mal bi Hofe“ den König Georg II. (1683–1760) vörsingen dee.
Dorbi harr „ihm die königliche Prinzessin, die nachmalige Prinzessin von
Oranien, mit dem Flügel begleitet, welche verlangte, dass er zwei von Händels
Arien vom Blatt [prima vista] wegsingen sollte, die in einem Schlüssel und einer
Schreibart gesetzt waren, welche er gar nicht gewohnt war.“ Hör Kunst in dat
Generalbassspiel wurr noch 1763 vun Friedrich Wilhelm Marpurg (1718–1795) in
sien Kritischen Briefen über die Tonkunst erwähnt. Händel sülvst hett eenmal den
ut Hamborg stammend Groninger Organisten Jacob Wilhelm Lustig vertellt, dat för
hüm Princess Anne „die Blüte aller Prinzessinnen“ weer.

Händel truck nu in dat nee baut Covent Garden Theatre um un führ dat
Opernünnernehmen in eegen Regie un up eegen finanziell Verantwortung. Ok wenn
dat Ünnernehmen immer mehr rünnergung, komponeer he in disse Tiet Warken as
Ariodante un Alcina, de tosommen mit Orlando to de bedüüdendsten nah den
Tosommenbröök vun de eerst Akademie tellen. 1737 keem dat to’n Bankrott un
Händel harr en Slaganfall, wodör he ok wat lahm wurr. Aber ok de Adelsoper gung
bankrott un muss uplööst wurrn. Bi en Kuruphollen in Burtscheid bi Aken hett
sück Händel aber gau weer verhaalt un komponeer mit de old Produktivität.

Ok wenn Händel bit to sien letzt Oper Deidamia 1741 noch tallriek Versöök
ünnernehm, de Oper forttoführen, is aber so nah un nah mit Saul un Israel in
Egypt van 1739 un de Wedderupnahmen vun sien fröh Warken, dorünner ok dat 1736
komponeert Alexander’s Feast or The Power of Music dat Oratorium weer in den
Vördergrund treden. Den Text, en Ode to Ehren vun de hl. „Cäcilia von Rom“, hett
John Dryden (1631–1700) verfaat. Drydens Ode gellt as Meesterwark vun engelsch
Dichtkunst. Bald dorup, 1740, vertoon Händel Verse vun en annern grooten
engelschen Dichter: „L’Allegro, il Penseroso ed il Moderato“ vun John Milton
(1608–1674). Dat „il Moderato“ stammt allerdings nich ut de Feer vun Milton,
sonnern vun Charles Jennens (1700–1773), den Texter vun Händels „Saul“,
„Messiah“ un „Belshazzar“.

1742 reis Händel nah Dublin un broch dor sien Oratorium Messiah togunsten vun
Schuldgefangenen un Armenkrankenhüüs to Upführung. De Alt-Partie sung Susanna
Maria Cibber (1714–1766), de bald dornah in London eerst Schauspelerin an dat
Theater vun den berühmten Shakespeare-Dorsteller David Garrick (1717–1779) wurr.
Ok later in London överleet Händel den Erlös ut sien Messiah-Upführungen Armen
un Entrechteten. Achter de Themenskizzeerung för die Amen-Fuge schreev Händel en
irische Danzmelodie, de he (in düütsch Spraak) as „Ballet“ „D[e]r arme Irische
Junge“ beteken dee. Eenmal in’t Johr führ he den Messiah togunsten vun dat
Londoner Foundling-Hospital up, dessen ehrenamtlicher Co-Direkter he neben den
sozialkritischen Maler, Grafiker un Verfaater vun de „Analysis of Beauty“
William Hogarth (1697–1764) weer. Kört vör sien Rückreis nah London hett Händel
ok noch den Schriever vun „Gullivers Reisen“, Jonathan Swift (1667–1745) drapen.

Nah disse Tiet komponeer Händel kien Opern mehr. Stattdessen geev dat van 1743
bit 1752 en dörgahnd Reeg vun een bit twee nee Oratorien pro Saison, de meesten
dorvan to Themen ut dat Old Testament. Dorneben entstunnen de weltlich
Musikdramen Hercules un Semele. Beid wurrd mit to de bedüüdenst engelsch Opern
tellt, ofschons Händel de sülvst nich szenisch upführt hett.

Noch en ganzen Tiet lang hebbt Adelskreise versöcht Händel, de sück nu ganz dat
Oratorium towendt harr, to Fall to bringen. „Die ganze Operngesellschaft ist in
Rage über Händel“ noteer en Tietgenossin. Anners as to Tieden vun de Adelsoper
harr he as Oratorienkomponist woll kien Konkurrenz, aber sien Gegner kunnen an
de an de Daag, wo he Upführung harr, Bälle un Bankette geven, um hüm to schaden.
Breet Bevölkerungsschichten erreich he aber bald mit sien „Siegesoratorien“ nah
den Jakobitenupstand van 1745, vun de Judas Maccabaeus neben den Messiah dat to
sien Leevtieden populärst Oratorium wurr. To de Arie vun den Judas Maccabaeus
„With honour let desert be crown’d“ in‘ darten Akt komponeer Händel en
butergewöhnlich Solo för Naturtrompete, denn utnahmswies bunn Händel för sien
Naturtrompetensolo den (bit hüüd) as „unnatürlich“ gellend söbenten Böverton mit
in un broch mit dissen Kunstgreep de „Doppelnatur des Trompetenklangs“ to
Geltung. Händel bill mit den söbenten Böverton de Mollterz, wodör sien
„Trompetenklang“ permanent tüschen elegischen a-moll un kriegerischen (deels ok
festlichen) D-Dur wesselt.

In dat Oratorium hett Händel later todem den „Chor der Jünglinge“ ut dat
Oratorium Joshua infügt, dessen Melodie etwa den Adventsleed Tochter Zion, freue
dich (EG 13) togrunnen liggt.

1745 hett hüm de 1738 vun den Dokter, Mathematiker un Musikwetenschapler Lorenz
Christoph Mizler (1711–1778) grünnd Leipziger „Correspondierende Societät der
musicalischen Wissenschaften“ de Ehrenliddmaatschap andragen. To de Liddmaaten
tellen ünner annern ok G. Ph. Telemann un J. S. Bach. (Letzt Liddmaat sull um
1755 Leopold Mozart (1719–1787) wurrn. Doch de Societät hett sück um disse Tiet
uplööst.)

1751 fung Händel mit de Komposition vun dat Oratorium Jephta an. Während he dat
daal schreev wiesen sück eerst Anteeken vun en anfangend Erblindung. Mit völ
Ünnerbreeken as ok ünner hööchst Anstrengungen hett Händel dat aber schafft,
sien Wark to vollenden. Den tweeten Akt in‘ Jephta slutt de Chor mit Alexander
Popes Maxime ut den Essay on Man: „Whatever is, is right.“ Disse Maxime wurr
bald in Düütschland Gegenstand vun hart führt weltanschaulicher Utnannersetten,
an de sück ok Moses Mendelssohn (1729–1781) un Gotthold Ephraim Lessing
(1729–1781) bedeeligt hebbt. Later övernehm Georg Wilhelm Friedrich Hegel
(1770–1831) Popes Maxime un hett dat in de Wöör kleedt: „Alles was ist, ist
vernünftig“ – vun de Hegel-Schöler Heinrich Heine (1797–1856) in „Alles, was
vernünftig ist, muss sein“ umdüüd.

1754 kunn sück Händel endlich bi den Blöömleevhaber Telemann mit en Kist vun
kostbor Blöömziepels bedanken (wenn ok to wat laat; hüm weer irrtdömlich de Dood
vun sien Hamborger Kollegen mitdeelt wurr). Händel hett sück för de hüm vun
Telemann 1750 vöraf översandt Intervall-Lehre „Neues musikalisches System“, de
1752 in Mizlers „Musikalischer Bibliothek“ rutkeem, bedankt. Hierin ünnerdeelt
Telemann jeden Ton, un jeden Intervall veerfak in: Minimum, Minor, Major un
Maximum. Sien Neues musikalisches System is aber bi de Lüüd ut sien Tiet up
scharp Aflehnung stött, wiel mit dat Upkommen vun dat Hammerklaveer bit hüüd de
tempereert Stimmung favoriseert wurr. Disse veerfak Ünnerdeelen harr Händel ok
all punktuell in sien 1706–1709 entstahnd 72 italieensch Kantaten för Singstimm
un Basso continuo, den „Cantaten con strumenti“ as ok in dat „Il Trionfo“ (in
der Arie „Io sperai“) anwendt.

Händel hett sück mehrere Oogenoperatschonen ünnertrucken, de aber nicht helpen
deen, een dorvan dör den ümstreeden Okulisten (Stoorsteker) John Taylor
(1703–1772), de ok Bachs Oogen opereert harr. In Taylors 1761 in London utgeven
History of the Travels and Adventures find sück ok een Afsnitt över sien
medizinisch Begegnungen mit Bach un Händel. Dorin vermark Taylor, dat beid
Komponisten „anfangs zusammen erzogen wurden“. Disse Utssag vun Taylor is bi
Bach- un Händel-Biografen siet Johrhunnerten up düchtigen Wedderspröök stött.

Dat gifft Henwiesen, dat Händel während sien letzt Johren tietwies weer sehn
kunn, aber nah Mai 1752 wunn he sien Oogenlucht praktisch nich mehr torüch. He
hett aber trotzdem wiederhenn bi de Upführungen vun sien Oratorien mitwarkt un
speel tüschen de Akte sien Örgelkonzerte, de he deelwies improviseeren dee.
Wiederhenn komponeer he nee Arien oder hett öllere överarbeit. För den Judas
Maccabaeus komponeer he den Duett- un Chorsatz: Sion now her head shall raise.
Noch een Week vör sien Dood seet Händel an de Örgel bi en Upführung vun sien
Messiah.

In‘ April 1759 harr Händel en Kurupenholt in Bath plaant, woto dat aber nicht
mehr keem, denn an‘ Mörgen vun den 14. April 1759, an en Karsaterdag, is Händel
– in dat Öller vun 74 Johren – in sien Wohnung Brook Street Nr. 57 (hüüd Nr. 25)
storven. He hett – je nah Umreken – twee bit söss Millionen Euro, anleggt in
Wertpapieren, achterlaaten. An 20. April wurr he in de Londoner Westminster
Abbey bisett.

Händels 46 Opern folgen de Typus vun dat Dramma per musica, de ut en Folg vun
Secco-Rezitativen un Da-capo-Arien besteiht. In de Loop vun de Tiet hett he de
Oper wieder entwickelt, ahn aber mit de etableert Form to breken. Um sünners
intensiv Geföhlstostannen vun en Figor dortostellen, hett Händel gern dat
Accompagnato (vun dat Orchester begleit)-Rezitativ insett. So t. B. to de groot
Starvensszene vun de Bajazet in dat Tamerlano oder bi de berühmten
Wahnsinnsszene vun den Orlando in de Oper Orlando.

Neben Arien gifft dat Duette, seltener Terzette oder Quartette. Chöre schreev
Händel anfangs blots för de Finali, wo se vun de Protagonisten sungen wurrd.
Eerst af 1735 hett he woll en eegenständigen Opernchor harrt. In dat sülvig Johr
schreev he för de in Covent Garden speelt Opern Alcina un Ariodante
Ballettnummern, wiel hüm dor de Ballett-Compagnie mit Marie Sallé (1707–1756) as
Primaballerina un Choreographin to Verfügung stunn. (Voltaire tell to hör
Verehrers). Eegens för hör hett Händel de Terpsichore as Prolog to de
Tweetfaaten vun sien Il Pastor fido schreeven. Marie Sallé, de all vör
Jean-Georges Noverre (1727–1810) den domaligen Bühnendanz revolutioneert hett,
hett mit hör Uptritt in Händels Zauberoper Alcina en Skandal veroorsakt. Wiel se
dorin de Rull vun den Cupidon (Cupido) in Männerkleedasch danzen dee, wurr se up
apen Bühn utpeepen.

Händels Opern-Ouvertüren folgen den vun Lully präägten franzöösch Typus:
langsam-flink (een Fuge)-langsam. De Libretti sünd faken ut venezansch Vörlagen
afleit; entgegen de allgemeen Popularität vun Metastasio-Texten hett Händel
blots dreemal Libretti vun dissen Dichter bruukt!

In England weer dat Oratorium bit dorhenn unbekannt, un up den Kontinent
orienteer sück dat an dat starr Schema vun de Opera Seria mit hör afnutzt Folg
vun rezitativisch Handlung un lang, affektschillernden Da-capo-Arien; Ensembles
un Chöre kommen meest nich vör. Ut Elementen vun de engelsch Plays, Masques un
Anthems, vun dat klassisch franzöössch Drama, düütsch Karkenkantaten as ok de
charakteristisch Musikform vun de italieensch Oper (Rezitativ un Arie,
Ouverture, Indeelen in dree Akte) schaff Händel dör de grootformale Gestaltung
en nee Form vun dat musikalisch Dramas, de vun de Bühne loslööst is. Dat Theater
stell woll wieder den buteren Rahmen, aber dat szenisch Speel, Kostüme, Masken
usw. entfallen. Dat maak Szenen- un Affektwessel gauer mögelk. De
Handlungsafloop wurrd nu ausschließlich in de Fantasie vun den Tohörer
verlagert, dementsprekend wurr de ideell un sinnlich Gehalt vun en Wark starker
anleggt. De Chor is jetzt nich blots integreert, sonnern wurrd völmehr to en
wesentlich Lidd un Dräger vun de Handlung. Dat Oratorium hett dordör, ahn dat
Dramatische to verleesen, episch-lyrischen Charakter. Librettist un Komponist
deelt den Chor twee Rullen to: De Rull vun de unmittelbar an de Handlung
Bedeeligten un, nah antik Vörbild, de Rull vun de de Handlung Ankiekenden un
Kommenteerenden. Schicksal un Doon vun de handelnd Personen wickeln sück vör den
Achtergrund vun dat Volksleven af. Ganz Völker wurrd personifizeert. In
Belshazzar wurrd sogor dree Völker nanner tegenöverstellt. De Heldenkastrat
wurrd (so good as) verbannt, dorför övernimmt de in de Oper bither vörwiegend as
Schuufjack ageerend Tenor de Rull vun den Helden. Händel führ sien Oratorien in
eegen Regie up un hett de Poort apenmakt för dat nee, dat börgerlich Publikum.

Händels Karkenmusik deelt sück up in eenig Psalmvertonungen in latiensch Spraak,
de he in Italien schreev, un de engelschspraakig Stücken. To de latiensch Warken
tellen de Vesperpsalmen Dixit Dominus, Laudate pueri un Nisi Dominus. De in de
fröh Londoner Tiet entstahnd Chandos Anthems sünd entsprekend de lütt to
Verfügung stahnd Ensemble vun ehder intim Charakter. De annner karkenmusikalisch
Warken ut de Londoner Tiet entstunnen meest för de Chapel Royal för besünnere,
deels staatspolitisch Anlässe. Dat Utrechter Te Deum un Jubilate to de Fier vun
den Freeden vun Utrecht is vun den Infloot vun Henry Purcell präägt. Vun de veer
Coronation Anthems, komponeert to de Kröönung vun Georg II. un Königin Caroline
1727 in de Westminster Abbey, wurrd Zadok the Priest siether bi jeder britsch
Kröönungszeremonie speelt, toletzt an‘ 2. Juni 1953 bi de Kröönung vun Elisabeth
II. in de Westminster Abbey. Dat Stück is aber ok as Erkennensmelodie vun de
UEFA Champions League bekannt. Dat Funeral Anthem – The ways of Zion do mourn,
komponeer Händel 1737 för dat Staatsbegräbnis vun Königin Caroline un dat
Dettinger Te Deum mit den Dettingen Anthem 1743 to de Fier vun den Sieg bi
Dettingen.

Een wichtig Deel vun Händels Orchestermusiken entstunn för sien Opern un
Oratorien. Un tsvoor as Ouvertüren, Tüschenakt-, Pantomimen- un Ballettmusiken.
To de eegenständig herutgevend Konzerten hörrn de söss Concerti grossi op. 3, de
1734 verapenlicht, aber wesentlich fröher to verscheeden Gelegenheiten schreeven
wurrn, as ok de twalf Concerti grossi op. 6 van 1739. Händels Concerti grossi
op. 6 sünd Orchesterwarken mit en Wesselspeel tüschen Striekorchester in vull
Besetten (Ripieno) un en Strieker-Solistengrupp (Concertino). Richtungswiesend
för disse ut Italien stammend Form weer Corelli. Händel verbindt in sien
Konzerten italieensch Traditschoon mit de nee sinfonisch Entwicklung vun dat 18.
Jorhunnert. To etlich Concerti grossi hett Händel nahderhenn noch Oboenparte
tofüügt.

Händels Örgelkonzerte sünd sien eegen Erfindung un staht neben Bachs
Cembalokonzerten an‘ Anfang vun de Entwicklung vun en Konzert för
Tasteninstrument un Orchester. Händel speel sien Örgelkonzerte in de Regel
während de Pausen vun groot Oratorien-Upführungen up en Orgelpositiv. In de
druckt Utgaav van 1738 wurr ok dat Cembalo as ok de Harp (op. 4, Nr. 6) as
mögelk Soloinstrument angeven. Tegenöver de söös Konzerten op. 4 (verapenlicht
1738) teken sück de beid ut de „Second Series“ (verapenlicht 1740, dat eerste
mit den Binaam „The Cuckoo and the Nightingale“) un de söss posthum verapenlicht
Konzerte op. 7 dordör ut, dat völ Stellen un ganz Satzen as „ad libitum“
kenntekent wurr, de Händel also während de Upführungen ex tempore speel. För dat
Konzert op. 7 Nr. 1, mit en mächtigen Ostinato-Satz, schrifft Händel en
tweemanualige Örgel mit Pedal („Organo a. 2 Clav. e Pedale“) vör!

In de Johren 1747 un 1748 schreev Händel dree Concerti a due cori, in de he dat
Orchester eegentlich dreedeelt: Nämlich in twee Bläserchöre, (mit jeweils 2
Oboen, 1 Fagott, 2 Hörns) un een Striekerchor incl. den Continuo. Disse Konzerte
sünd gröttstendeels kien eegenstännig Kompositschonen, sonnern wurrn vun Händel
ut Chören vun de Oratorien Esther, Belshazzar, Semele un Messiah för
Freeluftupführungen arrangeert. As Freeluftmusiken sünd ok de dreedeelig Water
Music (Wassermusik) Suite för Bootsfohrten up de Themse, as ok de Music for the
Royal Fireworks (Feuerwerksmusik) van 1749 konzipeert. Dat letzt wurr to’n
Anlass vun den an’ 7. Oktober 1748 slooten Freeden vun Aken vun König Georg II
in Updrag geven un an’ 27. April 1749 in de Londoner Green Park oorupführt. In’
Vörfeld keem dat wegen de Orchesterbesetten to Utnannersetten tüschen den König
un Händel. Denn de König wull blots „Militärinstrumente“ (Oboen, Fagotte,
Höörns, Trompeten un Pauken) in dat Orchester hemm. Händel dorgegen bestunn up
dat Mitwarken vun Striekinstrumenten. Well vun beid sück letztendlich dörsett
hett, kann man hüüd nich mehr mit Sekerheit seggen. Tatsaak aber is, dat Händel
sien Partitur oorsprünglich för „Militärinstrumente“ konzipeert hett, later aber
vermarkt hett, dat tosätzlich Strieker de Oboen- un Fagottstimmen to verdoppeln
harrn. De apenlich Proob vun de Feuerwerksmusik mit 100 Musikern vör 12 000
Tohörers an’ 21. April in Vauxhall Gardens wurr en grooten Erfolg. Dat
eegentlich Ereignis dorgegen, de offizielle Feierlichkeit an’ 27. April im Green
Park, enn’ mit en Desaster. Dör en technisch Mallör vun dat Füerwark fungen de
eegens för dat Füerwark errichteten Bauten un Dekorationen Füer un sünd
afbrennt. Eenzig Händels Musik sall de Ehren vun dissen Dag rett hemm.

De söss Triosonaten op. 2, för twee Violinen un Basso continuo, wurrn toeerst
vun von Roger in Amsterdam um 1722 verleggt. Se entspreken dörgahns de
veersatzigen italiensch Karkensonatenform. Wiedere söben Triosonaten op. 5, för
twee Violinen un Basso continuo, wurrn 1739 in London verapenlicht. Disse hebbt
fiev bit söben Satzen, dorünner Danzsatzen as Passacaille, Sarabande Gavotte
etc., so dat se de dicht an de Suitenform kommen, Dree wiedere Triosonaten sünd
blots dör Handschriften överleefert. De Karkensonatenform entspreken ok de fiev
15 Solosonaten op. 1, de ebenfalls um 1722 vun Roger in Amsterdam eerstmals
publizeert wurrn. Se ünnerdeelen sück in dree Sonaten för Traversa un Basso
continuo, in veer Sonaten för Flauto un Basso continuo, in twee Sonaten för Oboe
un Basso continuo un in söss Sonaten för Violine un Basso continuo. In de
Hallischen Händel-Utgaav staht noch söss Triosonaten för twee Oboen un Basso
continuo. Allerdings is nich seker, of Händel de Sonaten ok schreven hett.
Händels Warken för Cembalo entstunnen gröttstendeels in’ Rahmen vun sien
Lehrtätigkeit oder as Gelegenheitswarken. As de wichtigsten gellen de acht 1720
verapenlichten Suites de Pièces pour le Clavecin (HWV 426–433), dornebn en tweet
Sammlung vun Suiten (HWV 434–438, 1730) un 6 Fugen (HWV 605–610, 1735). De tweet
Suitensammlung enthollt twee bemarkenswert Chaconnen (HWV 435 und HWV 442),
Variationswarken över en achtaktig Ostinato-Bassthema. Dissen Basso ostinato,
bestahnd ut acht Fundamentalnoten, bruukt ok Bach för sien Goldberg-Variationen
as ok för den Canon triplex a. 6 Voc., en Rätselkanon, de he up dat bekannt
Porträt vun Elias Gottlieb Haußmann in de Hand hollt.

In sien Schrift Der vollkommene Kapellmeister, de 1739 in Hamborg rutkeem, hett
Johann Mattheson knapp 1 1/4 Takte (Takt 3–4) ut den veerten Satz – de Slussfuge
– vun Händels Klaveersuite Nr. 2 F-dur (ut Suites de Pièces van 1720) afdruckt.
Neben sien Notenzitat richtet Mattheson, de seker en noch deeperen Inblick in
Händel sien Kompositschoonsprinzipien harr, folgend Fraag an sien Leserschap:
„Wer sollte wol dencken, daß in diesen wenig Noten, als einem dicken kurtzen
Golddrat, ein Faden verborgen wäre, der sich hundertmahl so lang ziehen läßt?“
Mit „Golddrat“ (Golddraht) meent Mattheson Händels Fugenthema (Subjekt) mit sien
Gegenthema (Kontrasubjekt).

To de Kammermusik hebbt to Händels Tiet sowohl Vokal- as ok Instrumentalstücken
tellt. Tallriek sünd sien weltlich Kantaten: 72 Kantaten för Solostimm un Basso
continuo, de ut en Affolg vun Arien un Rezitativen bestaht, bi de he sück an
Alessandro Scarlatti orienteert hett. Dorto kommen de „Cantaten con strumenti“,
also mit sülvstännig Instrumentalstimmen. (Dorto gehört de lütt spaansch
Kantate: „Cantata Spagnuola a voce sola e Chitarra“, vun Händel mit Noten in’
Ollen Stil uptekend). De meesten vun de weltlich Kantaten wurrd de Tiet in Rom
toordnt, as Händel an de Accademia degli Arcadi mit Scarlatti, Corelli un
Pasquini tosommen draapen is.

Van etwa 1729 stammen de Negen Düütsch Arien för Solostimm, Melodieinstrument un
Basso continuo ut B. H. Brockes’ naturlyrischer Gedichtssammlung: Irdisches
Vergnügen in Gott. Brockes, de mit „poetischer Verklärung“ för dat Utbreeden vun
naturwetenschaplich Erkenntnisse sörgt hett, hett temelken Infloot harrt up
Christoph Martin Wieland (1733–1813) un Johann Wolfgang Goethe (1749–1832).
„Meine Seele hört im Sehen“, – so heet en vun de vun Händel vertont „Düütsch
Arien“.

De Duetti e Terzetti för Singstimmen un Basso continuo sünd in Italien oder
Hannober as ok tüschen 1741 un 1745 in London entstahn. Etlich Duette un
Terzette hett Händel för sien Oratorien to veerstimmig Chören wieder makt.

All as he noch leven dee, harr Händel in England den Rang vun en Klassiker. 1738
weer hüm to Ehren in Vauxhall Gardens een dör Roubiliac makt levensgroot Denkmal
erricht wurrn. An’ 15. Juli 1762 wurr dat ok vun Roubiliac gestalt Graffdenkmal
för Händel in de Westminster Abbey enthüllt. Mainwarings 1760 rutbrocht Memoirs
of the Life of the Late George Frederic Handel (vun Mattheson in’t Düütsch
översett) gellen as eerst Musikerbiographie överhoopt. In’ Gegensatz to völ
anner Komponisten ut sien Epoche, as etwa in Düütschland Johann Sebastian Bach
oder Georg Philipp Telemann, keem Händel nah sien Dood in England nich in
Vergeetenheit. Allerdings grünnd sück sien duersam Präsenz in dat engelsch
Musikleven vörwiegend up sien Oratorien.

Neben regelmatig uttoogswies Upführungen vun sien Oratorien wurrn mehrere ut
Händels Musik tosommenstellt Pasticci speelt. To de Fier vun Händels hunnertsten
Gebortsdag wurr 1784 (man harr sück um en Johr verdaan, wiel in dat Gebortsjohr
vun Händel in England noch de Juliaansch Klenner gull, nah de dat Johr eerst an’
25. März anfung, während in Düütschland de Gregoriaansch Klenner gull) mit över
500 Musikern en dree Daag lang Gedächtnisfier in de Westminster Abbey un in’
Pantheon hollen, mit Upführungen vun den Messiah, Stücken ut den Oratorien un
Orchestermusik. Wegen den Spood wurr de Messiah-Upführung noch tweemal
wedderhaalt. Disse Gedächtsnisfier begrünn en Traditschoon, de bit 1791
fortführt wurrr.

De Messiah-Begeisterung keem ok bald nah Düütschland. 1772 wurdr de Messiah
eerstmals vun Michael Arne in Hamborg dirigiert, dree Johr later denn vun Carl
Philipp Emanuel Bach (1714–1788), den tweetöldsten Söhn vun J. S. Bach. Nahdem
Friedrich Gottlieb Klopstock (1724–1803) in 1773 sien Vers-Epos Der Messias
afslooten harr, keem nu 1775 sien düütsch Översetten vun Händels Messiah rut.
Johann Adam Hiller (1728–1804) weer denn de eerste, de för Berlin 1786 dat Werk
völlig nee intrumenteeren un ännern dee.

In Wien hett Wolfgang Amadeus Mozart (1756–1791) för de Konzerte vun den Baron
Gottfried van Swieten, tüschen 1788 un 1790, de Instrumenteerung vun veer
oratorisch Warken vun Händel, dorünner den Messiah bearbeit un ännert, um dat
den Smack vun de Tiet antopassen. Wiederhenn hett Mozart 1791 in sien (nich
fardig wurrn) Requiem Themen as ok kontrapunktische Verdichtungen ut Händels
Funeral Anthem un Händels Oratorium Joseph and his Brethren wieder makt un
verännnert.

As Haydn während sien London-Upenholt Oratorien vun Händel hörrn dee, weer he
deep berührt: Hüm weer, „als sei er an den Beginn seiner Studien zurückversetzt
worden und habe bis dahin nichts gewusst.“ (nah Giuseppe Carpani). He hett en
Libretto mit nah Wien brocht, dat mögelkerwies för Händel verfaat wurrn weer, un
komponeer dornah Die Schöpfung, en Oratorium, daz in sien Struktur un sien
Chorfugen düütlich ünner den Infloot vun Händel steiht. Gliekermaaten leet sück
ok Beethoven vun Händel inspireeren. Up See the conqu’ring hero comes schreev he
Variatschonen för Cello un Klavier (1796). De Ouvertüre Die Weihe des Hauses mit
hör groot Middelfuge is bewusst in Händel sien Stil hollen.

In de 1770er Johren keem de Messiah nu ok in de USA un wurr, de engelsch
Traditschoon folgend, vörwiegend to Benefizzwecken upführt. In de eerst Hälft
vun dat 19. Johrhunnert wurr dat mehr un mehr begäng, den Messiah in de
Vörwiehnachtstiet uptoführen.

Af 1842 hett Vincent Novello in England en engen Utwahl an Oratorien in en
prieswerten Klaveeruttoog togänglich makt. De bit dorhenn eenzig Gesamtutgaav
vun Samuel Arnold weer unhandlich; nu aber kunnen de Noten (de genauso düer
weern as loos Notenblööd) ok in de Chorvereenigungen in de Provinz utbreeden.

In en monumentalen Maatstaff wurrn in London (nah een Proov 1857) van 1859 bit
1926 in’ dreejohrigen Afstand in’ Crystal Palace Händelfestspelen hollen. Up ehr
Hööchpunkt hebbt etwa 4000 Chorsingers un etwa 500 Orchestermusikers mitwarkt.
In disse Form entwickel sück de Veranstaltung jüstetgrad ton en Demonstratschoon
vun den engelsch Natschonalstolt. In Düütschland hett man to den hundertsten
Doodsdag vun Händel in en groot Inszeneeren en Händel-Denkmal tegenöver sien
Taufkirche erricht; an de Fierlichkeiten nehm ünner annern ok Franz Liszt deel.

Felix Mendelssohn Bartholdy (1809–1847) hett mit en denkwürdig Wedderupführen
vun de Matthäuspassion 1829 dat Wark vun Johann Sebastian Bachs ut de
Vergeetenheit ruthaalt. He sörg ok dorför, dat Händels Oratorien in Düütschland
upführt wurrn. Eenig Oratorien vun Händel hett Mendelssohn eegenhännig för den
praktischen Gebruulk inricht. Georg Gottfried Gervinus (1805–1871) hett de
engelsch Texten vun sämtlich Oratorien vun Händel översett, de dordör eerst
överhoopt to’n Standardrepertoire vun de düütsch Chorvereenigungen wurrn kunnen.
Johannes Brahms (1833–1897) hett för de eerst düütsch Händel-Gesamtutgaav
Klaveerstimmen (Generalbass-Utsetten) to de Duetti e Terzetti verfaat.

Siet 1914 övertruck de Antisemitismus in Düütschland dat Wark vun Händel, indem
sienOratorien arisiert wurrn: Israel in Egypt wurr in Mongolensturm umnömmt un
Judas Maccabaeus, tonächst in Der Feldherr umfirmeert, keem van 1933 bit 1945
blots noch ünner den Titel Wilhelm von Nassau To Upführung.

Up de anner Siet weer dat aber Düütschland vörbehollen, Händel sein Opern, de
man intüschen kumplett vergeeten harr, weer to’n Leven to bringen. Af 1920 broch
de Kunsthistoriker Oskar Hagen mehrere dorvan in Chöttingen up de Bühne. Sien
düütsch Faaten hebbt sück gau an de Theater in dat ganze Land verbreet.

Gegenwärtig wurrd Händels Tonschaffen in Düütschland neben Konzerten un
Theaterupführungen bi dree Festspelen pleegt: de Internationalen
Händel-Festspelen Chöttingen, (de ut Oskar Hagens Opernupführungen ut de 1920er
Johren entstunnen), denn de 1952 in Händels Gebortsstadt vun de GMD Horst-Tanu
Margraf initieerten Händel-Festspelen Halle un de Karlsruher Händel-Festspelen,
de siet 1985 vun dat Badisch Staatstheater in eng Tosommenarbeit mit de
Händel-Sellschap un de International Händel-Akademie veranstalt weern. Mit de
Hommage to’n 250. Doodsdag hebbt Heike Hennig un hör Ensemble in’ Februar 2009
mit de Oorupführung vun de Danzoper Rituale Händels Relevanz för tietgenössisch
Musiktheater in Leipzig realiseert.

De eerste Versöök vun en Gesamtutgaav vun Händels Warken geev dat tüschen 1787
un 1797 dör Samuel Arnold in Londonwurr aber wegen afspringend oder storven
Subskribenten vör de Tiet afbraken, so dat meest all Opern un en Grootdeel vun
de vokalen Kammermusik fehlen. En vun de English Handel Society tüschen 1843 un
1858 bedreeven Utgaav up Basis vun Autographen is nah etwa twalv grööteren
Chorwarken afbraken.

As Pionierleistung moot de Gesamtutgaav in 94 Bannen gellen, de Friedrich
Chrysander – anfangs ünner dat Daak vun de vun hüm mitgrünnd Düütsch
Händel-Sellschap in Leipzig – af 1858 herutgeev. Chrysander greep dorför up
Händels Dirigierpartituren un deelwies up Autographen torüch. Dorto keemen söss
Ergänzungsbannen mit Kompositschonen vun anner Komponisten, deren Materialien
Händel bruukt hett. Blots en Band vun de Gesamtutgaav un twee Ergänzungsbannen
wurrn 1902 vun Max Seiffert hinzugefügt, en anner (Nr. 49) keem nie rut.

1955 fung de Georg-Friedrich-Händel-Sellschap in Halle mit en Utgaav för den
praktischen Gebruuk an, de de Chrysander-Utgaav ergänzen sull. Man stell bald
fast, dat de den modernen musikwetenschaplichen Anspröök nich mehr noog weer,
wiel Varianten un Begründungen vun de Editionsentscheedungen fehlen dee, so dat
man 1958 beslooten hett, en nee Gesamtutgaav mit kritischem Bericht to maken. –
die Hallische Händel-Ausgabe (HHA). De Arbeit sall bit 2023 afslootrn ween. In’
Rahmen vun disse HHA keem 1978 in dat Händel-Handbuch dat von Bernd Baselt
erarbeitete Händel-Werke-Verzeichnis (HWV) herut.



https://nds.wikipedia.org/wiki/General

General is en hogen Rang bi dat Militär. In veel Länner is dat de hööchste Rang.
De Titel warrt in de Landmacht un in de Luftmacht bruukt. In de Marine heet de
hööchste Rang Admiral.

De General driggt veer Steerns. Man dat gifft allerwegens ok noch twee ünnere
Deenstgraden in düt Amt: Dat is de Generalleutnant (dree Steerns) un de
Generalmajor (twee Steerns). Verscheden Länner, as Düütschland un de
Nedderlannen, kennt ok noch den Brigadegeneral (een Steern). In dat een oder
anner Land gifft dat ok noch högere Räng, as den Marschall (in dat Düütsche Riek
fröher Generalfeldmarschall, mit den Marschallstaff to'n Ünnerscheden) oder den
General mit fiev Steerns (general of the army).

De Begreep keem up, as Suldat en Beroop wurrn is, an't Enn vun dat 16.
Johrhunnert un den Anfang vun dat 17. Johrhunnert. An Anfang weer dat so, dat
dat Woort General to anner Räng bi dat Militär toföögt wurrn is, üm dor mit to
wiesen: Düsse is nu de Baas vun de annern, as bi General-Kaptein,
General-Leutnant, General-Major.



https://nds.wikipedia.org/wiki/Frankfort_an%E2%80%99n_Main

Frankfort an’n Main is de gröttste Stadt in’t düütsche Bundsland Hessen - aver
nich de Hess’sch Hööftstadt - un liggt an’n Stroom Main. Frankfort an’n Main is
ene Stadt mit üm un bi 659.000 Inwahners. So is Frankfort de föfftgröttste Stadt
in Düütschland achter Berlin, Hamborg, München un Köln. In Frankfurt gifft dat
bannig veele Banken un Geldweertschop. Vunwegen dat Frankfurt dicht bi Mainz
liggt, wo de Main in’n Rhien geiht, hebbt de Lüüd Frankfort ok
„Rhein-Main-Metropole“ nöömt.

In Frankfort sünd traditschonell Minnerheiten sünners vun Belang. Inst leven
hier vele Hugenotten, Belgier un Lüüd ut de Nedderlannen. Dat is vundaag ok so.
Frankfort höört to de düütschen Städer mit mehr as 100.000 Inwahners, wo de
mehrsten Franzosen, Äthiopiers, Polen, Marokkaners un Pakistanis leevt. 1956 is
hier ene Mennonitengemeen vun Lüüd ut Westpreußen grünnt wurrn.

In Frankfort an’n Main is de Football-Vereen Eintracht Frankfort tohuse. De
speelt in de Bundsliga. De anner groote Frankforter Vereen is de FSV Frankfurt.



https://nds.wikipedia.org/wiki/Flickr

Flickr is ene Websteed, op de de Brukers digitale Biller hoochladen köönt. Dorto
köönt se korte Kommentaren schrieven un de Biller annere Lüüd wiesen un to
Verfögung stellen. Ok över Nettbreven oder Handys mit Fotofunkschoon köönt
Biller bi Flickr rinstellt warrn.

To de Biller köönt ok Wöör angeven warrn (Tags), de dat Bild in ene Grupp mit
annere Biller stellt, bi de ok graad disse Wöör angeven sünd. Annere Brukers
köönt ok Kommentaren schrieven.

De Websteed Flickr kaamt vun de Firma Ludicorp, de Caterina Fake un Stewart
Butterfield 2002 in Vancouver in Kanada grünnt hebbt. Se hebbt egentlich en
Rullenspeel maakt, dat Game Neverending heten dee. As Tosatzfunkschoon kunnen de
Spelers vun’n Februar 2004 an ok ganz eenfach Biller hoochladen, wat vele
Frünnen funnen hett. In’n März 2005 hett Yahoo Flickr un Ludicorp opköfft.

Bi Flickr warrt na Firmenangaven in jede Minuut op üm un bi 5000 Sieden togrepen
un Flickr hett mehr as dree Millionen Brukers, de sik registreert hebbt. Flickr
höört na de Söökmaschien Alexa to de dusend mehrstbesöchten Sieden in’t
Internett. Üm un bi 180 Millionen Biller liggt 2006 op Flickr.



https://nds.wikipedia.org/wiki/Fedderlohm%C3%B6hlen

Fedderlohmöhlen (hoochdüütsch Federlohmühlen) is en lütten Oort in de Gemeen
Karkwals (Samtgemeen Bootel) in’n Landkreis Rodenborg, Neddersassen. De Oort
höört von öllers bi Karkwals mit bi.

Fedderlohmöhlen liggt an’n Fedderlohmöhlenbeek, de later in de Rodau münnt. Üm
den Oort rüm gifft dat veel Holt. In’n Noordwesten liggt dat Naturschuulrebeed
Groot un Witt Moor.

De Naveröörd sünd de Hartmannshoff in’n Noorden, Hassel in’n Noordoosten,
Riekenbossel in’n Oosten, Lürken in’n Süüdoosten, Op’n Sand un Wittenmoor in’n
Süden, Karkwals in’n Süüdwesten un Westerwals in’n Westen.

De Watermöhl von Fedderlohmöhlen is wohrschienlich al üm 1600 rüm anleggt worrn.
Dat hüdige Gebüüd is von 1789. De Möhl is bet 1974 mit Waterkraft lopen un denn
noch bet 1985 elektrisch. Na disse Tied stünn de Möhl leddig. De Möhl is von
1999 bet 2001 denn wedder restaureert worrn.

In de Franzosentied von 1810 bet 1814 hett de Oort to de Mairie Karkwals in’n
Kanton Rodenborg höört. Dat Rebeed hett in disse Tied 1810 to dat Königriek
Westfalen un von 1811 bet 1814 to dat Franzöösche Kaiserriek ünner Napoleon
höört.

De Oort hett vör 1885 to de Amtsvaagdie Karkwals in dat Amt Rodenborg tohöört.
Na 1885 weer dat in’n Kreis Rodenborg, de 1977 mit’n Landkreis Bremervöör to’n
ne’en un grötteren Landkreis Rodenborg tohoopgahn is.

In dat 19. Johrhunnert hett Fedderlohmöhlen to de Buurschop Karkwals höört un
later to de Gemeen Karkwals. Mit de Gemeenreform in Neddersassen an’n 1. März
1974 is de Gemeen Karkwals mit Riekenbossel to de ne’e un gröttere Gemeen
Karkwals tohoopgahn.

Fedderlohmöhlen is evangeelsch-luthersch präägt un höört to dat Kaspel von de
Bartholomäus-Kark in Karkwals.

Fedderlohmöhlen is över lüttjere Straten anbunnen an de Kreissstraten K 206 un
K 209. De K 209 löppt in’n Süüdwesten na Karkwals un in’n Noordoosten över
Riekenbossel an de Bundsstraat 440 un wieder na Bootel. De K 206 geiht in’n
Süüdwesten över Karkwals na Süderwals un in’n Noordoosten an de B 404 un na Hast
un Worth. De K 206 warrt in Karkwals von de K 205 krüüzt, de in’n Oosten na
Wittörp geiht un in’n Noordwesten na Westerwals un an de B 215. De B 215 föhrt
in’n Süüdwesten na Veern un in’n Noordoosten na Rodenborg. De B 440 geiht in’n
Noordwesten na Rodenborg un in’n Süüdoosten na Visselhöövd.

De nächste Autobahn is de Autobahn 27 (Afsnidd Bremen–Wasra). De Opfohrten 25
Veern-Noord un 26 Veern-Oost doot so 16 Kilometer in’n Süüdwesten von
Fedderlohmöhlen liggen. De Opfohrt 51 Posthusen op de Autobahn 1 (Afsnidd
Hamborg–Bremen) liggt 22 Kilometer in’n Noordwesten an de L 155.

De nächste Bahnhoff is so bi 13 Kilometer wied weg in’n Noorden de Bahnhoff
Rodenborg an de Bahnlien Hamborg–Bremen. Fröher hett dat ok op’n Bahnhoff
Westerwals an de Bahnlien Veern–Rodenborg Personenverkehr geven. Disse Bahnhoff
leeg söss Kilometer in’n Westen.



https://nds.wikipedia.org/wiki/Den_Haag

Den Haag , amtlich ’s-Gravenhage is de Seet vun de Regeerung vun de Nedderlannen
un de Hööftstadt vun de Provinz Süüdholland. Vun 1831 af an is se ok de Residenz
vun dat Huus Nassau-Oranje. Den Haag is mit siene 488.370 Inwahners (Stand: 30.
November 2009) de drüdd gröttste Stadt in de Nedderlannen. Dat Umland vun de
Stadt heet Haaglanden. Dor leevt up 405 km² noch mol bi 1 Mio. Inwahners.

In ole Tied is jummers de Naam Die Haghe oder Den Hag(h)e bruukt wurrn. Vun
1602/03 af an hett de Verwaltung offiziell den Naam 's-Gravenhage inföhrt. De
goll as vörnehmer un is bit up düssen Dag de offizielle Stadtnaam, so as he ok
in Dokumenten, as den Personalutwies bruukt warrt. Den Haag is vörmols den
Greven vun Holland sien Jagdhuus ween: „Den Greven sien Haag“.

Den Haag liggt in’n Westen vun de Nedderlannen. Dat Zentrum vun de Stadt is bi 6
km af vun de Noordsee. De Stadtdeele Scheveningen un Kijkduin liggt direktemang
an de See. De Stadt höört to de Randstad mit to, wat en Striepen vun Utrecht bit
an’e Küst is, wo en ganze Reege vun Städer up sitt, as Höhner up’e Wiem un wo
unbannig veel Nedderlänner in wahnt. Dune bi Den Haag liggt Rotterdam (20 km),
Leiden (15 km) un Delft (8km). De Trabantenstadt Zoetermeer, de in de 1970er
Johren grünnt wurrn is, liggt um un bi 10 km in’n Osten vun den Haag.

Süüdlich vun de Stadt langt bit an de Rhienmünnen bi Hoek van Holland dat
Westland. Dat is een Gemeende vun 20 x 20 km, wo een Glashuus an’t annere steiht
un wo Grööntüüch un Blomen tagen weert.

De Stadt hett veel lüttje un middelgrote Unnernehmen in Hannel un Industrie. Ok
de Deenstsekter speelt in so’n Stadt, de Sitt vun eene Regeerung is, en grote
Rull.

Al in dat 11. Johrhunnert hett dat um den hüdigen Binnenhoff umto en Dorp geven.
Dor hefft de Greven vun Holland en Huus harrt, wo se wahnt hefft oder wo se över
Nacht bleven sünd, wenn se dör de Gegend dörtrecken döen. 1248 hett de Greve
Willem II. vun Holland en Slott boen laten. Düsse Greve scholl an un for sik
Kaiser vun dat Hillige Röömsche Riek weern, man he is sturven, ehr dat Slott
feerdig weer. Sien Söhn Floris V. hett dat Slott toenn boen laten. Unner annern
is in düsse Tied de Riddersaal tostanne kamen. Dor fangt noch hüüttodaag up’n
Prinsjesdag, dat is de drüdde Dingsdag in’n September, dat Parlamentsjohr
offiziell an, wenn de Königin ehre Throonreed vörlesen deit.

Vun dat 14. Johrhunnert af an is „De Haghe“ al de Residenz vun de Greven vun
Holland ween. Bit in dat 17. Johrhunnert hett Haag blot man en Eerdwall un keen
Muer harrt un blot man siede Gravens güngen dor umto. Dat Stadtrecht hett de
Stadt nie nich kregen. Man för de Inwahners geev dat doch en poor Privilegien,
ok up dat Feld vun de Stüern. 1560 is dor en lüttsch Raathuus henkamen, bovento
sünd ok noch Steenmuern tostahn wurrn. Man de Steenmuer is nich rechttiedig
feerdig wurrn un konn so de Inwahners nich bewohren in’n Achtigjöhrigen Krieg.
In düsse Johren is Den Haag en poor mol afbrennt un plünnert wurrn.

Na 1648 is Den Haag Residenz vun den Statthöller vun de Republiek vun de Seven
Vereenigten Nedderlannen wurrn. Nu hett de Stadt grote Weelde sehn. Jan Moritz
vun Nassau hett dat Mauritshuis (hüdigendags Museum) boen laten. För den Hoff,
de Liddmaten vun de Regeerung un de Vertreders vun de Staten ut dat Utland sund
wunnerbore, heel staatsche Hüser boot wurrn. Allerwegens sund in de Binnenstadt
noch hüdigendags en ganze Reeg vun düsse Hüser, de twuschen 1750 un 1900 boot
wurrn sund, to finnen. De franzöösche König Ludwig Bonaparte hett Den Haag denn
1806 offiziell to een Stadt verklaart.

300 Johre hett de Stadt keen Krieg mehr mitkregen, man an’n Anfang vun den
Tweeten Weltkriegg hefft, an’n 10. Mai 1940, düütsche Fallschirmjägers de Stadt
angrepen. Ehre Upgave weer dat, dat Zentrum vun de nedderlannsche Regeerung
„as’n Blitz“ in to nehmen. Man dat hett nich slumpt, vunwegen, datt utgerekent
dor de Nedderlannen noog Lüde to’n Verdedigen upstellt harrn. Eerst na de
kapitulatschoon an’n 15. Mai is de düütsche Wehrmacht in den Haag inmarscheert.
De „Riekskommisar für de besetten nedderlannschen Gemarken“ Arthur Seyß-Inquart,
de vun Adolf Hitler beropen wurrn is, is denn slank in den Riddersaal insett
wurrn. Dat Kaschott in den Stadtdeel Scheveningen is denn bruukt wurrn, um
politische Gegenspelers, unner annern Strieders in den Wedderstand, achter
Trallen to setten. Dat hett den Ökelnaam „Oranje-Hotel“ kregen. An’n 3. März
1945 harrn brittsche Bombers en Angreep up de Afschuss-Rampen för de V2-Raketen
vörnahmen. Man wohrschienlich vunwegen en Fehler in de Navigatschoon hefft de
Bomben dat Wahnviddel Bezuidenhout drapen. Dor sund bi 500 Lüde bi umkamen.
3.000 Hüser sund in Dutt gahn.

An’n 13. September 1974 sund Lüde, de to de marxistisch-lenistische Terrorgrupp
Japaansche Rode Armee tohöörn döen, in de franzöösche Bootschaft ringahn un
hefft den Ambassadöör un tein annere Lüde fungen. Nadem en Lösegeld vun 300.000
US-Dollar betahlt wurrn is un freen Aftog na en Fleger toseggt wurrn is, sund de
Börgen free laten wurrn.

In de 1970er un 1980er Johre sund verschedene Stadtdeele duchtig up Schick
brocht wurrn. Dor sund ok allerhand ole Bowarke bi afreten wurrn. Na 1990 sund
nee Bowarke upricht’ wurrn, de to’n Deel tämlich upfallen doot. Dor höört en
Reeg vun Ministeriums-Kontore, nich wiet af vun’n Groten Bahnhoff, to. Een vun
düsse Bowarke is dat hööchste Huus vun Den Haag mit siene 142 m Hööchde.
Vunwegen siene Architektur hett düt Huus vun de Lüde in de Stadt den Ökelnaam
„De vulpen“ kregen. Dat heet up Platt „De Blackpenn“. In siene 29 Stockwarke
sund tomeist Mitarbeiders vun das Ministerium för Unnerricht, Kultuur un
Wetenschop togange. De Zurichtoren mit siene 88 m Hööchde hett den Ökelnaam
„Citruspers“ (Zitruspress) weg un dat Castalia-Huus, wo dat Ministerium för
Volksgesundheit, Gemeene Weelde un Sport in sitten deit, warrt vun den Dag siene
Inwahners „tieten vun Den Haag“ (Titten vun Den Haag) nömmt. To düsse Bowarke is
2005, up de annere Siet vun’n Bahnhoff, noch de „Prinsenhoftoren“ boot wurrn. De
is nu mit 128 m dat tweet hööchste Huus vun de Stadt. In dat late 20.
Johrhunnert hett de Stadt ok wedder an ehre Grachten dacht un hett dor en paar
wedder vun herstellt. De weern vördem eerst toschütt oder överboot wurrn. Vun
2003 af an is dat wedder mööglich, Rundfahrten up’e Gracht to maken.

Den Haag liggt an twee Autobahnen, de in Europa en Rull spelen doot. Mit de A12
geiht de düütsche Autobahn A3 wieder, de ut de Gegend vun Frankfort an’n Main,
Köln un dat Ruhrrebeet herkamen deit. De A4 knütt Amsterdam mit Rotterdam un mit
de belgschen Metropolen Antwarp un Brüssel tohopen un geiht vun dor ut denn noch
wieter na Paris. De Stadt hett twee grote Bahnhöve, dat sund de moderne
Koppbahnhoff Den Haag Centraal (Hööftbahnhoff) un den Dörgangsbahnhoff Hollands
Spoor mit siene sunnerliche histoorsche Architektur, unner annern in de
„Förstliche Töövstuve“.

In Den Haag is 1864 de eerste Stratenbahn vun de Nedderlannen upmaakt wurrn.
Hüdigendags is dat Nett vun de Stratenbahn Den Haag en vun de gröttsten in
Europa. Na allerhand Last in de Botied is 2004 en neen Tunnel för de Stratenbahn
unner dat Zentrum dör in Bedriev nahmen wurrn.

Den Haag hett keen egen Flegerhaben, man de Grote Flegerhaben in Schiphol bi
Amsterdam un de Flegerhaben vun Rotterdam sund ja man blot bi 50 bit 20 km wiet
weg. So kann een dor slank henkamen. Man denn gifft dat bi Den Haag doch den
Militär-Flegerhaben Valkenburg. Ut Grünn vun de Sekerheit warrt de ok bruukt,
wenn de Regeerung oder dat Königshuus mit’n Fleger unnerwegens sund.

De Stadtdeel Scheveningen hett en lüttjen Haben an de See. Över Kanals is de
Stadt ok anslaten an dat drange Nett vun Waterstraten för de Binnenschipperee.

As alle nedderlannschen Städer is Den Haag unnerverdeelt in Bezirke
(stadsdeel/stadsdelen), Stadtdeele (wijk/wijken) un Naberschop-Viddels
(buurt/burten). Vun 1953 af an harr dat en Reeg vun düsse Unnerdeele geven, man
1988 is dor wat an ännert wurrn. Vun dor af an is Den Haag in düsse Bezirke
updeelt:

Leidschenveen-Ypernburg is eerst vun 2002 af an en Deel vun Den Haag. In düt
Johr hett Den Haag Deele vun de Nabergemeenden Leidschendam, Rijswijk, Nootdorp
un Pijnacker övernahmen. Dor sund twee nee Wahnviddels in tostann kamen. To
desülvige Tied is en Deel vun de Gemeende Wateringen övernahmen wurrn. Dor is
dat Viddel Wateringseveld in boot wurrn (um 8000 Wahnungen rum). Dat höört to
den Bezirk Escamp mit to. Jeden Bezirk hett sien egen Bezirksamt.



https://nds.wikipedia.org/wiki/D%C3%A4%C3%A4nsche_Spraak

De Däänsche Spraak is ene vun de nordgermanschen Spraken un ward in Däänmark un
Söödsleeswig snackt. Dat warrt seggt, dat ok Spraakformen in Norwegen un Sweden
to’t Däänsche höörn. Däänsch un Plattdüütsch hebbt op ünnerscheedlich Oort ehr
Verwandtschap. Op de een Sied hett Däänsch so as Plattdüütsch dat Luutschuven
nich mitmookt. Un Dänen un Sassen weern jümmer Navers. Denn kümmt dorto, dat in
de Hansetiet Plattdüütsch de Hannelsspraak in den Norden weer. Later harr denn
dat Däänsche Königshuus Sleswig un Holsteen kregen. Un Sleswig weer eerst
Däänsch, Holsteen weer Düütsch. Vun de Tiet is ok een Deel Verwandtschap.

Däänsch is ober en egen Spraak, ok wenn Grammatik un en Deel vun de Wöör mit
Plattdüütsch gliek sünd. Bispeel:

So as in dat Plattdüütsche, warrn hüüt blots noch dree Kasus bruukt. Un dat
Partizip Perfekt is ahn „ge-“, so as in dat Nordneddersassische. Op Däänsch
warrt snakkt, so as op platt. Man al de Grammatik is ’n lütt beten anners, obers
nich so ünnerscheedlich as twüschen Plattdüütsch un Hoochdüütsch:

De Däänsche Spraak geiht - wat den Nawies angeiht - op dat freuge Medeloller
trüch. Vun wegen de Personalunion, de dat twüschen dat Däänsche un Norweegsche
Königriek geev, is de in Norwegen sproken Förm Bokmål Däänsch. De Sünnerheit vun
disse Förm is mier de Utspraak denn de Schrievwies.

Överhaupt, dat Utsnacken. Dat is för de meesten, de Däänsch nich as Moderspraak
hebbt, wat vigelinsch. Dat R is achtern utsnackt, nich vörn as op Platt un
Norweegsch. Un - besünners op de Inseln na Osten (Seeland un so), nich avers bi
de Dänen in Söödsleswig, hebbt se ehrn Stöttluud. Geiht mittenmang dör een Vokal
un warrt nich opschreven.



https://nds.wikipedia.org/wiki/Chlor

Chlor (vun’t ooltgreeksch: χλωρός chlōrós „gröön“; vun wegen sien Klöör) is en
cheemsch Element mit dat Atomteken Cl un de Atomtall 17. Chlor is ünner
Normalbedingen en Gas un steiht in dat Periodensystem in de sövten Hööftgrupp.
Dorüm tellt Chlor to de cheemsch Serie vun de Halogenen.

Chlor is 1774 vun Carl Wilhelm Scheele opdeckt worrn. Toeerst is dat Chlorgas
för en Oxid hollen worrn, eerst later hett Humphry Davy markt, dat Chlor en
Element is.

Chlor is in’n Eersten Weltkrieg is to’n eersten mol as cheemsch Wapen insett
worrn. Disse Insatz an’n 22. April 1915 in de Neeg vun de Stadt Ypern in
Flandern dör düütsche Truppen hett veele Leven köst. Tallriek Soldaten harrn
deelwies jemehr Leven lang mit den Schaden dorvun to kriegen. Later is Chlor dör
wirksomere Giftgasen uttuuscht worrn as t. B. Phosgen.

In de Natur gifft dat Chlor nich in sien elementare Form, man tomeist as Anion
Cl- (Chlorid), wiel Chlor en Element is, dat düchtig geern reageeren deit. Dat
gifft aver ok en Reeg vun natürlich vörkamend orgaansch Verbinnen mit en
kovalent Binnen. As Bestanddeel vun Solten as t. B. Natriumchlorid un
Kaliumchlorid finnt man in veele grote Soltlagersteden op de Welt. Chloride
hebbt en Andeel vun ruchweg 0,05 % an de Eerdkrust.

In’n industriellen Rahmen warrt Chlor vör allen wunnen dör de so nöömte
Chloralkali-Elektrolys, en Natriumchlorid-Lösen oder -smölt:

As Kuppelprodukten fallt dorbi Natronlaug un Waterstoff (bi’n Insatz vun
NaCl-Lösen) btw. Natrium (bi’n Insatz vun NaCl-Smölt) an.

As Utgangsmaterial kann ok Soltsüür bruukt warrn, de bi’t Ümsetten vun Chlor mit
orgaanschen Kohlenwaterstoffen entsteiht. De kann denn mit Hülp vun elektrischen
Stroom in waterige Lösen wedder in Chlor ümwannelt warrn:

Bevör sik de Elektrolysverfohren för de Chlorprodukschoon dörsett hebbt, is ok
de direkte Oxidatschoon vun Chlorwaterstoff mit Suerstoff oder Luft na dat so
nöömte Deacon-Verfohren utföhrt worrn:

Dat Dörföhren vun disse Gliekgewichtsreaktschoon is an Katalysaters op Basis vun
Kopper(II)-chlorid (CuCl2) maakt. Vunwegen de bannig korrosiv wirkend
Reakschoonsmischen is dat Verfohren technisch aver mit grote Mucken verbunnen.

De Produkschoon vun Chlor belööp sik 2004 weltwiet op ungefäähr 45 Millionen
Tunnen.

Dat geelgröne Chlor is ünner Normalbedingen en Gas, dat en stekend Röök hett un
as giftig in de List vun de Gefohrstoffen opföhrt. Chlor löst sik teemlich goot
in Water: In een Liter Water löst sik bi 25°C un Atmosphärendruck 0,0921 mol.
Disse waterige Lösen warrt as Chlorwater (nich as Soltsüür) betekent, bargt aver
en lütte Mengde vun Soltsüür. Bi’t Afköhlen vun en sättigt Lösen op 0 °C warrt
grönlich-gele Chlor-Klathraten afscheedt mit de Tohopensetten Cl2 · 2 H2O. Bi’t
Warmmaken op 9,6 °C verfallt de wedder.

Chlor egent sik vunwegen sien hooch Normalpotential vun 1,358 Volt sünners goot
as Oxidatschoonsmiddel. In de Luft brennt Chlorgas nich, tellt aver trotzdem to
de reakschonsstarksten Elementen in’t Periodensystem. Dat Gas reageert al bi
Normaltemperatur mit tallriek Elementen, orgaanschen un anorgaanschen Verbinnen
to’n Deel teemlich dull ünner starker Hittafgaav.

Mit Waterstoff reageert dat explosionsordig in de so nöömten
Chlorknallgasreakschoon, wenn toeerst en Bestrahlen mit kortwellig Licht oder en
öörtlich Warmmaken stattfinnt. De toföhrte Energie is in de Laag, dat
Cl2-Molekül to splitten:

Dat Inwirken vun Chlor op Elementwaterstoffen (EHn) föhrt to en deelwies ruttehn
vun Waterstoff:

In’n Vergliek dorto warrt Ammoniak ünner drastisch Bedingen mit unverdünnt Chlor
to Stickstoff un Chlorwaterstoff ümsett:

Dat hoge Reakschoonsvermöögen vun Chlor hett dorto föhtr, dat Chlor as
Bleekmiddel t. B. in de Papeerindustire insett worrn is. För disse Opgaav warrt
aver an Steed vun dat Chlor vunwegen sien Ümweltschädlichkeit jümmer
mehrWaterstoffperoxid insett. Nich wegtodienken is Chlor aver in de cheemsch
Industrie, woneem dat in Endprodukten as PVC, Bleekmiddel un Soltsüür antofinnen
is. Chlor is ok en bedüdend Grundstoff bi’t Herstellen vun Polyurethan un
Polycarbonat.

Chlor warrt ok as priesgünstig Desinfektschoonsmiddel för Drinkwater insett.
Sünners de entstahnde hypochlorig Süür is in de Laag Bakterien un Viren
antogriepen un dood to maken. En Vördeel gegenöver annere Middels is de
Langtietwirken (Depot-Wirken). Dat bedüüdt, dat Chlor na Togaav in’t Waterwark
in de Rohren noch över längere Tiet dseinfizeeren deit. Chloren un Drinkwater is
na de DIN 2000 nich vörsehn, mutt aver in de Waterwarken vörhollen warrn. Dat
Chloren vun’t Drinkwater dröff blots vun’t Gesundheitsamt anordent warrn.

Butendem warrt Chlor in bannig lütte Mengden as Desinfektschoonsmiddel in
Swemmbäder bruukt. Bi de Reakschoon vun’t Chlor mit orgaansche Stoffen in’t
Water kommt dorbi ok Affallprodukten tostannen, de den bekannten Swemmbadröök
utmaken doot. Je mehr Verunreinigen in’t Water is, desto mehr rückt dat ok.

Physioloogsch hett Chlor en grote Bedüden in sien ionische Form Chlorid as
Mineralstoff. Opnahmen warrt dat över dat Eten, tomeist in Form vun Kaaksolt
(Natriumchlorid). An’n Dag nimmt de Minsch twüschen 3 un 12 g Chlorid to sik.
Dat Utscheeden geiht över de Neren un över den Sweet.

Chlorid is nödig, üm Magensüür to produzeeren un üm de Osmoos in’n Lief oprecht
to hollen. Unbedingt bruukt warrt Chlor ok för’t Wieterleiden un Impulsen in de
Nervenfasern. Veele orgaansche, also nicht-ionische Verbinnen mit Chlor sünd
dorgegen slecht för de Gesundheit oder sogor richtig giftig, sünners för
Insekten. Se warrt dorüm faken ok as Insektiziden insett.

Chlor lett sik na Inleiden in Natriumiodid- oder -bromidlösen nawiesen. Dat
Iodid warrt to Jod oxideert, wat den mit Hexan extraheert warrn kann
(Redoxreakschoon).

Chlorid (Cl-) lett sik in en Nawiesreakschoon ut waterige Lösen na’t Ansüern mit
Salpetersüür mit Sülvernitrat utfällen. Dorbi entsteiht en witten Nedderslag ut
Sülverchlorid. Mit dissen Versöök kann man ok Iodiden un Bromiden nawiesen. In
verdünnt Ammoniakwater löst sik de Nedderslag wedder op
(Komplexbillnsreakschoon):

Mit Chlor sünd gefährliche Reakschonen ü.a. mit Ammoniak, Bromwaterstoff, Butan,
Butadien, Ether, Kohlenmonoxid, Methan, Propan un annere Stoffen mööglich.

Mit de Fuchtigkeit vun de Sliemhüüt billt sik Soltsüür un hypochlorig Süür, de
dat Geweev angriepen doot. Je na Konzentratschoon kann dat Inaten vun Chlor de
Sliemhüüt inböten, to Hoosten föhren un bi längeret inwirken sogor to
Bloodhoosten un Atennoot bit hen to Stickenanfäll. Wenn grote Mengden inatent
warrt, besteiht Levensgefohr. Chlor grippt ok de Ogen, de Huut un de
Verdauensweeg an. Lungenschadens sünd bi Inaten mööglich, bi chroonsch Inwirken
kann dat ok to Hart- un Kreisloopstören föhren, sülvst wenn toeerst keen Lasten
to marken sünd.

Fletig Chlor wirkt düchtig ätzend op de Huut. Chlorwater grippt ok de Huut an un
kann langwierige Ekzemen utlösen (Perna-Krankheit bit hen to Chlor-Akne).

Na en Studie vun’t Institute for Medical Research in Barcelona böhrt chloreert
Water dat Risiko för Blasenkrebs an. Dorna hebbt Minschen, de chloreert Water
drunken hebbt, en üm 35% högeret Risiko, an Blasenkrebs krank to warrn. Swimmen
in Chlorwater schall dorna dat Risiko sogor üm 57% anböhren.

De Fatten, worin dat Chlor opbewahrt warrt mött dicht wesen un an en goot lüften
Oort lagert warrn. Geiht man in den Ruum rin, schall man jümmer en Fluchtfilter
dorbi hebben. Buddels un Deelen vun de Anlaag mööt vör apen Flammen, Warms un
Sünninstrahlen schuult warrn un sünners ok vör Fuchtigkeit. Verklemmte Deelen
nich mit Gewalt un blots ahn Hülpmiddel apen maken. Rohren dröft ok nih över
50 °C hitt maakt warrn. Bi Chlorgasalarm nich mehr in den Ruum oder in dat
Rebeet gahn. In’n Twiefel dröff blots noch mit Atenschuulredschap un en dicht
afslutend Chemieschuulantog in dat Gefohrenrebeet ringahn warrn (Füerwehr).
Chlorbuddelwessel schall ok blots mit Atenschuul un mit Schuulhandschoh maakt
warrn.

Bi’t Utbreken vun Chlorgas is de Filter na dörtig Sekunnen opbruukt, de schall
blots to’n Weglopen bruukt warrn. Dat de Armaturen dichthollt, schall elk Week
mit en Proovreagenz (Ammoniak) patrollert warrn. Billt sik en witten Nevel, is
wat undicht.

Chlor kummt mit de Oxidatschoonstallen -1 bit +7 vör. Mit de Oxidatschoonstoop
-1 kummt Chlor as Chlorid-Anion in veele Solten vör, sünners mit Alkalimetallen.
Dat sünd to’n Bispeel Natriumchlorid, Kaliumchlorid oder Lithiumchlorid. De
bedüdenste Cl-1-Verbinnen is aver de Chlorwaterstoff HCl un de waterige Lösen
dorvun. De Soltsüür is een vun de wichtigsten Süüren.

Verbinnen in de Oxidatschoonsstopen +1, +3, +5 un +7 gifft dat vör allen as
Chlorsuerstoffsüüren. Dat sünd mit de Stoop +1 de hypochlorig Süür HClO mit
Solten as Natriumhypochlorid. Mit stiegend Oxidatschoonstall folgt de chlorig
Süür HClO2, de Chlorsüür HClO3 un de Perchlorsüür HClO4 op. De letzte is de
starkste vun disse Süüren un as eenzige Chlorwaterstoffsüür ok rein bestännig,
aver jümmer noch explosiv. De annern Süüren sünd blots as Lösen oder as Solt
bestännig.



https://nds.wikipedia.org/wiki/April

De April, ok as Aprilmaand un Oostermaand bekannt, is in’n Gregoriaanschen
Klenner de veerte Maand in dat Johr. De April hett 30 Daag un höört to dat
Fröhjohr.

De Naam kummt vermootlich von dat latiensche Woort aperire, wat soveel heet as
open gaan. Dat betütt sik denn woll dorop, dat in’n Fröhjohr de Knospen open
gaat. En olen düütschen Naam för dissen Maand is ok Oostermaand – de weer dör
Karl den Groten in’n 7. Johrhunnert inföhrt worrn – wieldat Oostern meistens
in’n April liggt. Annere Naams, de hüüt aver kuum mehr bruukt warrt, sünd
Wannelmaand oder Launing .

In’n röömschen Klenner weer de April de tweete Maand. De April fangt jümmer mit
den lieken Wekendag an as de Juli, man in Schaltjohren fangt he mit den lieken
Dag as de Januar an.

De Begreep Aprilwedder steiht för dat wesselhafte Wedder, dat faken in’n April
vörkummt. Dat seggt man hüüt aber ok, wenn dat gor nich in’n April is.

An’n 1. April mutt man oppassen, as dat Bruukdom is, annere Lüüd „in’n April to
schicken“. Dat heet nix anners, as dat een annere Lüüd bannig verschietern un
anlegen deit. Den Aprilschaabernack gifft dat tominnst al siet dat 16.
Johrhunnert.



https://nds.wikipedia.org/wiki/Aorta

De Aorta (gr. αορτή) oder Hööftslagader is en groot Bloodfatt, dat direkt ut de
linke Siet vun’t Hart vörkamt un vun dor dat Blood ut de linke Hartkamer
(Ventrikel) in de Fatten vun’n groten Bloodkreisloop bringt.

De Aorta is de gröttste Slagader (Arterie) in’n Lief. Bi den Minschen hett se en
Dörmeter vun ruchweg 2,5 bit 3,5 cm un is ungefähr 30 bit 40 cm lang. Se hett de
Form vun en oprechten Spazeerstock mit en bagenförmigen Anfang baven, bevör se
liek na ünnen bit in’t Becken löpt.

In de Anatomie, Chirurgie un bi Verfohren to’n Afbillen warrt de Aorta in
verscheeden Afsnitten ünnerscheedt, dat man beter weet, wovun snackt warrt. Dat
sünd:

Vun wegen de grote Elastizität vun eher Fattwand sorgt de Aorta för de so nöömte
Windketelfunkschoon, de dör Anglieken vun’n Druck ut dat stöötwies vun’t Hart
rutpumpte Blood in en anhollend Bloodstroom wannelt. De Druck vun’t Blood warrt
dorbi de ganze Tiet vun Drucksensoren (so nöömte Barorezepters) meten.



https://nds.wikipedia.org/wiki/Andesit

Andesit (ok Ieslandit, fröher ok as Porphyrit betekent) is en fienkörnigen
Steen, de to de Klass vun de Vulkaniten höört. Dat plutonitische Gegenstück
dorto is de Diorit.

Bi sien Ünnersöken an süüditalieensche Vulkanen hett de Geoloog Leopold von Buch
dat Mineral Albit in Stenen funnen, bi de he vermoodt harr, dat se mit Trachyten
to verglieken weern. He hett dorut slaten, dat sik dat üm en ne’e Oort vun Steen
hanneln müss. Tosamen mit de Steenproven, de Gustav Rose op de Lipaarschen
Eilannen sammelt harr un dat Weten över Vulkanen ut de Humboldtschen Reisen in
Süüsamerika as ok wietere Beobachten vun Franz Julius Ferdinand Meyen un Eduard
Friedrich Poeppig op den Eerddeel hett Buch 1835 in sien Bericht vör de
Könglichen Akademie in Berlin op en vergliekbore Tosamensetten slaten. He güng
dorvun ut, dat de Steenoort in de süüdamerikaanschen Anden wiet verbreedt weer,
un hett dorüm den Begreep Andesit prägt.

Alexander von Humboldt deel disse Ansicht nich un hett den Vörslag toeerst
aflehnt. Eerst Justus Roth hett den Naam 1861 wedder in de Nomenklatur vun de
Stenen inbröcht. In’t Johr 1900 weer de Steen vun Friedrich Johann Karl Becke op
de Grundlaag vun dormols moderner Aspekten vun de Mineralogie as de
vulkanitische Steen nee defineert, wat den plutonitischen Diorit entspreken
deit. Dorto hett Walter Ehrenreich Tröger en Tyyplokalität bi La Hoyada (Provinz
Catamarca) in de argentinischen Anden anföhrt.

Andesit is en vulkaanschen Steen („Eruptiv-“ oder „Vergatensteen“), de sünners
in Subdukschoonszonen un in de vulkaanschen Rebeden vun de ozeaanschen Rüchen
vörkamen deit. De Andesiten sünd – faken tosamen mit Daciten, Rhyoliten un
Kalkalkali-Basalten – de tyypschen Stenen vun de Inselbagens un vulkaanschen
Orogenesen. Vörkamen doot se in Form vun Lavaströöm, Lavadomen, as Bestanddeel
vun pyroklastische Sedimenten, vulkaansche Brekzien oder ok as Dykes oder
Lagergäng.

As Lava kummt Andesit bi Temperaturen vun ruchweg 950 bit 1000°C an de
Böverflach. Dör hydrothermale Lösen künnt Andesiten in jemehrn Mineralbestand
düchtig ännert warrn. Dorbi entstaht dör Metasomatoos verschedene ne’e Mineralen
in den oorsprünglichen Andesit. De Produkten dorvun warrt as Propyliten
betekent. De Vörgang vun’t Propylitiseren is aver nich alleen op de Andesiten
beschränkt.

De Quarzandeel liggt bi Andesiten twüschen 0 un 20 Prozent. Wietere
Bestanddeelen sünd Plagioklas-Feldspat, Pyroxen, Amphibol un Biotit. Wenn keen
Quarz dorbi is, bargt de Andesit Foiden un warrt denn ok as foidföhren Andesiten
bestimmt. Dat gifft ok Andesiten, de Granat oder Cordierit bargt un dorna denn
ok as granat- oder cordieritföhren Andesit betekent warrt. Wenn Hoornblenn in
den Andesit vörkummt, warrt de as Hoornblenn-Andesit beschreven Wenn de Andesit
Olivin bargt, ist normaleriwes keen Quarz in den Steen, vunwegen dat sik de
blots billt, wenn de Lava silikatuntersättigt is. Wenn de Andesit mineralogisch
nah an’n Basalt steiht, bargt he tomeist keen Biotit oder Amphibol un ok de
Andeel an Plagioklas is lütt. Andesiten hebbt tomeist en bruunvigelette bit
graue Klöör un wiest en porphyrisch Föög op.

De synonyme Naam Ieslandit is vun den britischen Geoloog Ian S.E. Carmichael
inföhrt worrn, de üm 1960 rüm den tertiären Vulkan Þingmúli in Oostiesland
ünnersöcht hett. He hett en em bit dorhen nich bekannte, ne’e Steenoort opdeckt,
bi de in’n Gegensatz to Stenen vun’t Fastland de Iesenkunzentratschoon mit
anstiegen Silikatandeel ok anstiegen deit. Vundaag is de Steen as Andesit
bekannt. Ieslandat bargt faken porphyrische Insprenglingen (Zeolithen, Leucit
u.a.)

In Europa kummt Andesit in Grekenland in Krokea bi Sparti vör, in Italien bi
Predazzo un in de Euganeischen Hövels, in Ungarn bi Szentendre, in Finnland bi
Rovaniemi un in Spanien in de Pyrenäen. In Düütschland gifft dat Vörkamen in de
Halleschen Moold, in de Flechtinger Hööchd un in’t Rebeet vun de Saar un de
Nahe.

In Ungarn gifft dat tallrieke Afbosteden, de vör allen Toslagstoffen för’n
Stratenbo un annere Breekprodukten maakt. Tomeist warrt de Andesit as Schotter
un Splitt bruukt. Blots wenige Sorten kamt as Naturwarksteen in’n Hannel, so as
de Porfido Verde Antico ut dat greeksche Krokees bi Sparta op’n Peloponnes oder
de Augit-Andesit ut dat Rebeet vun Predazzo in Italien.

De Indeelen vun de dree Rebeden vun Ozeanien in Polynesien, Melanesien un
Mikronesien geiht torüch op Dumont d’Urville, een vun de letzten groten
Opdeckers, de twüschen 1822 un 1840 dreemol üm de Welt seilt is. De Indeelen
baseert op kulturelle-spraakliche Aspekten. Butendem hebbt de Melanesier
teemlich düstere Huut, wiel de westlichen Rebeden vun Poylnesien un Mikronesien
hellere Huut opwiest. Dorto kummt de so nöömte Andesitlien (oder Andesitgrenz).
Se betekent nich blots en geoloogsche Grenz, man is ok för de ünnerscheedliche
kulturelle Entwickeln bit hen na de sozialen Struktur, Religion un Kultur vun
Bedüden wesen. Dat wiest, wo deep un direkt sogor geoloogsche Bedingen de
Historie vun Völkers mitbestimmt hebbt.

De Begreep Andesitlilen is opkamen, vördem man de Platentektonik verstahn hett.
Bruukt weer he dat eerste mol 1912 vun den neeseelännschen Geoloog Patrick
Marshall, de dormit de eendüüdige strukturelle un vulkanoloogsche Grenz betekent
hett, de sik vun’n Oosten vun Neeseeland na de Fidschi-Eilannen bit nöördlich
vun de Ne’en Hebriden un de Salomonen utdehnt. Nöömt is de Lien na den Steen
Andesit, de in vulkaansche Rebeden vörkummt un för fruchtbore Boddens sorgt, so
dat de Buern de Gefohr vun den Vulkanismus tomeist in Koop nehmen doot.

De Lien verlööpt längt de westlichen Kant vun de Eilannen vör Kalifornien un
passeert den Aleutenbagen an de Oostkant vun Kamtschatka un verlöpt den wieter
an de Kurilen un Japan langs, an de Marianen un de Salomonen vörbi bit na’t
Noordeiland vun Neeseeland. Op de annern Siet vun’n Pazifik geiht de Lien an de
Westkant vun de süüdamerikaanschen Anden in Richt Mexiko un vun dor wedder bit
na de Eilannen vör Kalifornien. Indonesien, de Philippinen, Japan, Neeguinea un
Neeseeland leegt buten de Andesitlilen.

Disse geoloogsche Lien scheedt in’n Pazifik twee Grootrebeden vun’nanner. In’n
Oosten dorvun bestaht de Eilannen vör allen ut de Tippen vun Vulkanen ünner See,
de ok Korallenriffs un Atollen billt. De Eilannen ööstlich vun de Lien sünd un
kieselsüürarme basaltische Lava opboet, de ut Schildvulkanen uttreden is un
mineralogisch eher mit den ozeaanschen Bodden toverglieken sünd. In’n Westen
dorvun leegt as Resten vun deelwies na de Iestiet överspölte Rebeden
„kontinentale“ Eilannen, de ut kieselsüürreieken Andesit un pleistozäne
Sedimenten opboet sünd. En wichtigen Grund dorför, dat de andesitischen Rebeden
kulturell lever besiedelt weern, sünd de fruchtboreren Boddens. De Bedüden is üm
so grötter as de Boddens ünner tropische Bedingen al so faken wenig Nehrstoffen
bargt oder bannig gau utlaugt warrt, wenn se nich as in’n Regenwoold in en
Kreisloop vun Wassdom un Verotten staht.

De na Oosten hen jümmer sworeren Bedingen hebbt de Jägers un Sammlers, de in’n
Pleistozän vun Neeguinea kamen deen un af ruchweg 1500 v.Chr. de Lapita-Kultur
entwickelt hebbt, doran hinnert, sik wieter na Ozeanien uttobreden. Dat
Besiedeln keem dor eerst veel later ruchweg af 300 n.Chr. dör Völkers de en
hoochentwickelte Schippfohrtstechnik harrn, so dat se jemehr Nehren to’n
gröttsten Deel ut de See kriegen künnen. Disse Völkers harrn vun de Spraak as ok
vun’n Phänotyyp (Huutfarv usw.) her Gemeensomkeiten.



https://nds.wikipedia.org/wiki/Amiens

Amiens is de Hööftstadt vun den franzööschen Bezirk Somme un de Region Picardie.
Se hett üm un bi 137.000 Inwahners op en Flach vun 49,46 km² un liggt so wat 115
Kilometers noorden vun Paris direktemang an den Stroom Somme. De Stadt liggt op
en Hööch vun 14 m bet 106 m över NN bi en Dörsnittshööch vun 33 m.

Na ene Fundsteed vun Fuustkielen in Saint-Acheul, en hüdigen Vöroort vun Amiens,
is de Acheul-Tiet in de Ooltsteentiet nöömt.

In de Tiet vun de Gallier weer de Oort as Samarobriva Hööftstadt vun den Stamm
vun de Ambianer. De Oort heet denn ok, nadem Caesar em 54 v. Chr. innahmen harr,
Ambianum.

In’n Winter 334 schall de Hillige Martin an’t Door vun Amiens sienen Mantel mit
en Pracher deelt hebben. 1127 kreeg Amiens Stadtrecht.

Amiens entwickel sik siet dat 18. Johrhunnert to en wichtigen Industrieoort,
besünners vun de Textilindustrie.

1803 sloten England un Frankriek hier den Freed vun Amiens, de aver nich vun
Duer weer. 1848 hebbt se de eerste Iesenbahn na Amiens boot, de na
Boulogne-sur-Mer föhr.

In’n Eersten Weltkrieg weer in de Neeg vun Amiens de Slacht an de Somme. In’n
Tweten Weltkrieg kreeg de Stadt swore Schadens af. Dat Stadtbild is hüüt vun’n
Wedderopbo in de 1950er Johren präägt.

De Stadt is siet dat 6. Johrhunnert Seet vun’t Bisdom Amiens un vun de
Universität Picardie un hett mit de Kathedraal vun Amiens en temlich bedüden
Bowark ut de Gotik.

To de Partnerstäder vun Amiens höört Düörpm un Görlitz in Düütschland un
Darlington in Grootbritannien.



https://nds.wikipedia.org/wiki/Zell_(Biologie)

En Zell(e) (vun lat. cellula lüttje Kamer, Zelle, ooldgr. κύτος kytos Zelle) is
de lüttjeste Eenheit, de mank de Organismen leven deit. Dat gifft „Eenzellers“
un „Mehrzellers“. Wenn dat Leevwesen ut en ganzen Barg Zellen besteiht
(„Veelzellers“), könnt de Zellen tohopenknütt ween to gröttere Eenheiten. De
weert denn Geweev nömmt. Dat minschliche Lief besteiht ut een poor hunnert
verscheden Typen vun Zellen un Geweev. In’n Loop vun de Evolutschoon hefft de
Zellen vun Veelzellers de Mööglichkeit verlaren un könnt nich mehr alleen for
sik un sülvstännig leven. Se hefft sik up Geweeve spezialiseert un deelt sik de
Arbeit up. Bi Eenzellers sütt dat anners ut. De Wetenschop un Lehr vun de
Leevwesen ehre Zellen warrt Zellbiologie nömmt.

Elke Zell is en egen System, dat afgrenzt is vun annere un sik sülms unnerholen
kann. Se kann Nehrstoffe upnehmen un de Energie, de dor in steken deit, dör
Stoffwessel for sik sülms bruken. Nee Zellen kaamt tostanne dör Zelldeelen. In
de Zellen steekt Informatschonen for allens, wat se unnernehmen doot un wie dat
aflopen mutt. Zellen kriegt Saken tostanne, de as Kennteken vun dat Leven
ankeken weert. Man dör de Spezialiseeren in Veelzellers weert düsse Kennteken
nich bi all Zellen funnen:

Mit de Evolutschoon hefft sik twee Gruppen vun Leevwesen rutbillt, de sik bannig
verschelen doot dör de Struktur vun ehre Zellen: Dat een sünd de Prokaryoten. Se
bestaht ut eenfache Zellen sunner Zellkarn. Dat annere sünd de Eukaryoten, de ut
Zellen bestaht, de man wat kumplexer tohopenboot sünd un en Zellkarn hefft.
Prokaryoten un ok Eukaryoten gifft dat as Eenzellers un as Mehrzellers. Bi de
Mehrzellers sluut sik Zellen tohopen un wuppt denn sunnerliche Upgaven. Meist
deelt se sik dor de Arbeit bi un könnt alleen faken nich mehr leven.

Bi de Grötte verscheelt sik Zellen bannig. Normolerwiese hefft se en Döörmeter
vun 1 bit 30 Mikrometer, man de Eizell vun en Vagel Struuß warrt mehr as 7
Zentimeter groot. Ok bi de Minschen is de Eizell mit 110 bit 140 Mikrometer de
gröttste Zell, un de eenzigste, de een mit’n bloten Oge sehn kann.

De Prokaryoten (Bakterien un Archaeen) ehre Zellen weert ok Procyten oder
Protocyten nömmt. Se hefft keen echten Zellkarn, as de Zellen vun de Eukaryoten
un sünd alltohopen eenfacher upboot. Allgemeen kann seggt weern, datt se sik so
vun de Eukaryoten ehre Zellen verscheelt:

Prokaryoten verscheelt sik bannig, wat dat Utsehn un de Umwelt angeiht. Dat
gifft wecke, de könnt unner extreme Umstänne leven (Temperatur bit over 100 °C;
in en Umwelt, wo dat keen fre’en Suerstoff gifft; suer Milieu (pH-Weert 1-4);
hogen Druck (1000 bar). Veel Prokaryoten leevt as Parasiten, in en Symbiose oder
se nehrt sik vun dood Materiol. En Reeg vun jem maakt krank. Faken sitt dor
Plasmide in.

De Eukaryoten ehre Zellen weert ok Eucyten nömmt. Se verscheelt sik vun de
Prokaryoten ehre Zellen sunnerlich dör den Zellkarn mit en Karnhüll um de DNA
umto, de tohopenbunnen is in Chromosomen. De Eukaryoten ehre Zellen sünd veel
mehr spezialiseert, as Zellen vun Prokaryoten. Dat liggt dor an, datt se
unbannig veel verscheden Upgaven to wuppen hefft. De middelste Zellmass vun
Eucyten liggt bi 2,5 Nanogramm. In de Längde verscheelt se sik bannig: dat geiht
vun en poor Mikrometer bit hen to en poor Zentimeter bi Zellen vun Muskelfasern.

En Sunnerrull mank de Eucyten speelt de Nervenzellen (Neuronen). De langt vun
dat Ruggenmark bit hen in de ütersten Liddmaten.

Zellen vun Deerter, Planten un Swämme höört all to de eukaryootschen Zellen, man
se verscheelt sik doch in’e Struktur. De sunnerlichen Unnerscheede sünd hier
tohopenfaat:

All Zellen hefft en Zellmembran. Dor speelt dat keen Rull bi, ob sik dat um
Prokaryoten hannelt oder um Eukaryoten. Dör de Membran is de Zell afgrenzt vun
dat Umto. Se öövt Kuntroll ut over dat, wat in de Zellen upnahmen un wat
rutbrocht warrt. Up jede Siet vun de Membran gifft dat Ionen (dat sünd Atome
oder Moleküle, de elektostaatsch upladen sünd). Se finnt sik up beide Sieten vun
de Membran in unnerscheedliche Kunzentratschoon. So könnt dor cheemsche Perzesse
aflopen. Vun de Zellmembran is dat Zellplasma (Zytoplasma) inslaten. All Zellen,
de sik delen könnt <!—nich ALL Zellen hefft DNA, dat fehlt unner annern bi de
Erythrozythen vun Minschen--> dreegt DNA in sik. In de DNA is de
Arvinformatschoon in spiekert. Bovento sitt in de Zellen Proteine in. Se weert
bruukt, wenn se as Enzyme in de Zellen Katalyse bedrievt oder Strukturen upboot.
Butendem gifft dat in de Zellen RNA. De is nödig to’n Herstellen vun de
Proteine.

Um elke Zellen is en Zellmembran umto. Se scheedt de Zellen vun allens, wat
buten is un schuult ehr ok. Se besteiht sunnerlich ut en Dubbellipidschicht un
allerhand Proteine. De maakt dat mööglich, Ione un Moleküle twuschen de Zellen
un dat Umto ut to tuuschen. Se is 4 bit 5 Nannometer dick.

Dat Zellskelett (Zytoskelett) is en wichtigen un kumplexen Deel vun de Zellen.
Ofschoonst sik de Naam anners anhöört, is dat dor tostännig for, datt de Zellen
un ehre ütere Form just so leifig, as ok stebig sünd, datt se sik rögen kann un
datt sik in de Zellen wat röögt. En wichtige Rull speelt dat, wenn sik de Zellen
delen deit. Tolest spöört dat Zellskelett, wenn de Zellen vun buten her targt
warrt un gifft dat na dat Zellbinnerst wieter. Dat Zellskelett besteiht ut
Proteine. Se sorteert sik in dree grote Afdeelen, dat sünd de Mikrofasern, de
Mikrotubuli un de Intermediärfasern.

Datt düsse dree Elemente vun dat Zellskelett as Grundlaag in jede Zellen to
finnen sünd, is de 1960er Johre rutfunnen wurrn, as dat mit den Insatz vun
Elektronenmikroskope un en nee Aart vun Fixeern (Gluturaldehydfixeern) un
Detektschoon (Aktindekoratschoon dör Myosinkoppgruppen) mööglich weer.
Sunnerlich Sabatini un Ishekawa hefft de Kennis dör ehre Arbeiden bannig
voranbrocht.

Dat gifft twee Aarden vun geneetschen Material in de Zellen: de
Desoxyribonukleinsüern (engelsch afkört: DNA, düütsch DNS) un de
Ribonukleinsüern (RNA, düütsch RNS). Wenn Informatschonen over en lange Tied hen
spiekert weern schöllt, denn bruukt de Organismen dor DNA for. De RNA warrt
faken bruukt, wenn Informatschonen wietergeven weern schöllt (u.a. mRNA) un for
Reaktschonen in de Aart vun Enzyme (u.a. rRNA). Bi Prokaryoten is de DNA eenfack
un in sik afslaten (as „Zingel“). Dor warrt Bakterienchromosom to seggt,
ofschoonst sik dat bannig verscheelt vun de Chromosomen in de Zellen vun
Eukaryoten. In de ehre Zellen is de DNA verdeelt up allerhand Stäen: In’n
Zellkarn un in de Mitochondern un Plastiden. Dat sünd Zellorganellen mit
Dubbelmembran. In de Mitochondern un Plastiden is de DNA as „Zingel“ ansiedelt,
just as bi de Prokaryoten. In’n Zellkarn is se tohopenslaten to so nömmte
Chromosomen. De Chromosomen ehre Tahl verscheelt sik vun Aart to Aart. In de
Minschen ehre Zellen finnt sik 46 Chromosomen.

Ribosomen gifft dat in de Zellen vun Pro- un Eukaryoten. Se bestaht ut RNA un
Proteine un sünd tostännig for de Produktschoon vun Proteine ut Aminosüern. De
mRNA gifft Informatschonen over de Aart vun de Aminosüern un over de Reege, wie
se to Kedenmolekülen tohopensett weern schöllt. Sunner de Proteinbiosynthese
löppt in de Zellen gor nix. Vundeswegen gifft dat in elke Zellen allerhand
Ribosomen, to’n Deel Hunnerte oder Dusende in man een Zellen. De Döörmeter liggt
bi 18 bit 20 nm.

Zentriolen sünd bi 170 × 500 Nanometer groot un hefft de Form vun en Zylinner.
Se maakt mit bi dat Herstellen vun MTOC (Mikrotubuli-organizing centers). In
düsse Centers warrt bi de Mitose de Spill-Apraat tostanne brocht, de de
Chromosomen scheden deit. Man he hölpt ok bi de Organisatschoon un Stabiliseern
vun de Zellen in de Interphase. Zentriolen gifft dat bi de meisten Zellen vun
Deerter un in de Zellen vun neddere Planten, man nich bi de högern Planten
(Angiospermen).

Bi Veelzellers sünd de Zellen tohopenfaat to Geweeve, de sunnerliche Upgaven
overnehmen könnt. Faken sünd sockse Geweeven tosamenboot to Organe. So is bi den
Minschen de Lungen tostännig for den Uttuusch vun Köhlendioxid un Suerstoff.
Just so’n „Organe“ gifft dat nu, ganz lüttsch, ok in de Zellen. Vundeswegen
weert se „Organellen“ nömmt, d.h. „lüttje Organe“. De finnt sik in jede Zellen
bi de Eukaryoten. Bi Planten un Deerter verscheelt sik de Tahl un de Funktschoon
vun de wecken Organellen to’n Deel.

De Zellkarn is bi de Eukaryoten de Stüerbrugge vun de Zellen. Dor sitt de DNA in
Chromosomen in. Dat is de Mehrderheit vun de Gene, de en Zellen hett. Bi
Söögdeerter hett he en Döörmeter vun bi 6 µm.

De Mitochondern höört to de Organellen to, de sik sülms vermehren doot. Se gifft
dat bloß man in Zellen vun de Eukaryoten. Dor sitt se in unnerscheedliche Tahl
in. Se hefft en egen Genom, man dor finnt sik nich all Gene in, de vun de
Mitochondern bruukt warrt. De annern Gene sitt in de Chromosomen in den
Zellkarn. Vundeswegen sünd de Mitochondern „semiautonom“ (half sülvstännig).
Mitochondern weert faken „de Kraftwarke vun de Zellen“ nömmt. Se oxideert
orgaansche Stoffe mit Suerstoff-Moleküe. Dor warrt Energie bi free un kann
achternah spiekert weern in Form vun cheemsche Energie as ATP. Se hefft en
Döörmeter vun bi 0,5 bit 1,5 µm un sünd bi 0,8 bit 4 µm lang.

Plastiden gifft dat bloß bi Eukaryoten, de Photosynthese bedrieven doot. Dat
sünd Planten un Algen. Just, as de Mitochondern, hefft de Plastiden ehr egen
Genom un vermehrt sik sülms. Se sünd also ok semiautonom. Dat gifft verscheden
Plastiden un all stammt se af vun de so nömmten „Proplastiden“. Se könnt sik
sülms ummuddeln in en annere Plastidenform. De Plastide, vun de an’n meisten
snackt warrt, is de Chloroplast. He warrt bi de Photosynthese bruukt, um mit
Licht orgaansche Stoffe to produzeern. En annern is de Amyloplast. He kann
Starkde spiekern, de bi de Photosynthese herstellt warrt.

Düsse beiden Organellen bestaht ut holle Rüümte mit Membrans dor umto. Se sünd
bi de meisten Eukaryoten to finnen. Se arbeit eng mit’nanner tosamen. Dör dat
Binnenplasma-Nett (BN, wetenschopplich ok: Endoplasmaatsch Retikulum weert
cheemsche Stoffe gau transporteert. Butendem snöört dat BN bi de Mitose de nee
Karnmembran af. Ok for allerhand annere Upgaven speelt dat en Rull. De Proteine,
de mit Hölp vun dat BN herstellt wurrn sünd, weert achternah vun’n
Golgi-Apparaat „verdeelt“. In den Apparaat weert de Proteine dor eerst mol bi
modifizeert, in’e Reege brocht un denn dorhen brocht, wo se hen hören doot.
Proteine, de twei sünd, weert dor bi utsorteert un afboot.

Lysosome sünd luerlüttje Zellorganellen in Eukaryoten. Dor is en Zellmembran
umto. In de Lysosome gifft dat hydrolyytsche Enzyme un Phosphatasen in. Ehre
sunnerliche Upgave is dat, Frömdstoffe to verdauen, de de Zellen upnahmen hett.
Dat maakt se dör de Enzyme. Bi Planten overnehmt Zellssappvakuolen de Upgaven
vun de Lysosome.

Peroxisome (Glyooxisome in dat Spiekergeweev vun Plantensaat) weert ok
„Microbodies“ nömmt. Vun de Evolutschoon her bekeken, sünd se unbannig ole
Organellen in de Zellen vun Eukaryoten. Se sünd de Apparaate, de dat Gift in de
Zellen unschäädlich maakt. In de Peroxisome gift dat bi 60 Enzyme. De weert
Monooxygenasen un Oxidasen nömmt un hölpt bi den Afbo vun Fettsüür, Alkohol un
annere schäädliche Verbinnen.

Vakuolen sünd grote Rüümten, sunnerlich in Plantenzellen, mit en Membran dor
umto. Se könnt bit hen to 90 % vun de Zellen ehr Volumen innehmen. Ok bi
Puuschendeertken (Paramecium) kaamt se vör. Se overnehmt allerhand verscheden
Upgaven un hoolt den Zelldruck (Turgor) hooch, deent as Giftlager, geevt de
Zellen ehre Farv, verdaut Makromoleküle un scheedt Water ut (Kontraktile
Vakuole).

Zellen un Geweeve könnt ok as Medizin for nee Therapien to’n Behanneln vun
Krankheiten bruukt weern.



https://nds.wikipedia.org/wiki/Wien_(Drunk)

Wien is en Drunk, de dör dat Vergähren vun Sapp vun Wiendruven tostanne kümmt.
Dat gifft verscheden Soorten vun Wien: Rootwien, Witten Wien, Roséwien un
Wienen, de sprudeln doot, as Champagner, Sekt un Lambrusco. Wat de Chemie
angeiht, so sett sik de Wien tohopen ut Water, Zucker, Alkohol, Resveratrol,
Quercetinen, Tanninen, Kohlensüür (bi sprudeligen Wien), Kien (in Retsina) un
annere lüttjere Stoffen.

Facklüde, de Bescheed weten doot vun allens, wat mit Wien to kriegen hett, weert
Vinologen nömmt. De Oinologie is de Twieg vun de Wetenschop, de sik mit Wien
befaten deit (Wien maken, bewahren, mit em umgahn etc.). De Universität Bordeaux
un de Universität van Stellenbosch hefft en Fakultät, wo een Oinologie up
studeern kann. Man ok in meist jede Gegend, wo Wienbo bedreven warrt, gifft dat
Landweertschopshoochscholen, wo se Unnerricht in Wienbo geevt.

Na en Dekret ut Frankriek ut dat Johr 1907 mutt Wien maakt weern ut den Sapp vun
frische oder vun dröögte Wiendruven. Wenn de Sapp vun annere Früchte vergoren
warrt, denn so heet dat Produkt Fruchtwien. Dat gifft ok Wienen, wo noch
oorntlich Alkohol tosett' warrt, dat se denn stärker sünd. So'n Wienen sünd
Madeira, Portwien, Sherry un Vermouth.

De wille Wienstock Vitis vinifera is de Wiensoort, de Druven produzeern deit.
Düsse Soort kümmt an un for sik ut den Kaukasus. Vunwegen den siene zentrale
Laag hett de Druve sik vun dor ut gau utbreedt. In Mesopotamien (in den hüdigen
Irak un Iran sünd vun Archäologen Wienkruken utbuddelt wurrn, de bi 7000 Johre
oold sünd. Dor weern jummers noch Sporen vun Wien in to finnen. In dat
fruchtbare Tweestroomland twuschen Euphrat un Tigris is dormols al Wien anboot
wurrn. Dör den Hannel mit Naberlänner, as Palästina un den Libanon hett ok de
Kunne vun den Wienbo sik vun dor her utbreedt. Up düsse Aart is he denn ok na
dat ole Ägypten henkamen. An vun de Tied um 3000 v. Chr. rüm af an hefft de
Ägypters veel Biller un Sporen vun Wien torüchlaten.

Üm un bi 2000 v. Chr. is de Wienstock in dat ole Grekenland ankamen. Up Kreta
hefft sik Amphoren funnen un dorto ok en Wienpress, de ut de Tied um 1500 v.
Chr. stammt. De Kunst vun dat Wienmaken hett sik denn wieter utbreedt na
Italien, Frankriek un de Iber'sche Halfinsel. Amphoren sünd Kruken ut Ton. Se
sünd in de Antike bruukt wurrn, um dor Koorn oder Fleetstoffen in up to
bewahren. Vunwegen dat de Amphoren to poröös weern, um dor den Wien goot in to
lagern, möss to den Wien Kien toföögt weern. So höll sik de Wien düütlich
länger. Dorüm hefft greeksche Wienboers wieterhen Kien an jem ehrn Wien daan: De
Retsina weer de meist bekannte greeksche Wien un warrt jummers noch maakt. De
olen Greken hefft ehrn Wien verdünnt mit Water un hefft em drunken ut
Drinkschalen.

De meisten Landstreken in Frankriek, wo hüdigendags Wien anboot warrt, weern al
to de Tied vun de Römers Wienbostreken. En Utnahme is dat Elsass. Unner de
Römers hett de Wienbo in Europa oorntlich bleiht, man as dat Röömsche Riek in
dat 5. Johrhunnert in de Tied vun de Völkerwannern tosamenbreken dö, dor is ok
de gröttste Deel vun de Wienbo unnergahn. An den Beginn vun dat Middelöller seeg
dat so ut, as wenn de Wienkultur ganz in'e Merse weer. Man dat Christendom hett
dorför sorgt, dat dat wedder barop güng. Jedet Klooster hett sien egen Wiengaarn
harrt, um dor Messwien to maken.

Bit in dat 17. Johrhunnert hen is sunnerlich junge Wien drunken wurrn. Dör dat
bruken vun Kork is dat dorna denn mööglich wurrn, den Wien up Buddels to
trecken.

In de Tied vun 1864 af an sünd in Frankriek dusende vun Hektars vun Wiengaarns
tonicht maakt wurrn dör de Druvenluus (Phylloxera vastatrix). De franzöösche
Wienbo is rett' wurrn, as Druvensorten ut Europa upriest wurrn sünd up Wuddeln
un Stämm ut de USA. Düsse amerikaanschen Wuddeln weern resistent gegen de
Druvenluus.

De Grund, wo de Wienstock up wassen deit, maakt veel ut för den Wien sien Stil.
Grund mit allerhand Kalk dorin geevt vigeliensche Wienen, de ok oold weern
könnt. Lehmigen Grund gifft dannige Wienen un wenn de Bodden ut Sand besteiht
oder ut Steen, denn so könnt de Druven fröh riep weern. Den Utslag gifft dat
avers, wo dick düsse Schichten vun'n Unnergrund sünd.

Een mutt ok tosehn, dat Grund un Druvensoort to'nanner passen doot. Mit de
veelen Johren vun'n Wienanboo is denn ok rutkamen, dat in de verscheden Gegenden
mit Wienanbo besunnere Druvensorten sunnerlich passlich sünd för den Grund, den
dat dor gifft. So passt de Riesling besunners goot to den Leigrund an de Mosel.
De rode Merlot geiht goot an up de lehmigen un kalkrieken Grünnen vun
Saint-Émilion un de Cabernet Sauvignon bruukt de Steengrünnen vun dat Médoc,
wenn he goot angahn schall. To de Saken, de en Wiengegend utmaken doot, höört ok
de Mikroflora, de nu wedder afhangen deit vun Temperatur, Luftfuchtigkeit un
Licht.

De Wienstöck bringt bloß denn ene gode Qualität, wenn se up soren oder tominnst
nich up fetten Grund wassen doot. De Wienbuer draff up jeden Fall bloß so veel
Dünger togeven, as de Planten upnehmen kann, anners gifft dat en gröttere Aarnt,
man en ringere Qualität.

In Kuntreien, wo dat küll is (Wienbozone A un B) is dat wichtig, dat de
Wiengaarn na de Sunne hen liggt un dat Water dicht bi is, wat Warmte spiekern
deit (Ströme oder lüttje Meere). Sunnerlich in de düütschen Wienbokuntreien an
de Ahr, Nahe un an'n Rhiengau kann een dat sehn. Dorüm speelt de Lage vun den
Wiengaarn in dat düütsche Wiengesett ok so'n grode Rull.

Wenn he de Wiensorten för de Unnerlage utsöken deit, maakt de Wienbuer al klaar,
wo he up tostüern will. De Wuddelstöck mütt eerst mol resistent ween gegen de
Druvenluus. Man denn geiht dat dor ok al um, wo duchtig se wassen deit. Dor
hangt dat vun af, wo goot se dat Eddelries, wat dor upriest is, mit Nährstoffen
versorgen kann. Denn kummt dat dor ok noch up an, wo goot de Unnerlaag-Wiensoort
mit den Grund torechtkummt, wo se up wassen deit, t.B. wenn dor oorntlich Kalk
in sitten deit. Vun de Wahl vun de Unnerlage hangt dat vun af, of dat dor üm
geiht, en ringere Masse Wien to kriegen, man dorför en gode Qualität, oder
annersrum, en oornliche Masse Wien, man bloß minner gode Qualität.

For jeden Wienbostreek gifft dat en Liste vun Druvensorten, de dor anboot weern
schollen oder wo dat dor Verlööf to’n Anbo för gifft. De List vun Sorten, wo
enfachen Landwien oder Dischwien mit maakt weern draff, is normolerwiese bannig
lang. Dor staht ok Massendreger in. Man wenn dat um Rebeden vun sunnerlich
schuulte Herkumst geiht, denn is de Utwahl vun Druvensorten duchtig inschränkt
(Kiek in Frankriek de AOC, in Italien de DOC un in Spanien de D.O.). Alltohopen
sünd meist 16.000 Druvensorten bekannt, man dor sünd bloß 1.000 vun tolaten för
den Anbo in Wienbobedrieven. In de lesten 25 Johren (Stand 2007) sünd dat
jummers minner veel Sorten wurrn, de in’n Wienbo bruukt weert. De wichtigsten
roden Sorten sünd de franzööschen Cabernet Sauvignon, Merlot un Syrah, de
italieenschen Sangiovese un Nebbiolo, de spaanschen Tempranillo un Grenache,
dorto de Pinot Noir (in Düütschland heet he „Laat Burgunner“) un de Zinfandel
(de in Italien „Primitivo“ heten deit). Bi de witten Sorten sünd de Chardonnay,
de Sauvignon Blanc un de Riesling sunnerlich wichtige Qualitätsdruven. In
Düütschland wennt sik de Wienbuern in de lesten Johren jummers mehr af vun de
nee tüchten Druven (Kerner, Scheurebe un annere), de vörmols ganz populät ween
sünd. Mank de roden Druven warrt de Doornfeller in Düütschland veel anboot un
hannelt.

In Düütschland un en Reeg vun Kuntreien in Frankriek (Elsass, Burgund , Loire un
Beaujolais weert de Wienen faken „schier“ utboot. Dat heet, dor warrt för en
Wien bloß man ene Druvensoort nahmen (Gamay bi’n Beaujolais, Pinot Noir bi’n
Roden Burgunner). In de Kuntreien mehr in’n Süden hett sik dorgegen de Kunst
entwickelt, dat de Wien versneden weert un verscheden Sorten. Bi den
Châteauneuf-du-Pape dröövt Grundwienen vun bit to 13 Sorten tohopenbröcht weern.



https://nds.wikipedia.org/wiki/Verb

Een Verb oder Verbum, -i , Pl. Verben (v. lat.: verbum = Woort) is in de
Grammatik de Woortaart vun een Spraak, wo mit utdrückt warrt, wat passeren deit
(wat maakt warrt, wat vör sik geiht, wat los is). De Grenz nah annere Woortarten
(as nah de Substantiven un nah de Adjektiven) kann nich in all Spraken so just
trocken weeren, as in de plattdüütsche un in de düütsche Spraak. In de Spraken,
wo dat möglich is, heet dat Bögen vun Verben Konjugation.

un veel mehr annere Wöör in de plattdüütsche Spraak. So, as se baben dorstaht,
staht se in de Grundform. In de plattdüütsche un ok in de düütsche Spraak is de
Grundform de Infinitiv. In düsse Form staht de Wöör ok in't Wöörbook.

Böögt weert se dör dat Anbacken vun Suffixen un dör dat Ännern vun den
Woortstamm. För dat Woort lopen sütt dat Bögen in de Tiet Präsens denn so ut:

In anner Spraken is dat anners, dor gifft dat ok noch anner Tieden, as in de
greeksche Spraak den Aorist.

In de plattdüütsche un in de düütsche Spraak gifft dat dree Modi, wie een Verb
bruukt weeren kan:

Starke Verben (ok: regelmatig Verben) billt jem ehre Formen bi de Konjugation
nah faste Regeln, de bi all starke Verben öbereen sünd. Swacke Verben (ok:
unregelmatig Verben) wiest bi de Konjugation Formen up, de nich nah düsse Regeln
maakt sünd.



https://nds.wikipedia.org/wiki/Venusbult

De Venusbult (ok Schaambult, Schaambarg oder as medizinsch Fachbegreep Mons
pubis oder Mons veneris) is en lütt Opwölben över dat Schaambeen. De Naam is vun
de röömsch Göddin vun de Leev un de Schöönheit, Venus, afleidt.

De Bult besteiht ut subkutan Fettgeweev, also Geweev, dat ünner de Huut anlagert
is un dat Schaambeen schulen schall. De Venusbult warrt na de Pubertät to’n Deel
oder kumplett vun de Schaamhoor afdeckt, wenn de nich wegmaakt worrn sünd. Wo
groot de Venusbult is, hangt to’n Deel ok vun den Andeel Fett an’t Gesamtgewicht
vun’n Lief af. Den Schaambult gifft dat an sik bi Fronslüüd un Mannslüüd, man bi
de Fronslüüd is he veel düüdlicher utprägt un warrt dorüm normalerwies ok blots
bi jem as Venusbult betekent. Na ünnen geiht de Venusbult över in de
Schaamlippen.

För den Venusbult gifft dat ok twee Oorden vun Piercings. De een waart Christina
nöömt, de annere heet Nefertiti.

Venusbult is ok de Beteken för den Thenar, wat een vun de teihn Bulten vun de
Handbinnenflachen bi’t Handlesen is. Dor warrt he as Sitt vun de Sinnlichkeit un
Gerechtigkeit ansehn.



https://nds.wikipedia.org/wiki/Urdu

Urdu (ردو) is en Indoeuropääsche Spraak. Se is en Susterspraak vun Hindi.
Tosamen mit Hindi is se rutwussen ut de gemeensame Wuddel vun de Spraak
Hindustani.

Upkamen is Urdu in de Tiet vun dat Sultanat vun Delhi un vun dat Mogulriek up
den indischen Subkontinent. As de Mogulkaiser Akbar (1556 - 1605) regeren dö,
dör föhr he in unbannig grote Wannerhööv un Feldlagers en Mengelmoos vun
Minschen ut ganz verscheden Völkers mit. Dor geev dat Lüde, de snacken Persisch,
dat weer de Mogulkaisers ehr Hoffspraak, Hindustani, Pankrit un Sanskrit,
Mongoolsch, Araabsch un Törksch. Up de Grundlaag vun de Hindustani-Spraak is dor
denn en nee Spraak vun tohopenmengelt wurrn, dat Urdu (fröher Ordu).

Urdu is en Susterspraak vun Hindi. De beiden stimmt so wiet övereen, dat se
tohopen faken as een Spraak ankeken weert. Mahatma Gandhi weer dor ok för, de
beiden tohopentofaten to en Gemeenspraak mit Naam Hindustani, de denn meist up
denn ganzen Subkontinent vun Indien to verstahn weer (Kiek bi Hindi-Urdu). Lüde
ut de Spraakwetenschop meent, dat Hindi un Urdu ut en gemeensame Wuddel
rutwussen sünd. Se kiekt de beiden Spraken ok as Soziolekten an, vunwegen dat
dat verscheden Gruppen ween sünd, de jem snackt hefft. Vunwegen de Ünnerscheden
vun de Sprekers sünd de Spraken denn ut’neen gahn. Hindi is de Spraak vun de
Inders ween, de bi den Gloven vun den Hinduismus bleven weern. Urdu is de Spraak
vun de Inders ween, de den Gloven vun den Islam övernahmen harrn, as islaamsche
Herrschers mit Gewalt in verscheden indische Länner inbraken weern. So kümmt
dat, dat Hindi in de Devanagari-Schrift schreven warrt un veel Bookwöör ut dat
Sanskrit övernahmen hett. Man Urdu warrt in Araabsche Schrift schreven un hett
veel Wöör ut de persische un Araabsche Spraak övernahmen.

Vunwegen düssen Achtergrund geev dat ok polietschen Lawei. Natschonalisten vun
de Hindus güngen dor bi un smeten de araabschen Lehnwöör en na’n annern ut de
Spraak rut un nehmen an jem ehr Steed denn Wöör, de vun dat Sanskrit herkemen.
Dor wollen se mit kloor maken, dat se up egen Grund stahn konnen un nich up
Grund vun de Araabsche Spraak oder annere frömde Spraken.

Vunwegen dat Indien un Pakistan in dat Raj ut’neen gahn sünd, sünd de
Ünnerscheden gau grötter wurrn. Hüdigendags weert Urdu un Hindi as twee
Utbospraken ankeken, de unafhängig vun’anner sünd. Liekers is dat noch
hüdigendags so, dat düsse Ünnerscheden nich so groot sünd, dat Snackers vun Urdu
un vun Hindi sik bi’t Snacken över Alldagsproblemen nich verstahn konnen. Dat
liggt ok dor an, dat de Hindi-Snackers in’n Alldags doch faken lever de
persischen oder araabschen Lehnwöör bruukt, de vun lange Tiet her to jem ehr
Spraak tohören doot un nich de Neologismen, de later künstlich ut de
Sanskrit-Spraak in dat Hindi inboot wurrn sünd. Na de Traditschoon warrt Urdu as
de betere vun de beiden Spraken ankeken un dat warrt seggt, Urdu weer ja woll de
„Spraak vun de Dichtkunst“

Ok de Naam Urdu (اردو) kümmt ut de Törksche Spraak. An un for sik heet dat
„Kriegslager“ oder „Lager to’n Verminnern“. Dat liggt dor an, dat düsse Spraak
in Kriegslagers snackt wurrn is. Een kann seggen, dat Urdu na de Grammatik to de
Hälft ut de Hindi- un to de annere Hälft ut de Persische Spraak besteiht. Wat de
Wöör angeiht, sünd dat avers mehr as 80%, de ut dat persisch kaamt.

Urdu is Amtsspraak in Pakistan un in en Reeg vun Bundsstaten vun Indien, wo veel
Moslems leven doot. In Pakistan gifft dat bloß en Minnerheit vun 10 Mio.
Minschen, de Urdu as Mudderspraak snackt. Man liekers weert de Urdu-Snackers
jummers mehr, vunwegen dat as lingua franca mank de verscheden Regionalspraken
bruukt warrt. In Indien is Urdu en vun de 23 Spraken, de as offiziell
Natschonalspraken ankeken weert. Besunners in de Regionen Andhra Pradesh, Delhi,
Uttar Pradesh un Uttarakhand warrt dat snackt. Över de ganze Welt hen is Urdu de
Mudderspraak vun bi 58 Mio. Minschen. Tohopen mit de Lüde, de Urdu as tweete
Spraak snacken könnt, warrt de Spraak vun alltohopen bi 150 - 200 Mio. Minschen
bruukt.



https://nds.wikipedia.org/wiki/The_Beatles

The Beatles weern en britsche Rockband, de ut John Lennon (Gesang,
Rhythmusgitarr, Tasteninstrumente, Mundharmonika), Paul McCartney (Gesang, Bass,
Gitarr, Tasteninstrumente, Slaagtüüch), George Harrison (Gesang, Leadgitarr,
Sitar, Tasteninstrumente) un Ringo Starr (af 1962 Slaagtüüch, Perkussion,
Gesang) bestunn. De Gruppe hörrt mit bither ca. 1,3 Milliarden verköfft
Tonträgers to de kommerziell spoodriekste Band in’t 20. Johrhunnert.

De lateren Beatles hebbt sück Enn’n vun de 1950er-Johren ut en Reeg vun
Vörlöperbands üm den Liverpooler Schöler John Lennon entwickelt. De
musikbegeisterte 16-Johrige hett tegen Enn’n vun dat Johr 1956 in Liverpool de
Skiffle-Grupp The Quarrymen grünnd, nömmt nah sien Quarry Bank High School.
Eerste Liddmaaten vun disse Schölerband weern neben Lennon (Gesang/Gitarre) de
Gitarrist Eric Griffiths, de Slaagtüüger Colin Hanton, de Banjo-Speler Rod
Davis, de Bassist Len Garry un Pete Shotton an’t Waschbrett. De Besetzung vun de
Quarrymen, de bi privat Fier nun Schoolfesten hör eersten Uptreden harrn, änner
sück aber faken, wat völ dormit to doon harr, dat Lennon wat exentrisch un
luunig weer. Se spelen domols ok Stücken vun so bekannt Lüüd as Buddy Holly,
Eddie Cochran un Lonnie Donegan.

De woll wichtigst Dag in de noch jung Bandhistorie is de 6. Juli 1957, as de
Quarrymen bi en Goordenfest vun de Pfarrgemeend vn Liverpool-Woolton uptreden.
Nah dat eerste vun twee Konzerten wurr John Lennon vun sien Schoolfrüend Ivan
Vaughan de 15-johrig Paul McCartney vörstellt. Lennon weer bannig andahn, as
McCartney textseker en Version vun dat Cochran-Stück Twenty Flight Rock to’n
Besten geev. En paar Daag later wurr he in de Grupp upnommen. Den eersten
gemeensamen Upträä harrn se an’ 18. Oktober 1957 in de Liverpooler New Clubmoor
Hall statt. De Upahm vun Paul McCartney weer för John Lennon gliekbedüüdend mit
den Verlust vun de uninschränkt Führungspositschoon, broch hüm aber ok en
künstlerisch Konkurrenz up Oogenhöcht un en Born an Inspiratschoon. In’ Sömmer
1957 fungen Lennon un McCartney dormit an, eegen Stücken to komponeeren. To de
eersten hörrn Too Bad About Sorrows un Just Fun.

An’ 6. Februar 1958 hett George Harrison, en 14-johrigen Früend vun Paul
McCartney, en Konzert vun de Quarrymen in de Wilson Hall vn Liverpool-Garston
besöcht. Nahdem he bi en Busfohrt John Lennon dat Instrumentalstück Raunchy
vorspeelt harr, wurr ok he in de Grupp upnommen. Wiel he ehrder wat stiller weer
und ok wat jünger, bleev he aber in de Schaa vun Lennon un McCartney, deren
Früendschap noch enger wurr, nahdem Lennons Moder Julia an’ 15. Juli 1958 bi en
Autounfall to Dood kommen weer. McCartneys Moder weer all 1956 an Bostkrebs
storven.

Ungefähr in’ Fröhjohr oder Sömmer 1958 nehmen The Quarrymen, de intüschen ut
Lennon, McCartney, Harrison, Colin Hanton un de Klaveerspeler John Lowe
bestunnen, to privat Zwecke de Leeder That’ll Be the Day (en
Buddy-Holly-Kompositschon) un In Spite of All the Danger (en
McCartney/Harrison-Kompositschoon) in’t Homerecording-Studio vun Percy Phillips
in Liverpool up. De Leeder wurrn direkt up en Schellackplatt uptekend. De
Schallplatt mit disse eerst Upnahmen vun de latere Beatles wurr in dat Johr 1981
vun Lowe an Paul McCartney verköfft un 1995 in’ Rahmen vun Anthology eerstmals
verapenlicht.

Um sück för en Uptreden in’t britsch Feernsehn to qualifizeeren, hebbt se in’
Oktober 1959 ünner hör nee Naam Johnny and the Moondogs an en Talentwettstriet
vun de Ünnernehmer Carroll Lewis deelnommen. Se kunnen sück sogor för de Enrunn
an’ 15. November 1959 in Manchester qualifizeeren un en Sieg weer mögelk, aber
dat Finale funn ahn de Moondogs statt, wiel se ut finanziell Grünnen, den
letzten Zug nah Liverpool nemmen mussen.

In’ Januar 1960 keem John Lennons Früend vun de Kunstschool, de angahnd Maler
Stuart Sutcliffe, as Bassist to de Moondogs. De musikalisch unbedarft Sutcliffe
harr sück up Lennons Anraden en Bassgitarre köfft, nahdem he en Bild verköfft
harr. Kört Tied later wurr de Grupp in Anlehnung an Buddy-Hollys-Band The
Crickets (De Grillen) in The Silver Beatles umnömmt, wobi Beatles en gedanklich
Verbindung vun de Musikstil Beat un de engelsch Woort för „Käfer“, beetles,
herstellt. In en Artikel, de Lennon för dat Liverpooler Musikmagazin Mersey Beat
verfaat hett, behaupt he, de Idee weer hüm dör en Mann up en flambeert Kook
kommen, de hör in en Vision vörkommen weer.

In Mai 1960 hebbt de Silver Beatles den Sänger Johnny Gentle up en
Schottland-Tournee begleidt, de dör de Vermittlung vun de Manager Larry Parnes
tostannen kommen weer. Aber de erhofft Dörbröök entwickel sück to’n Fiasko. Bi
de Reis, de een Week düern de, harrn se so good as kien Publikum, dorför aber
Hunger un Erschöpfung. Ut en verwohrloost Hotel mussen se Hals över Kopp rut,
wiel se kien Geld harrn. Dorto keem, dat de domolig Slaagtüüger Tommy Moore bi
en Autounfall verletzt wurr.

In’ August hett de Grupp denn den Tosatz Silver in hör Naam streken un nömm sück
denn blots noch The Beatles.

Up de Söök nah engelsch Musikgruppen för sien Hamborger Nachtlokale hett sück
denn in’ Sömmer 1960 de düütsch Veranstalter Bruno Koschmider an sien
Liverpooler Geschäftspartner Allan Williams wendt. De harr tietwies dat
Management vun de Beatles övernommen un hett hör en entsprekend Engagement
anboden. An’ 16. August 1960 keemen John Lennon, Paul McCartney, George Harrison
un Stuart Sutcliffe as ok de wenig Daag vörher rekruteert Slaagtüüger Pete Best
in Hamborg an.

Van 18. August 1960 an hebbt de Beatles jeden Dag in’ Indra Club an de
berüchtigt Großen Freiheit speelt. Nah un nah hebbt se sück dorbi dat
spannunsladen Umfeld ut Gewalt, Alkohol Drogen un Sex anpasst. Dör de bit to
neegen Stünnen düernd Arbeitsdaag wurrn Repertoire, Spontaneität un
Sülvstbewusstsein vergröttert. De Upforderung vun de Clubchef, een „Schau“ to
maken, münn in wöst Bühnenuptreden. de dat Publikum anlocken de un de Band to en
anseggt Geheimtipp vun de Große Freiheit maken de.

In Hamborg hebbt de Beatles de Fotografen Astrid Kirchherr un Jürgen Vollmer as
ok den angahnd Künster Klaus Voormann kennen lehrt, de later den Stil und dat
Uptreden vun de grupp in Bezug up Kleedaasch un Frisuren („Pilzkopf“, engl.
moptop) entscheidend prägten. Todem war Kirchherr, de sück besünners mit den
stillen Bassisten Sutcliffe anfrüend hett, de eerste, de de Band im Rahmen vun
professionell Fotoupnahmen aflicht hett. De Beatles-Hoorschnitt, de so nömmt
„Pilzkopf“-Frisur, wurr vun den düütschen Fotografen Jürgen Vollmer kreiert. He
sülvst harr sück disse Frisur makt, lang Tiet bevör hüm Astrid Kirchherr un
Klaus Voormann kennen lehrt hebbt. In de Paul McCartney-Biografie Many years
from now vn Barry Miles wurrd McCartney as folgt ziteert: To get back to the
haircut. I should know! We saw a guy in Hamburg, whose hair we liked. John and I
were hitchhiking to Paris. We asked him to cut our hair like he did his. He was
living in Paris. He was sort of an artsy guy, a photographer friend of everyone.
His name was Jürgen…

Ok in en vun John Lennon 1967 geeven Interview – ziteert in The Beatles
Anthology – heet dat: |Jürgen had a flattened-down hairstyle with a fringe in
the front, which we rather took to. We went over to his place and there and then
he cut – hacked would be a better word – our hair into the same style.

Wiel de Indra Club wegen Ruhestörung dicht makt wurrn muss, trucken de Beatles
Anfang Oktober in de Kaiserkeller üm. To de Tiet ist dor ok de ut Liverpool
stammend Grupp Rory Storm & the Hurricanes mit hör Slaagtüücher Ringo Starr
uptreden. An’ 15. Oktober 1960 hebbt sück beid Gruppen to en privat Upnahm vun
dat Leed Summertime in in en lütt Studio an de Karkenallee vereenigt. In de Loop
vun de Johren sünd aber all neegen presst Platten vun disse eerst gemeensam
Produktschoon vun Lennon, McCartney, Harrison un Starr verloren gahn..

Enn’ November mussen de Beatles wegen de Minderjohrigkeit vun George Harrison
(de weer dor man eerst 17 Johr old) un en angeblich Brandstiftung dör Paul
McCartney un Pete Best Düütschland verlaaten. Blots Stuart Sutcliffe bleev bi
sien Früendin Astrid Kirchherr in Hamborg, wo he an’ 10. April 1962 mit blots 21
Johren an en Hirnblööden storven is. In de folgend twee Johren hebbt de Beatles
noch veer wiedere Speeltieden in de Hansestadt absolveert, een dorvan in de Top
Ten Club, de restlichen in de renommeert Star-Club.

De nachhaltig Wirkung vun hör Konzert in de Litherland Town Hall för dorto, dat
se ok in anner Clubs in Liverpool uptreden kunnen und se wurrn dordör noch
bekannter. An’ 9. Februar 1961 hebbt Lennon, McCartney, Harrison un Best hör
Debüt in’ Cavern Club geven, en verrökert-düster Kellerlokal in de Mathew
Street, dat gau to dat Stammlokal vun de Grupp wurr un hüüd dör 292 nahwiest
Uptreden en Kultstatus hett.

Bi hör tweet Düütschland-Uphollen hebbt de Beatles in’ Juni 1961 den britschen
Singer Tony Sheridan bi eenig Upnahmen för de Plattenfirma Polydor in de
Friedrich-Ebert-Hall begleit, dorünner befunnen sück de My Bonnie, Ain’t She
Sweet un dat Harrison/Lennon-Instrumentalstück Cry for a Shadow. Disse eerst
professionell Upnahmen vun de Grupp (in düütsch Verapenlichungen wurrn se as
Beat Brothers betekend) wurrn vun den düütschen Komponisten un Bandleader Bert
Kaempfert produzeert.

An’ 28. Oktober 1961 wurr Brian Epstein, de Liverpooler Geschäftsführer vun de
Plattenfirma NEMS beupdraagt, en Exemplar vun de in Düütschland rutkommen Tony
Sheridan/Beatles-Single My Bonnie to beschaffen. He hett denn ok de Grupp funnen
un hett an’ 9. November 1961 tosommen mit sien Assistent Alistair Taylor en
Beatles-Konzert in’ Cavern Club besöcht. He weer beindruckt vun de Utstrahlung
vun de Bandliddmaaten un hett de Grupp eenig Weeken later anboden, hör to
managen. Dat harr allerdings wietreichend Stilännern to Folg. Bit dorhin weern
se in Ledderkluft un ahn fast Programm uptreden, nu mussen se, Epstein wull dat
so, örnelk Anzüüg dragen, harrn en fast Bühnenprogramm un mussen sück ok noch
vernünftig benehmen. An’ 9. Dezember 1961 geeven de Beatles in’ Palais Ballroom
vun Aldershot vör man jüst 18 Gasten hör Süüdengland-Debüt.

Brian Epstein hett dat mögelk makt, dat de Beatles en Vörspeeltermin bi de
Plattenfirma Decca in London kreeg, wo de Grupp am 1. Januar 1962 fieftein
Stücken to’n Besten geev (dorünner Money, Till There Was You un Besame Mucho).
De Decca-Geschäftsführer Mike Smith un Dick Rowe hebbt sück denn aber doch för
Brian Poole & The Tremeloes, wiel se meenen, dat „Gitarrengruppen ut’ Mood
kommen“ deen.

An’ 7. März 1962 produzeerten de Beatles in Manchester to’n eersten Mal Stücke
för en Radiosendung vun de BBC. Dree Maand later, an’ 6. Juni 1962, stunn noch
Mal en Vörspeeltermin in de Londoner Abbey Road Studios an, bi de de Grupp vör
de Parlophone-Produzenten George Martin un Ron Richards uptreden is. Lennon,
McCartney, Harrison un Best hebbt dorbi Besame Mucho, Love Me Do, P.S. I Love
You un Ask Me Why speelt. Nah dat Vöörspeelen hett Martin, dee eegentlich nah en
Solokünstler mit Begleitgrupp so as Cliff Richard un The Shadows för sien Label
söcht harr, den Beatles en Plattenvertrag anboden.

Kört vör de eerste Plattenupnahmen hebbt de Beatles de bi’d Publikum beliebt
Slaagtüücher Pete Best entlaaten un hüm dör Ringo Starr ersett, de jüst mit sien
Grupp Rory Storm & the Hurricanes in Skegness uptreden weer. Worüm Best
entlaaten wurrn is, hett man nie ganz klären kunnt. He weer ja ehder en stillen
Vertreder un in de Band ok woll en beeten buten vör. Ok George Martin harr sück
för en Wessel utspraken. Dat eerste gemeensam Konzert vun Lennon, McCartney,
Harrison und Starr funn an’ 18. August 1962 in de Hulme Hall vun Birkenhead
statt.

An’ 5. Oktober 1962 keem mit Love Me Do de eerste offiziell Single vun de
Beatles in Grootbritannien rut. Ringo Starr weer bi de Upnahm vun Produzent
George Martin dör den erfohrenen Studiomusiker Andy White ersett wurrn, um den
Slaagtüüchdeel intospelen, letzten Enn’ weer Martin denn aber doch mit Ringo
Starrs Bidrag inverstahn.

Love Me Do, en Eegenkompositschoon, de John Lennon un Paul McCartney tegen dat
vun Martin favoriseert How Do You Do It dörsett harrn, steeg bit up Rang 17 vun
de britsch UK Top 40. De tweete Single Please Please Me wurr an’ 11. Januar 1963
verapenlicht un keem bit up Platz 2 vun de UK-Hitlisten.

De Spood de se mit hör eersten Platten harr un de dorut resulteerend Radio- un
Feernsehuptreden maken dat mögelk, dat de Beatles tonehmend Gastspelen ok
buterhalv vun Liverpool geeven. De nee’en Roadmanager Neil Aspinall – en olden
Früend vun Paul McCartney – un Malcolm „Mal“ Evans, de ehmalge Döropenholler vun
de Cavern Club, hebbt de Gruppenliddmaaten mit samt deren Instrumente in en
gebruukt köfft Kleinbus to hör Gastspeeloorten brocht.

An’ 2. Februar 1963 starteten de Beatles in’ Gaumont vun Bradford as Vörgrupp
vun de 16-johrig Singerin Helen Shapiro hör eerste professionell Tournee dör
Grootbritannien. Mit dorbi weern ok Dave Allen, Danny Williams un Kenny Lynch.
De tweete Tour wies de Band van 9. März an neben Tommy Roe un Chris Montez. Nah
eersten Tokiekerreaktschoonen wurrn de Beatles all en Dag later as Hööftgrupp
ankünnigt. Dornah folgten hoochkarätig Uptreden bi de Show Swinging Sound in de
Londoner Royal Albert Hall (18. April 1963) un vör 10.000 Tokieker in’ Rahmen
vun dat NME-Poll-Winners-Konzerts in’ Empire Pool vun Wembley (21. April 1963).

Dat eerste offiziell Beatles-Album Please Please Me keem an’ 22. März 1963 rut.
Lennon, McCartney, Harrison un Starr harrn de LP an’ 11. Februar innerhalv vun
blots 12 Stünn in de Abbey-Road-Studios upnommen un dorbi hööftsächlich Stücken
ut hör Live-Repertoire nommen, dorünner I Saw Her Standing There, Do You Want to
Know a Secret un Twist and Shout. Please Please Me steeg, so as all folgend
Beatles-LPs bit 1970 (mit Utnahm vun Yellow Submarine 1969), an de Spitz vun de
britsche Hitlisten.

De darte Single From Me to You keem an’ 11. April 1963 rut. De A-Siet weer vun
John Lennon un Paul McCartney in’ Tourbus komponeert wurrn. De Platt keem en
lütt Sett later mit 650.000 verköfft Exemplaren an de Spitz vun de britsch
Hitpararade un weer de Anfang vun en indrucksvull Erfolgsserie: Bit to’n Februar
1967 sullen de Beatles mit hör Singles ahn Utnahm de eersten Platz vun de
britsch Hitlisten erobern.

Dat eerste Drapen vun de Beatles mit de noch ehder unbekannt Rolling Stones, de
kört vör de Verapenlichung vun hör eerste Single stunnen, fun an’ 14. April 1963
in de Crawdaddy Club vun dat Londoner Station-Hotel statt. Later henn hebbt John
Lennon un Paul McCartney, de sück mit Mick Jagger un Keith Richards anfrüendt
harrn, de Grupp hör Kompositschoon I Wanna Be Your Man överlaten. De Titel keem
as tweete Single vun de Rolling Stones rut un keem up Platz 12 vun de britsch
Hitparade.

Van 18. Mai bit 9. Juni 1963 absolveerten de Beatles hör darde England-Tournee,
ditmal an de Siet vun Roy Orbison un Gerry & The Pacemakers. Ok Orbison is nah
de eerste Show togunsten vun de Beatles as so nömmt Headliner torüchtreden. In
de Tied von de Tour kreeg de Grupp mit Pop Go To The Beatles en eegen, jeder
Week utstrahlt Radiosendung bi de BBC. In’ Juli un August keemen noch fiev
Gastspelen vun jeweils en Week un de Ferienoorte (u. a. in Margate un
Bournemouth) dorto.

Weil se immer bekannter wurrn, harrn se nun ok immer mehr de Popularität to
doon, de nah de Verapenlichung vun de nächste Single She Loves You an’ 23.
August 1963 ungeahnte Utmaaten erreich. Apenlich Uptreden wurrn föörmlich
Massenveranstaltungen, völ vun de Konzerttheater kunnen blots noch mit stark
Schuul dör de Polizei besöcht un weer verlaten wurrn. She Loves You wurr mit
1,6 Millionen verköfft Exemplaren to de bit dato meestverköfft britsch Single.

De endgültige Dörbröök gelung den Beatles an’ 13. Oktober 1963 mit en Upträ in
de populär ATV-Sendung Sunday Night At The London Palladium, de vun fieftein
Million Minschen sehn wurr. Hunnerte vun kreiend Fans hebbt en Verkehrschaos vör
dat Theater veroorsakt. Nah völ Feernseh-, Radio- un Presseberichten wurr de
Hysterie, „Beatlemania“ nömmt, to’n Sülvstlöper.

Enn’ Oktober 1963 hebbt se eerst en körten Schweden-Tour makt, wo se in
Stockholm, Borås un Eskilstuna uptreden sünd un an 1. November fung noch en
Grootbritannien-Tournee an, wo se ditmal de Hööftgrupp weern. Dat weer man wat
chaotisch un üm vun de updreiht Fans wegtokommen, hebbt se sück as Polizisten
verkledd un in Plymouth sünd se dör dat Kanalsystem vun de Stadt stiften gahn.

An’ 4. November 1963 hebbt de Beatles in Rahmen vun de jährlich Royal Command
Performance vör Deelen vun dat britsche Königshuus vörspeelt. In dat Programm
sünd ok Marlene Dietrich un Harry Secombe uptreden.

Dat tweete Beatles-Album With the Beatles keem an’ 22. November 1963 rut. De LP
enthull neben söben Coverversionen (u. a. Roll Over Beethoven vun Chuck Berry)
de Lennon/McCartney-Stücke All My Loving und I Wanna Be Your Man as ok de eerste
George-Harrison-Kompositschoon Don’t Bother Me. An’ 29. November folg de Single
I Want to Hold Your Hand, för de dat alleen in England een Million
Vörbestellungen geev.

Van 24. Dezember 1963 bit 11. Januar 1964 sünd de Beatles in’ Rahmen vun en
eegen instudeert Christmas Show mit Musik un Sketchen in’ Londoner Finsbury Park
Astoria uptreden. Mit dorbi weer ünner annern Cilla Black un Billy J. Kramer &
the Dakotas. Dornah geev dat en dree Week lang Gastspeel in dat Olympia Theater
vun Paris, dor allerdings blots as Vörgrupp vun de domols in Frankriek bannig
populär Künstler Trini Lopez un Sylvie Vartan. In den öörtlich
Pathé-Marconi-Studios hebbt de Beatles de Leeder Can’t Buy Me Love as ok Komm
Gib Mir Deine Hand un Sie Liebt Dich upnommen, de för en Verapenlichung up den
düütschen Markt vörsehn weern.

Kört nah de eersten Erfolge harr hör Manager Brian Epstein versöcht, de Grupp ok
up den US-amerikanischen Markt bekannt to maken. Aber de Verapenlichungen vun de
Singles Please Please Me, From Me to You und She Loves You durch Capitol bleev
in de USA wietgahnd unbeacht. Dornah hebbt sück Lennon, McCartney, Harrison un
Starr weigert, in de USA uptotreden, bevör dor nich een Leed von hör as Nummer 1
in de Hitparade verbookt wurrn kunn. Britsch Musiker harrn in de USA all immer
hör Schwierigkeiten. Völlig unverwacht erreich de Gruppliddmaaten an 17. Januar
1964 in hör Pariser Hotelzimmer de Nahricht, dat mit I Want to Hold Your Hand de
Eroberung vun de Spitzenpositschoon in de US-Hitlisten gelungen weer.

An’ 7. Februar 1964 landeten de Beatles in en PanAm-Floogtüüch up de New Yorker
Flooghafen, wo se vun 5.000 Fans un 200 Journalisten up dat Rullfeld empfangen
wurrn.

Twee Daag later sünd de Beatles mit fief Stücken (All My Loving; Till There Was
You; She Loves You; I Saw Her Standing There; I Want to Hold Your Hand) in de
populär Ed Sullivan Show uptreden 73,7 Million Tokieker an de Feernsehschirmen
hebbt de Live-Sendung verfolgt. In de Show hett de Moderater Ed Sullivan en
Glückwunschtelegramm vun Elvis Presley un de sien Manager Tom Parker verlesen.
Nah Konzerten in Washington un in de New Yorker Carnegie Hall sünd se nah Miami
Beach (Florida) flagen, wo bi en körten Urlaub en Drapen mit de Boxer Cassius
Clay stattfunn. Nah en tweeten Uptreden in de Ed Sullivan Show an’ 16. Februar
sünd se an’ 22. Februar 1964 weer nah London torüchkommen.

Bit hüüd van nümms hentokriegen weer de musikaalsch Dominanz, mit de de Beatles
in’ April 1964 de Hitlisten beherrschten: In de USA weern se an’ 4. April up de
eerste fief Platzen vun de Single-Hitparade (an de Spitz die an’ 16. März 1964
mit 1,7 Million Vörbestellungen verapenlicht Single Can’t Buy Me Love), in
Australien weern dat sogor de eersten söss Ränge. Todem weer de Grupp mit söben
anner Stücken in den US-Top 100.

Wiel se sovöl Spood harrn, hett man den Beatles anraden, sück ok in’t
Filmgeschäft to versöken. An’ 2. März 1964 fungen up den Londoner
Marylebone-Bahnhof ünner de Regie vn Richard Lester d Dreiarbeiten för de
Musikkummedie Yeah Yeah Yeah (Originaltitel: A Hard Day’s Night). Dat Titelstück
A Hard Day’s Night komponeer John Lennon nah en vun Ringo Starr utfunnen
Schnack: Jener gung nah en langen harten Arbeitsdag ut dat Studio un wull seggen
„It’s been a hard day“, murk aber dorbi, dat dat ja all dunkel weer un hett denn
up sien typisch Oort und Wies „’s night“ tofögt. De Swartwittfilm harr an’
6. Juli 1964 in London Weltpremiere un wurr do en Kassenslager. An’ 10. Juli
keem dat dortogehörige Soundtrack-Album, dat eerstmals blots Kompositschoonen
vun Lennon un McCartney enthull (ünner annern I Should Have Known Better, And I
Love Her und If I Fell), un de Single A Hard Day’s Night rut.

Nahdem se knapp en Maand Urlaub harrt harrn, gungen se af 4. Juni 1964 eerstmals
up Welttournee. Wiel Ringo Starr an en swooren Mandelentzündung lieden dee, wurr
he bi de Uptreden in Europa un Hongkong dör den Session-Slagtüüger Jimmy Nicol
ersett. Eerst in Sydney drop Starr wedder mit de Band tosommen. In Adelaide wurr
de Grupp vun 300.000 Fans in de Binnenstadt empfangen – de gröttste
Minschenmenge, de sück bit dato in Australien versammelt harr.

An’ 10. Juli 1964 keemen de Beatles för de Noordengland-Premiere vun Yeah Yeah
Yeah nah Liverpool torüch, wo se vun 203.000 Minschen an de Straaten begrööt
wurrn. Enn’ van de Maand weer de Grupp denn noch Mal in Schweden.

Van 19. August bit 20. September 1964 hebbt de Beatles hör eerste groot
US-Tournee absolveert, wat en Triumphtoch weer. Neben Uptreden in San Francisco,
Kansas City, Dallas un New Orleans speel de Grupp an’ 23. August in de Hollywood
Bowl vun Los Angeles. An’ 28. August hett Bob Dylan de Band in deren Hotel-Suite
in New York besöcht un hett se in de Genuss vun Marihuana inföhrt.

Blots dree Week, nahdem se weer to Huus weern, hebbt de Beatles an’ 9. Oktober
1964 noch en Grootbritannien-Tour, de en Maand düern dee. An’ 23. November wurr
de Single I Feel Fine verapenlicht. Dat Album Beatles for Sale keem an’
4. Dezember 1964 rut un nah Kritikermeenen wies dat up eerste
Ermüdungserscheinungen henn. Blots acht vun veertein Stücken weern
Eegenkompositschonen, dorünner Eight Days a Week, Baby’s in Black un I’m a
Loser. Tatsächlich harrn aber de völ Konzerte un anner Verpflichtungen de veer
meest kien Tiet laaten, nee Leeder to schrieven, wat de Grund för de söss
Cover-Versionen up dat Album weer. Dat Johr gung to’n Enn’n mit de tweete Uplaag
vun de Beatles Christmas Show in’t Londoner Hammersmith Odeon, de 39 Uptreden in
dree Week bedüüden dee.

An’ 23. Februar 1965 fungen up de Bahamas de Dreiharbeiten för den tweeten
Beatles-Film Hi-Hi-Hilfe! an, ditmal in Farv. Speelbaas weer nochmols Richard
Lester, to de Nevendorsteller hörrn Victor Spinetti un Eleanor Bron. De ehder
licht Slapstick-Kummedie fier an’ 29. Juli 1965 in London Weltpremiere. De
Single Help! keem an’ 19. Juli rut und at glieknaamig Help! (u. a. mit You’ve
Got to Hide Your Love Away, Another Girl un You’re Going to Lose that Girl) aN
6. August 1965.

De neegente Beatles-Single Ticket to Ride wurr an’ 6. April 1965 verapenlicht.
Twee Maand later, an’ 14. Juni produzeer de Grupp in den Abbey-Road-Studios mit
Yesterday en vun hör bekannst Stücke. Paul McCartney harr de Ballade mit de
Arbeitstitel Scrambled Eggs („Rühreier“) nah en Melodie schreven, de hüm bi dat
Upwaaken in dat Huus vun sien Früendin Jane Asher mal so infallen weer. Dat as
McCartney-Solo upnommen un mit Striekers ünnerleggt Leed wurr nich as Single,
sondern in Rahmen vun de Help!-LP un up en EP verapenlich. Hüüd hörrt dat to de
berühmtest Pop-Stücke in de Musikhistorie.

Van 20. Juni bit 3. Juli 1965 hebbt de Beatles en twee Week lang Europa-Tournee
absolveert. Een Maand later gung dat weer up Tournee in de USA. An’ 15. August
1965 speel de Grupp in dat utverköfft New Yorker Shea Stadium vör 55.600 Lüüd
(dorünner Mick Jagger, Keith Richards, Barbara Bach un Linda Eastman) den
gröttsten Live-Upträ in hör Karriere. Dat weer dat eerste Mal, dat en Popgrupp
in en apen Stadion uptreden de un de bit dorhenn gröttste betallend
Tokiekermenge in en Konzert. Allerdings weer dat so luut, dat Tokieker un de
Grupp de Musik nich hörrn kunn’n.

Nahdem sück de Beatles op de Tournee all mit Stars as Bob Dylan, Del Shannon,
Joan Baez, Peter Fonda un Peter, Paul and Mary drapen harrn, funn an’ 27. August
1965 dat langverwacht Drapen mit hör Idol Elvis Presley in de sien Huus in Bel
Air statt.

An’ 12. Juni 1965 geev dat britsche Königshuus bekannt, dat de Beatles för hör
Verdeensten üm dat Land vun Königin Elisabeth II. mit den MBE-Orden uttekend
wurrn sullen. Mehrere honoreerte Kriegsveteranen hebbt dorup henn ut Protest hör
Oorden torüchgeven. De Ehrung funn an’ 26. Oktober 1965 in de Londoner
Buckingham Palace statt. 4.000 Fans un Journalisten hebbt för dat Bowark töövt.

An’ 3. Dezember 1965 hebbt de Beatles de Düppel-A-Sieden-Single We Can Work It
Out/Day Tripper un dat Album Rubber Soul verapenlicht. De Stücken vun de LP
(ünner annern Drive My Car, Nowhere Man, Girl un In My Life) laaten eerste
Anteken vun en muskaalsch-geistig Riepprozess vun de Gruppliddmaaten erkennen.
Bi Norwegian Wood (This Bird Has Flown) speel George Harrison up en Sitar, en
indisch Instrument, dat he bi de Dreiharbeiten to Hi-Hi-Hilfe! kennenlehrt harr.
Paul McCartney stüer mit Michelle en engelsch-franzöössche Ballade bi. To eenig
Leeder hebbt se denn ok eerstmals so nömmt „Promofilme“ dreiht, Vörlööper vun
Musikvideos.

To de sülvig Tiet hebbt de Beatles aber ok hör sösste un letzte
Grootbritannien-Tournee start (u. a. mit The Moody Blues as Vörgrupp). Bi disse
Tour hebbt se ok hörr letzt Uptreden in hör Heimatstadt Liverpool an’
5. Dezember 1965 harrt. Völ van hör Früenden un Verwandten seeten in’t Publikum.

An’ 1. Mai 1966 stunnen de Beatles in’ Rahmen vun dat NME-Poll-Winners-Konzert
to’n letzten Mal up en britsch Konzertbühn. Upregung geev dat üm de in Juni 1966
verapenlicht US-Album Yesterday and Today. Dat Coverfoto wies de Beatles
inmidden vun roh Fleesch un kört Puppen (Butcher Cover). Nah scharp Protesten ut
de Apenlichkeit wurr de LP torüchtrucken un keem mit en nee Cover weer rut. An’
10. Juni 1966 keem de Single Paperback Writer in de Ladens.

Vam 24. Juni bit 4. Juli 1966 hebbt se noch en Welttournee maakt, de ok söss
Konzerte an dree Daag in Düütschland umfaaten dee (München, Essen un – to’n
letzten Mal an’ 26. Juni – Hamborg). In Japan geev dat Proteste vun
Traditschonalisten, de sück dorgegen utspraken harr, dat de Grupp in de
vörwiegend för Kampkunst vörsehn Budokan Hall vun Tokio uptreden de. In Manila
speel de Grupp twee Konzerte vör insgesamt 80.000 Lüüd. De Tour gung aber to’n
Ennen mit en Eklat, as Brian Epstein in de Naam vun de Band en Inladung to’n
Abendeeten mit de philippinsch Diktatoren-Fru Imelda Marcos aflehnt hett. Dornah
mussen se tosehn, dat se wechkommen deen, aber up den Flooghaben vun Manila
wurrn se vun Sekerheitskräften angrepen. Ringo Starr gung nah en Kinnhaken an de
Grund un en Chauffeur harr en Rippenbroek.

De Verapenlichung vun de LP Pet Sounds dör de Beach Boys hett Lennon un
McCartney to nee Hööchstleistungen andreben: An’ 5. August 1966 keem dat Album
Revolver rut, mit de de Beatles in Bezug up Klang un instrumentaal Bandbredd
musikaalsch Neeland betreden deen. Dat Cover vun dat Album hett Klaus Voormann,
de Früend ut Hamborger Daag, gestalt. De langweerig utfielt, deelwies ok ünner
Drogeninfloot entstahn Stücken, dorünner Eleanor Rigby, Good Day Sunshine, I’m
Only Sleeping, For No One un dat psychedelisch anhaucht Tomorrow Never Knows,
weern upwennig mit klassisch Elementen un Tonbandschleifen ut dat Studio
anriekert wurrn. To glieker Tiet wurr de populäre Single Yellow Submarine
verapenlicht, en Kinnerleed, dat Paul McCartney för Ringo Starr komponeert harr,
de nich besünners good singen kunn. De Single keem in de USA „blots“ up Rang 2
vun de Hitlisten.

An’ 12. August 1966 hebbt de Beatles in Chicago hör veerte US-Tournee start. De
Vörkommnisse in Asien und dat dör den enormen Lärmpegel bi de Uptreden meest
kien Musik mehr to hörrn weer, sörg dorför, dat de Gruppliddmaaten tonehmend
untofreeden wurrn. Nee Upregung entstunn dör de Verapenlichung vun en Bemarken
vun John Lennon in en fröheren Interview, wonah de Beatles „schon jetzt
populärer als Jesus“ werrn. Nah nervenupriebend Pressekonferenzen, apenlich
Plattenverbrennungen un Demonstratschonen vun de Ku-Klux-Klan entsloot sück de
Grupp, nich mehr up Tournee to gahn und de Arbeit blots noch in’t Plattenstudio
to verleggen. De Tournee gung an’ 29. August 1966 mit en Konzert vör 25.000
Tohörers (Intrittspries domols fiev US-Dollar) in’ Candlestick Park vun San
Francisco to Enn’n.

In’ Harvst 1966 hebbt sück de Beatles en meest dree Maand langen Urlaub gönnt un
dornah en radikalen Imagewessel vulltrucken. John Lennon wurr in Celle, wo he
för den Richard-Lester-Film Wie ich den Krieg gewann vör de Kamera stunn, de
Hoor schneden. De Kleedasch för de Liveshows wurr jetzt dör farvenfroh Kleedasch
ersett und all veer Liddmaaten leeten sück jetzt en Schnurrbort stahn.

Allen Trennungsgerüchten to’n Trotz fung de Grupp an’ 24. November 1966 mit de
Upnahmen för en nee Album an. An’ 13. Februar 1967 keem de
Düppel-A-Sieden-Single Strawberry Fields Forever/Penny Lane, up de sück de
Beatles musikaalsch-nostalgisch hör Heimatstadt Liverpool widmen deen, rut.
Eerstmals siet 1963 keem de Platt nich an de Spitze vun de britsch Hitparade,
sondern bleev up Platz 2 stahn, wat dorup torüchtoführen is, dat de
Verkoopstallen vun de Single dör twee deelt wurr, um somit as twee enkeld
Singles in de britsche Charts führt wurrn to können.

Fiev Maand lang hebbt Lennon, McCartney, Harrison un Starr in den
Abbey-Road-Studios an hör LP Sgt. Pepper’s Lonely Hearts Club Band arbeidt, de
as een vun de eerst Konzeptalben in de Musikhistorie ingung. De unbegrenzt
verfügbor Aufnahmezeit maak dat mögelk, all Studio-Ressourcen intosetten un
weekenlang an enkeld Musik oder Text-Passagen zu fielen. So sünd Stücken as With
a Little Help from My Friends, Lucy in the Sky with Diamonds un When I’m
Sixty-Four entstahn. An de Upnahmen to A Day in the Life hett en Orchester von
41 Mann mitwarkt. För dat Coverfoto leeten sück de Beatles in Kostümen vör en
Billerwand mit berühmt Persönlichkeiten (ünner annern Stan Laurel, Mae West, Bob
Dylan, Shirley Temple, Aleister Crowley un Marlon Brando) aflichten. Begleidt
vun en groot Medieninteresse wurr Sgt. Pepper an’ 1. Juni 1967 verapenlicht.

Nahdem Bob Dylan de Beatles 1964 mit de Droge Marihuana bekannt makt harr,
grepen de Gruppliddmaaten in de Loop vun de Tiet ok to starkere Drogen. John
Lennon un George Harrison weern all 1965 mit LSD in Kontakt kommen. Paul
McCartney geev in’ Juni 1967 bi en Feernsehinterview apenlichwirksam bekannt,
veermal LSD konsumeert to hemm.

An’ 25. Juni 1967 sünd de Beatles mit de vun Lennon komponeert Freedenshymne All
You Need Is Love in de per Satellit weltwiet överdragen BBC-Feernsehsendung Our
World Live uptreden, de vun 400 Million Tokiekers sehn wurr. To de Gäste in de
Abbey-Road-Studios, wo de Upnahmen stattfunnen, hörrn Mick Jagger, Keith
Richards, Eric Clapton, Keith Moon un Marianne Faithfull. De Single All You Need
Is Love wurr an’ 7. Juli 1967 verapenlicht. Se broch de Grupp up beid Sieden vun
den Atlantik weer an de Spitz vun de Hitparaden torüch.

Up Pattie Harrisons Anregung henn hebbt de Beatles an’ 24. August 1967 en
Vördrag vun de indisch Guru Maharishi Mahesh Yogi, de in London för de Techniken
vun de Transzendentale Meditatschoon Warf maken dee, besöcht. De Grupp wurr to
en Inführungs-Weekenenn’ nah Bangor inladen. Mit dorbi weern ok Mick Jagger un
Marianne Faithfull. Bi den Kurs kreegen de Beatles de Nahricht, dat hör Manager
Brian Epstein an’ 27. August 1967 dood in sien Wahnung upfunnen wurrn weer.

Schockeert vun de Dood vun hör Früend fungen de Beatles an’ 11. September 1967
mit de Dreiharbeiten för hör dart Film Magical Mystery Tour an. De psychedelisch
Kummedie nah en Idee vun Paul McCartney entstunn kumplett ahn Dreihbook.
McCartney övernehm wietgahnd de Rull vun de Speelbaas, wat bi Lennon un Harrison
för Verstimmungen sörgen dee. Dat Soundtrack-Album Magical Mystery Tour (ünner
annern mit The Fool on the Hill un I Am the Walrus) wurr an’ am 27. November in
de USA verapenlicht. Die Single Hello, Goodbye keem all an’ 24. November rut.
An’ 26. Dezember 1967 fier Magical Mystery Tour in’t BBC-Feernsehen
Weltpremiere, um kört dorup – as eerst Misserfolg –vun de Presse un Kritiker
körtreeten to wurrn.

Midden Februar 1968 reisten de Beatles mit hör Fruen nah Rishikesh (Indien), wo
en Meditatschoonskurs över mehr Week vun de Maharishi stattfunn. Anner
Deelnehmers weern Mia Farrow, Mike Love un Donovan. Torüchkommen sünd se to
ünnerscheedlich Tieden (Ringo Starr all Anfang März, Lennon un Harriso as Letzt
Midden April). In de Tiedvon de Indien-Reis keem an’ 15. März 1968 de Single
Lady Madonna rut, de so en beten nah Fats Domino sien Musik klung. De Tiet in
Rishikesh weer nah Ansicht vun Paul Saltzman, Autor vun en Bildband över de
Daag, de kreativste Tiet vun de Beatles: 48 Songs hebbt domols in söben Week
komponeert.

An’ 11. Mai 1968 sünd John Lennon un Paul McCartney nah New York flagen, wo se
bi Pressekonferenzen un Feernsehuptreden dat nee Beatles-Ünnernehmen Apple
vörstellen deen. De Konzern mit Afdeelen för Musik, Film un Kunst sull sück
vörrangig de Opdecken un Förderung vun Talenten vun all Oorten widmen. Das ganze
hett de Beatles aber völ Geld köst un nichts inbrocht. Man hett dor Millionen bi
sitten laten. Eenzigst de Entdeckung vun de Singersche Mary Hopkin un de Grupp
Badfinger dör Paul McCartney weer en Erfolg.

In’ Mai 1968 hett sück John Lennon vun sien Frau Cynthia trennt un sück mit de
japaansch Avantgarde-Künstlerin Yoko Ono tosommen doon, de he an’ 9. November
1966 bi een vun hör Londoner Utstellungen kennlehrt harr. De besünners en
Verbinnen vun dat jung Poor wirk sück ok negativ up de Tosommenarbeit vun Lennon
mit de Band ut, wiel Ono dorup bestunn, bi sämtlich Studio-Upnahmen vun de Grupp
anwesend to wesen.

An’ 30. Mai 1968 fungen de Beatles mit de Upnahmen för en nee Album an. Wiel se
in Indien aber so völ Stücken komponeert harrrn, hebbt se beslooten, en
Dübbel-Lp to maken. De Arbeiten, de wegen de Termindruck deelwies getrennt
stattfunnen, weern vun en tonehmend slechten Stimmung tüschen de Gruppliddmaaten
prägt. Neben de apen Afneigung, de McCartney, Harrison un Starr tegenöver Yoko
Ono hegten, weer man sück ok över de Single-Utkopplung vun dat Lennon-Leed
Revolution uneenig. Nah en heftigen Striet is Ringo Staar sogor vun de Grupp
weggahn, kunn aber överredt wurrn, torüchtokommen. Trotzdem hebbt se Leeder as
Back in the USSR, Ob-La-Di, Ob-La-Da, Dear Prudence, Helter Skelter un Happiness
Is a Warm Gun upnommen. Bi George Harrisons Kompositschoon While My Guitar
Gently Weeps wurr de Gruppe vun Eric Clapton ünnerstött, de dat E-Gitarren-Solo
speel.

Yellow Submarine, en Tekentrickfilm, de up dat glieknaamig Leed baseert, fier
an’ 17. Juli 1968 in London Weltpremiere. Dat dortogehörig Soundtrack-Album keem
eerst an’ 13. Januar 1969 rut un is de eenzig Beatles-LP, de nicht an de Spitz
vun de Charts keem - mögelkerwies, wiel up de tweete Siet vun dat Album blots
Instrumentalmusik in’ „Klassikstil“ vun George Martin is.

Mit de Verapenlichung vun Hey Jude an’ 26. August 1968 (jetzt up dat
Apple-Label) gelung de Grupp weer en Welterfolg. Dat vun Paul McCartney
komponeert Stück över de Situatschoon vun John Lennons Söhn Julian nah de
Trennung vun sien Öllern wurrd to de spoodriekste Beatles-Single överhoopt. An’
4. September speel de Gruppe dat Leed in de britsch Feernsehsendung Frost on
Sunday – de letzte gemeensam Feernsehupträe vun de Beatles. Dat Album The
Beatles, wegen sien vullstännig witt Cover ok as „White Album“ bekannt, keem an’
22. November 1968 rut. De eersten Uplagen vun dat Album weern mit en loppend
Nummer versehn, so dat jeds Cover en Unikat weer.

An’ 1. November 1968 hett George Harrison sien eerst Soloalbum Wonderwall Music,
dat den Soundtrack to de Film Wonderwall dorstellt, verapenlicht. An’
12. November folgten John Lennon un Yoko Ono mit hör Avantgarde-LP Unfinished
Music No.1: Two Virgins, de vör allen wegen dat Coverbild, wat Lennon un Ono
nakend wies, för Upregung sörg.

An’ 2. Januar 1969 fungen de Beatles in de Filmstudios vun London-Twickenham mit
de Dreiharbeiten för de Musik-Dokumentatschoon Get Back (later: Let It Be) an.
Nah de Idee vun Paul McCartney sull de Grupp bi de Produktschoon vun en nee
Album un bi dat Utarbeiten vun en Live-Show vun Kameras beobacht wurrn. De
Stücken sullen ahn Orchesterbegleitung un Dübbelspoor-Upahmen inspeelt wurrn.
Speelbaas weer Michael Lindsay-Hogg. Aber all nah wenig Daag geevt dat all weer
Spannungen tüschen de Bandliddmaaten. John Lennon interesseer sück immer weniger
un wenn dat wat to entscheeden geev, mak Yoko Ono dat, Paul McCartney övernehm
wedderholt de Rull vun de Produktschoonsleiter. George Harrison un Ringo Starr
debatteerten över dat Utmaat vun de plant Live-Show. An’ 10. Januar 1969 hett
Harrison de Kram in de Eck haun, nahdem he vun McCartney vör loopend Kameras för
sien Gitarrenspiel kritiseert wurrn weer. Nah en klärend Gespräch hebbt Lennon,
McCartney, Harrison un Starr de Dreiharbeiten twalf Daag later in de nee inricht
Londoner Apple-Studios wieder makt. Mit dorbi weer de Keyboarder Billy Preston,
de to de Beruhigung vun de Situatschoon bidragen dee.

Dat Get Back-Projekt hebbt se denn in’Februar up Ies leggt, nahdem de
Dreiharbeiten afslooten weern. An’ 12. März 1969 hett Paul McCartney de
Fotografin Linda Eastman in London heiraadt. To glieker Tiet wurrn George un
Pattie Harrison vun de Ruuschgiftfahnder Norman Pilcher, de in’ Harvst 1968 ok
all John Lennon und Yoko Ono verhaft harr, wegen Drogenbesitz fastnommen un
later henn to Geldstraafen veroordeelt.

John Lennon un Yoko Ono hebbt an’ 20. März in’t britsch Konsulat vun Gibraltar
heiraadt. Anstatt en Hochtietsreis, hebbt de beid sück entslooten, en Week lang
in ein Hotelbett in Amsterdam för den Freeden to demonstreeren (Bed-in). Later
henn hebbt se noch mehr Freedensproteste makt, dorünner noch en Bed-in in
Montreal, mehrere Uptreden in Sacken (Bagism) un John Lennon hett ok sien
MBE-Orden torüch geven.

An’ 11. April 1969 wurr de Single Get Back verapenlicht. Een paar Daag later,
an’ 29. Mai keem denn dat blots vun John Lennon un Paul McCartney inspeelt Stück
The Ballad of John and Yoko rut.

Ok, wenn dat persönlich un geschäftlich Differenzen geev, fungen de Beatles an’
16. April 1969 mit de Upnahmen för en nee Album an. Se hebbt sück dorbi up hör
Musik konzentreert un de Arbeitswies vun fröhere Upnahmen bibehollen un so leep
Produktschoon relativ hormonisch af. Ünner en spöörboor sentimental
Afscheedsstimmung entstunnen Klassiker as Come Together, Golden Slumbers, Oh!
Darling, Octopus’s Garden (en Kompositschoon vun Ringo Starr) un Here Comes the
Sun (Harrison). An’ 20. August 1969 weern de Beatles to’n letzten Mal to veert
in’t Studio, un twee Daag later funnen in de Tittenhurst Park de letzt gemeensam
Fotoupnahmen statt.

An’ 20. September 1969 hebbt John Lennon, Paul McCartney un Ringo Starr in
London en nee Tantiemen-Verdrag mit de EMI un Capitol Records ünnerschreben. As
McCartney en Reeg vun wiedere Beatles-Konzerte vörslahn de, hett John Lennon
sien Utstieg ut de Grupp erklärt. Söss Daag later wurr dat Album Abbey Road, up
de sien berühmt Cover de Beatles över den Zebrastriep vun de Londoner Abbey Road
loopen, verapenlicht.

De Dreiharbeiten för den Promofilm to de Single Something, de an’ 6. Oktober
rutkommen de, un de Upnahm vun en Wiehnachtsplatt för de Fanclubs in’ November
gungen all getrennt vunstatten.

Nah een Umfraag vun’t Feernsehn un de Press wurr an’ 2. Dezember 1969 neben John
F. Kennedy un Mao Zedong to’n Mann des Jahrzehnts wählt.

Wieldes sück John Lennon mit sien Fru Yoko Ono in Däänmark uphollen dee, hebbt
Paul McCartney, George Harrison un Ringo Starr an’ 3. Januar 1970 in de Abbey
Road-Studios an de Harrison-Kompositschoon I Me Mine arbeit. En Dag later hett
McCartney sein Stück Let It Be fardig kregen, dat an’ 6. März 1970 as Single
verapenlicht wurr. An’ 27. März 1970 keem Ringo Starrs eerst Soloalbum
Sentimental Journey rut.

Ahn dat Paul McCartney dat wuss harr John Lennon den Produzenten Phil Spector
mit de Afmischen vun de Filmbänder ut Januar 1969 beupdragt. De hett de
oorsprünglich Get back-Gedanken mit en eenfacken Upnahmtechnik verännert un de
Stücken mit klassisch Begleitung un Gesangsdoppelungen versett. In’ Rahmen vun
disse Arbeiten funn an’ 1. April 1970 de letzte Beatles-Upnahmsitzung statt, as
Ringo Starr in de Abbey Road-Studios für dree vun de Stücken Slagtüüch-Overdubs
inspeelen de. Dat Soundtrack-Album wurr as Let It Be an’ 8. Mai 1970
verapenlicht. De glieknaamig Film fier an’ 20. Mai in London Weltpremiere un
wurr en Johr later mit en Oscar för de beste Filmmusik uttekend.

An’ 10. April 1970 schick Paul McCartney de britsch Presse en in de
Vorab-Exemplaren vun sien eerste Solo-LP McCartney enthollen Interview, in dat
he de Trennung vun de Beatles bekannt geev. An’ glieken Dag geev dat denn ok de
letzte offiziell Presseerklärung vun de Beatles.

Up de an’ 26. April 1982 verapenlicht Paul McCartney-LP Tug of War is ok dat
John-Lennon-Tribut-Stück Here Today. Ringo Starr speel bi Take It Away
Slagtüüch. An’ 24. Mai hebbt George Harrison un Ringo Starr de Upföhrung vun de
Film The Cooler (mit Starr un McCartney) up dat Filmfestival vun Cannes besöcht.
An’ 23. Juni hebbt Paul McCartney un Ringo Starr en gemeensam Konzert vör
Liddmaaten vun Fanclubs in de Elstree Film-Studios in Hertfordshire geven.

Ok geschäftlich keemen se weer af un an tosommen, to’n Bispeel, as se de
Rückkoop vun de Firma Northern Songs 1983 bespraken hebbt. Ok de Verapenlichung
vun verscheeden Platten hebbt de dree tosommen verhinnert.

An’ 25. Oktober 1984 fier de Paul McCartney-Kinofilm Give My Regards to Broad
Street in New York Weltpremiere. Film un Soundtrack entstunnen in eng
Tosommenarbeit mit Ringo Starr.

In dat Johr 1985 hebbt se sück geschäftlich aber weer wat mehr in’e Wull kregen.
An’ 25. Februar wurr Paul McCartney vun George Harrison, Ringo Starr un Yoko Ono
verklagt, da he angeblich sien Tantiemen-Quoten an de Beatles-Platten heimlich
höher makt harr. An’ 10. August hett Michael Jackson för 47,5 Million Dollar de
Rechte an all 251 Lennon/McCartney-Kompositschoonen köfft. Paul McCartney, de ok
booden harr, aber verlor, weer entsetzt, wiel Yoko Ono hüm seggt harr, en
Angebot vun 5 Million Dollar würr recken.

Af den 26. Februar 1987 wurrn sämtlich Beatles-Alben up CD nee verapenlicht.
Dorbi steeg Sgt. Pepper to’n 20-johrigen Jubiläum bit up Rang 3 vun de britsch
Hitparade. An’ 5. Juni sünd George Harrison un Ringo Starr gemeensam bi de
Prince’s Trust Rock Gala in de Londoner Wembley Arena uptreden. Up de an’ 2.
November verapenlicht Harrison-Album Cloud Nine, up dato k de
Beatles-Tribut-Song When We Was Fab is, speelt Starr Slagtüüch.

George Harrison un Ringo Starr hebbt an’ 20. Januar 1988 an de Inführung vun de
Beatles in de Rock and Roll Hall of Fame in’t New Yorker Waldorf-Astoria-Hotel
deelnommen. Paul McCartney keem wegen de immer noch andüernd geschäftlich
Differenzen nich. Harrison un Starr hebbt tosommen mit Bob Dylan, Mick Jagger,
Bruce Springsteen und Mike Love en All-Star-Konzert geven. An’ 8. März wurrn de
Alben Past Masters Vol. 1 & 2 verapenlicht, de en Tosommenfaten vun all
Beatles-Singles un EPs enthollen.

An’ 8. November 1989 wurrn de Plattenfirmen EMI un Capitol dorto verurdeelt,
100 Million US-Dollar unbetallt Tantiemen an de Ex-Beatles nahtobetallen. Enn’
vun de Maand hett George Harrison en Presseerklärung afgeven un dorbi seggt, dat
sück de Beatles nich weer tosommen finnen, „solange John Lennon tot bleibt“.

In’ April 1990 wurrn veer in de Johren 1983/1984 opdeckte Asteroiden vun de
Internatschonale Astronomische Union in Lennon, McCartney, Harrison un Starr
umnömmt. An’ 29. Oktober hebbt de Ex-Beatles de Computerfirma Apple wegen
Verwendung vun de Naam vun hör Plattenfirma ahn Erlaubnis verklagt. Man hett
sück denn aber noch eenigt (ahn dat Gericht in Anspruch to nemmen), nahdem de
Computer-Konzern versekert hett, nich in dat Musikgeschäft intostiegen.

Nah de Querelen um Let It Be un Paul McCartneys Bekanntgaav vun de Trennung to
Untiet, för dorto dat dat dat Verhältnis tüschen hüm un de anner Gruppliddmaaten
to’n Anfang vun de 1970er-Johren in’n Dutt weer. Nümms vun de Grupp weer bi de
Weltpremiere vun de Film dorbi. John Lennon, de dat Enn’ vun de Beatles in sien
Kompositschoon God verarbeidt hett, is in en Interview dorvan utgahn, dat sück
de Beatles bold weer tosommenfinnen kunnen. Paul McCartney hett an’ 31. Dezember
1970 de annern Ex-Beatles un Apple vör de Londoner High Court up Beendigung vun
de Geschäftsbeziehungen ünnernanner verklagt. He hett den Prozess denn ok an’
12. März 1971 wunnen.

John Lennon schreev un produzeer för Ringo Starr de sien Stücke I’m the Greatest
(1973), Goodnight Vienna (1974) un Cookin’ (1976). Paul McCartney hett Starr
musiakalsch bi de Upnahmen to You’re Sixteen un Six O’Clock (1973) un Pure Gold
(1976) hulpen. George Harrison hett 1971 mit Lennon an de LP Imagine un mit
Starr an Ringo (1973) un Ringo’s Rotogravure (1976) arbeidt. Ringo Starr sülvst
weer up mehrere Solo-Alben vun sien ehmalge Kollegen vertreden, dorünner John
Lennon/Plastic Ono Band (Lennon 1970), All Things Must Pass (Harrison 1970) un
Living in the Material World (Harrison 1973).

Dat Verhältnis tüschen John Lennon un Paul McCartney bleev aber schlecht.
McCartney hett sien ehmaligen Partner 1971 up eenig Stücken vun sien Album Ram
persönlich angrepen. Lennon konter dorgegen mit sien wöst Kompositschoon How Do
You Sleep?. Eerst 1972 hebbt se sück verdragen. De enge Früendschap ut de
Anfangstieden geev dat aber nich mehr.

An 12. Mai 1971 hebbt Paul McCartney un Ringo Starr de Hochtiet vun Mick Jagger
un Bianca Morena de Macías in Saint-Tropez besöcht. Starr speel an’ 1. August
upGeorge Harrisons Konzert für Bangladesch in de New Yorker Madison Square
Garden.

1972 hebbt Ringo Starr, George Harrison un John Lennon tosommen mit Klaus
Voormann (Bass) un Billy Preston (Örgel) den Titel I’m the Greatest upnommen.
Rutkommen is dat Leed 1973 up dat Solo-Album Ringo.

In’ März vun dat folgend Johr nehmen de dree an en Geschäftsbesprechung vun
Capitol Records in New York deel. An’ 2. April 1973 wurrn de bannig spoodriek
Greatest-Hits-Alben The Beatles 1962–1966 und The Beatles 1967–1970, ok bekannt
as „Rotes“ un „Blaues Album“, verapenlicht. In’ Harvst hett Ringo Starr dat
Anwesen Tittenhurst Park vun John Lennon, de mit Ono nah New York trucken weer,
köfft. An’ 2. November hebbt Lennon, Harrison un Starr hör Ex-Manager Allen
Klein wegen Ünnerslahn vun Tantiemen verklagt un en Johr later ok den Prozess
wunnen.

An’ 1. April 1974 hebbt John Lennon, Paul McCartney un Ringo Starr an en
Jamsession in en Strandhuus in Santa Monica (Kalifornien) deelnommen. Mit dorbi
weern u. a. Keith Moon, Harry Nilsson un Klaus Voormann. Dat weer dat letzte
Mal, dat Lenneon un McCartney gemeensam Musik makt hebbt. An’ 19. Dezember keem
John Lennon nich to en gemeensamen Termin in’t New Yorker Plaza Hotel, bi de de
Uplösung vun de Beatles-Geschäftspartnerschaft offiziell besiegelt weern sull.
He hett den Verdrag eerst een Week later ünnerschreben.

De ehmalige Roadie un eng Beatles-Früend Mal Evans wurr an’ 4. Januar 1976 in
Los Angeles vun de Polizei doodschaaten. An’ 26. Januar leep de
Beatles-Plattenverdrag mit der EMI endgültig ut. Nah en Wedderverapenlichung vun
all Beatles-Singles in Grootbritannien weer de Grupp in’ April mit 23 Songs in
de Top-100-Charts vertreden. An’ 24. April, en paar Week, nahdem den Beatles en
söbenstellig Summ för en Tosommenkommen anboden wurrn weer, weer Paul MacCartney
bi John Lennon in de sien Wahnung in dat New Yorker Dakota-Haus to Gast. Abends
hebbt se sück tosommen de NBC-TV-Sendung Saturday Night Live ankeken, as
Moderator Lorne Michaels den Beatles „den tariflichen Mindestlohn“
(ca. 1000 US-Dollar) anbot, wenn se noch vörbikommen deen, ehrdat de Show toenn
gahn dee. De beid hullen de Idee för „cool“, sünd aber denn doch nich hengahn.
En Dag later keem McCartney nochmol up Besök, wurr aber von Lennon all an de
Döör abwiest. Dat weer dat letzte Mal, dat sück de beid Musikers drapen hebbt.

An’ 2. Mai 1977 wurr de Mitsnitt vun dat letzte Beatles-Konzerts in de Hamborger
Star-Club van 1962 up en Album verapenlicht. Veer Daag later folg de LP The
Beatles at the Hollywood Bowl, de Live-Upahmen ut de Johren 1964/1965 enthollt.

De Beatles-Parodie The Rutles – All You Need Is Cash (u. a. mit George Harrison,
Eric Idle, Bill Murray, Dan Aykroyd un John Belushi) fier an’ 22. März 1978 up
NBC Premiere.

An’ 19. Mai 1979 hebbt Paul McCartney, George Harrison un Ringo Starr de
Hochtiet vun Eric Clapton un Harrisons Ex-Frau Pattie Boyd in Ewhurst (Surrey)
besöcht. Bi de Fier hebbt de dree Ex-Beatles en Överraschungskonzert mit
mehreren Rock-’n’-Roll-Klassikern spellt. Paul McCartney wurr an’ 24. Oktober in
London as „spoodriekst Komponist vun all Tieden“ vun dat Guinness-Buch der
Rekorde mit en Rhodium-Schallplatt uttekend.

John Lennon un George Harrison hebbt an’ 28. September 1980 en Upföhrung vun de
Comedy-Trupp Monty Python in de Hollywood Bowl besöcht. An’ 28. November stimm
Lennon mit sien Ünnerschrift en eidesstattlichen Erklärung to, de en eenmalig
Beatles-Konzert as Werbekampagne för den planten Dokumentarfilm The Long and
Winding Road vörsehn dee, to. Aber dorto keem dat nich.

An’ 8. Dezember 1980 wurr John Lennon, de jüst mit dat Album Double Fantasy sien
muskaalsch Comeback fiert harr, vör sien Huss in New York vun de psychisch stört
Fan Mark David Chapman dood schaaten.

As Ringo Starr an’ 27. April 1981 de Schauspelerin Barbara Bach in London
heiraadt hett, hörrn ok Paul un Linda McCartney as ok George un Olivia Harrison
to de 70 Gasten. Bi de Fier sünd McCartney, Harrison un Starr mit Harry Nilsson
un Ray Cooper as All-Star-Band uptreden. An’ 11. Mai hett George Harrison de
John Lennon-Tribut-Single All Those Years Ago verapenlicht, de muskaalsche
Bidrääg vun Paul McCartney un Ringo Starr enthollen de. Up Starrs Album Stop and
Smell the Roses van 27. Oktober weern ok twee McCartney- un
Harrison-Kompositschonen.

All in de Johren 1970 un 1980 harr dat Pläne för en groot anleggt
TV-Dokumentatschoon ünner de Arbeitstitel The Long and Winding Road geven, bi de
Neil Aspinall de Historie vun de Beatles uparbeiten soll. Kört vör de Dood vun
John Lennon weern de Verhandlungen all meest in dröög Dööker, de veer harrn
sogor as Deel vun de Werbekampagne för en Live-Uptreden toseggt. In’ Oktober
1987 hebbt se sück denn up dat Projekt The Beatles Anthology eenigt, wat neben
de Feernsehproduktschoon un en Book ok dree Alben un dree nee Singles vörsehn
de. Ünner de Regie vun Geoff Wonfor fungen in’ Mai 1992 de Dreiharbeiten för de
upwendig Dokumentatschoon, in de de Ex-Beatles in stünnlang Interviews, de mit
Originalton- un -filmupnahmen ünnersett sünd, hör eegen Geschicht to vertellen.
Neben Kommentare vun de eng Vertrooten George Martin, Neil Aspinall un Derek
Taylor wurrn ok Archiv-Zitate vn John Lennon inföögt.

An’ 19. Januar 1994 wurr John Lennon posthum in Anwesenheit vun Paul McCartney
un Yoko Ono in’t New Yorker Waldorf-Astoria-Hotel as Solo-Interpret in de Rock
and Roll Hall of Fame upnommen. Up de denn folgend Pressekonferenz hett
McCartney de Gerüchte um en bevörstahnd Beatles-Reunion bestätigt. Ono övergeev
hüm veer vun Lennon in de 1970er-Johren anfertigt Demobänder, de bit dato
unverapenlicht Stücken enthollen deen.

Paul McCartney, George Harrison un Ringo Starr fungen an’ 11. Februar 1994 in
McCartneys Heimstudio in Peasmarsh (Sussex) mit de Upnahmen für de eerste nee
Beatles-Single siet 25 Jahren an. Ünner de Produktschoon vun Jeff Lynne wurrn
dorbi de nee inspeelt Gesangs- un Instrumental-Spuren mit Hülp modernster
Technik den digital sauber makt Free as a Bird-Demoband vun John Lennon tofögt.

En Quersnitt vun Beatles-Rundfunkaufnahmen ut de Johren 1963 bit 1965 wurr an’
30. November 1994 up dat Dübbel-Album Live at the BBC verapenlicht, dat an de
Spitz vun de britsch Hitparade keem. Ringo Starrs Ex-Fru Maureen Cox is an’
30. Dezember mit 48 Johren in Los Angeles an de Folgen vun
Leukämie-Knakentransplantatschoon storven.

An’ 6. Februar 1995 nehm de Grupp in Peasmarsh de Arbeit för hör tweet nee
Single Real Love up. Dat weer ditmal problematischer, wiel de Tonqualität vun
dat Demoband katastrophal weer. Anner nee Stücken Now and Then un Grow Old with
Me, hebbt se nich mehr upnommen, wiel se verscheeden Meenungen weern

In Anwesenheit vun George Martin fungen de Beatles an’ 22. Mai 1995 in de
Londoner Abbey-Road-Studios mit de Utwahl und at Afmischen vun Musikstücken für
de plaant dree Anthology-Alben an, de so nömmt Outtakes un bit jetzt nicht
verapenlicht Stücken beinhollen sullen. De langjohrig Früend Klaus Voormann wurr
mit de Covergestaltung beupdragt. In Oktober un November weern de Dreiharbeiten
för de Video-Clips to Free as a Bird un Real Love.

Begleidt vun en monströös Werbekampagne fier an’ 19. November 1995 de eerste
Deel vun de fievstündig Dokumentatschoon The Beatles Anthology in’t
US-Feernsehen Weltpremiere. Twee Daag later wurr dat Düppel-Album Anthology 1
mit Titeln ut de Johren 1958 bit 1964 verapenlicht. Dat keem up Platz 1 vun de
US-Hitparade. An’ 4. Dezember keem de Single Free as a Bird in de Läden, de aber
man blots up den tweeten Platz achter Michael Jacksons Earth Song keem.

An’ 4. März 1996 keem de tweete Comeback-Single Real Love rut, de aber vun de
BBC-Rundfunk wegen „tontechnischer Gründe“ nich speelt wurr. Anthology 2 (mit
Titeln van 1965 bit 1968) keem an’ 18. März rut un keem in de USA un
Grootbritannien jeweils up Platz 1 vun de Hitlisten. De Beatles-Produzent George
Martin wurr an’ 15. Juni to’n Ridder slahn. An’ 7. Oktober keem Anthology up en
achtdeelig Video-Box rut.

An’ 17. Oktober 1996 hebbt McCartney, Harrison un Starr bekannt geven, dat dat
kien wietere gemeensam Upnahmen geven deiht. Dat an’ 28. Oktober verapenlich
Düppel-Album Anthology 3 (mit Titeln van 1968 bit 1970) keem ok up Rang 1 vun de
US-Hitlisten. De Beatles sünd dormit de eenzig Grupp, de tweemal innerhalv vun
twalv Maan dree Mal an de Spitz vun de US-LP-Hitparade. För de dreedeelig
Anthology hebbt se all tosommen 15 Multi-Platin-Schallplatten un dree Grammy
Awards kreegen.

An’ 11. März 1997 wurr Paul McCartney in de Londoner Buckingham Palace vun
Königin Elisabeth II. to’n Ridder slahn. Twee Maand later hett he dat Album
Flaming Pie (nömmt nah Lennons Vertellsels to dat Entstahn vun de Naam
„Beatles“) verapenlicht, mit muskaalisch Bidrääg vun Ringo Starr. McCartney
revancheer sück en Johr later bi de sien CD Vertical Man. An’ 14. Oktober hebbt
de beid Ex-Beatles tosommen de Weltpremiere vun McCartneys Orchesterwark
Standing Stone in de Royal Albert Hall besöcht.

In’ Mai 1998 klagten Paul McCartney, George Harrison un Ringo Starr tegen en
Plattenfirma, de de Mitschnitt vun en Star-Club-Konzert vun de Beatles up CD
verapenlicht harr. An’ 8. Juni nehmen McCartney, Harrison un Starr in London an
de Truuerfier för Linda McCartney deel, de an’ 17. April in Tucson (Arizona) an
Bostkrebs storven weer. An’ 28. Dezember wurrn de Beatles mit en Steern up den
Hollywood Walk of Fame verewigt.

An’ 14. September 1999 wurr de digital restaureert Tekentrickfilm Yellow
Submarine up DVD verapenlicht. To glieker Tiet keem ok en nee tosommenstellt un
afmischt Soundtrack-Album rut. To’n Enn’ vun dat Johr wurrn de Beatles in en
Umfraag ünner 600.000 britsch Börger to de Bedüüdenst Künstlers un to de Best
Musikgrupp vun dat 20. Johrhunnert wählt. Sgt. Pepper’s wunn de Wahl to dat Best
Album.

An’ 30. Dezember wurr George Harrison bi een Messt-Attentat in sien Villa in
Henley-on-Thames in de Bost verletzt.

George Harrison un Ringo Starr weern an’ 17. September 2000 bi en Party vun de
Formel 1-Pilot Damon Hill in Hambledon (Surrey) as Gast, wo se tosommen mit Leo
Sayer en lütt Konzert geven. An’ 5. Oktober keem dat Book The Beatles Anthology
mit de Afschriften vun de Interviews för de glieknaamig Feernsehdokumentatschoon
rut. Mit dat an’ 17. November verapenlicht Greatest Hits-Album 1 sünd de Beatles
nochmal in 34 Länner (u.a. in Düütschland, Grootbritannien un de USA) up Platz 1
vun de Charts land. De bestverköfft CD vun dat Johr verköff sück bit to dat Johr
2006 över 24 Million mal.

All in August/September 1997 harr sück George Harrison, nahdem se hüm en swollen
Lymphknütt rutnommen harrn, in London en Radium-Strahlentherapie makt. In’
Januar 1998 keem en Behandlung in de renommeert Mayo Clinic vun Rochester
(Minnesota) dorto. An’ 21. März 2001 wurr Harrison mit Verdacht up Lungenkrebs
nochmols in’t Krankenhuus inleefert. Dor hett man hüm denn en Krebsgeschwür
rutopereert. Paul McCartney hett sien Ex-Kollegen an’ 8. Mai in sien
Erholungsurlaubs in de Toskana besöcht. Man blots en Week later hebbt de Dokters
vun de Krebsklinik vun Bellinzona en swoor Hirntumor bi hüm funnen. Dat letzte
Drapen vun Paul McCartney, George Harrison un Ringo Starr funn an’ 12. November
in dat University Hospital vun Staten Island (New York) statt, wo Harrison mit
en stark Chemotherapie behannelt wurr. Nützt hett hüm dat ok nichts mehr. An’
29. November 2001 is George Harrison mit 58 Johren in Los Angeles (Kalifornien)
storven.

Paul McCartney un Gerry & The Pacemakers sünd an’ 24. Februar 2002 bi en
Gedenkkonzert för George Harrison in’t Empire Theatre vun Liverpool uptreden.
In’ Juli vun dat sülvig Johr hebbt de beid Ex-Beatles McCartney un Starr mit
George Martin an en Gedenkveranstaltung för Harrison in de sien in
Henley-on-Thames deelnommen. An’ 29. November wurr in de Londoner Royal Albert
Hall dat Concert for George veranstalt. Mit dorbi weern neben Paul McCartney un
Ringo Starr u. a. Eric Clapton, Tom Petty, Jeff Lynne, Billy Preston un de
Kummedie-Grupp Monty Python.

Up dat an’ 25. März 2003 verapenlicht Ringo-Starr-Album Ringo Rama is dat
George-Harrison-Tribut Never Without You. De Beatles-Anthology-Dokumentatschon
keem an’ 31. März in en 5er-DVD-Set rut. An’ 24. September hebbt Paul McCartney,
Ringo Starr un Yoko Ono en Vöraf-Premiere vun de Film Concert for George in de
Warner Brothers-Studios vun Burbank (Kalifornien) besöcht. An’ 17. November keem
ünner de Titel Let It Be… Naked en „Roh-Version“ vun dat Beatles-Albums ut 1970
rut.

An’ 9. September 2004 wurrn de Beatles in de UK Music Hall of Fame upnommen. De
ehmalge Quarrymen-Gitarrist Eric Griffiths is an 29. Januar 2005 mit 64 Johren
in Edinburgh an Magenkrebs storven. An’ 15. Dezember vun dat sülvig Johr hett de
Firma Apple Records in’ Naam vun de Ex-Beatles den EMI-Konzern wegen
Achtertrecken vun Beatles-Tantiemen in vun 30 Millionen Pund verklagt.

2003 weer de Konflikt tüschen die Beatles Firma und de Computerkonzern Apple
weer nee utbraken. Dat gung mol weer um die Naam. An’ 29. März 2006 fung de
Prozess vör de Londoner High Court tüschen de Beatles-Firma Apple Corps und de
glieknaamig Computer-Konzern. Dat Gericht hett aber nich anerkennt, dat de
Elektronik-Firma dat vun de Beatles makt un schuult Appel-Logo för Musik bruuken
se. Dat Apple-Logo wurr nah Ansicht vun dat Gericht blots för Hardware-Programme
um en Online-Musikdeenst, aber nich för den Musikverkoop an sück bruukt.

De ehmalge Beatles-Keyboarder Billy Preston is an’ 6. Juni 2006 mit 59 Johren in
Scottsdale (Arizona) storven. Paul McCartney un Ringo Starr hebbt an’ 30. Juni
2006 de Weltpremiere vun de in Tosommenarbeit mit de Cirque du Soleil entstahn
offiziell Beatles-Musical-Show Love in’t The Mirage vun Las Vegas besöcht

In’ August 2006 wurr dat Album Sgt. Pepper’s Lonely Hearts Club Band nah en
BBC-Umfraag to dat „best Album vun all Tieden“ wählt. In de Top-Ten vun diesse
Umfraag geev dat noch wiedere dree Beatles-Alben, Revolver (Rang 6), Abbey Road
(8) und The Beatles („Weißes Album“) (10). De Höre drüffen to’n Anlass vun dat
50johrigs Bestahn vun de Album-Hitparade ut all Alben wählen, de sück an de
Spitzenpositschoon platzeeren kunnen.

An’17. November 2006 keem Love rut. Bi dit Album hannel sück dat üm nee
Afmischungen vun bekannt Beatles-Stücken dör George Martin un de sien Söhn Giles
Martin. De Grundlaag för dit Album bildt de glieknaamig Show vun de Cirque du
Soleil in Las Vegas.

An 5. Februar 2007 geev de Aktiengesellschaft Apple Inc. ünner de Führung vun
CEO Steve Jobs bekannt, dat se mit de Beatles-Firma Apple Corps Ltd. en nee’n
Vergliek slooten hebbt. De Apple Inc. is nah de Vergliek Eegendömerin vun all
Markenrechte, de mit de Naam Apple to doon hebbt un deiht bestimmte Rechte an de
Beatles-Firma lizenzeeren. Finanzielle Details wurrn nicht nömmt. All to de
Präsentatschoon vun Apples markenrechtlich ebenfalls ümstreeden iPhone up de
Macworld Conference & Expo 2007 teken sück af, dat mit Apple Records tomindst
Verhandlungen führt wurrn, wiel u. a. in Verbindung mit dat Mobiltelefon dat
Schallplattencover Sgt. Pepper’s Lonely Hearts Club Band vun de Beatles
dorstellt wurr, deren Musik bitlang nich över den wettbewerbsrechtlich ümstreede
iTunes-Store to betrecken is. Nah Neil Aspinall söllt all dattein Alben vun de
Beatles, de 1987 up CD verapenlicht wurrrn sünd, to glieken Tietpunkt bi all
Internetdeensten rünnerladen weern können. Dormit is aber Hey Jude ut dat Johr
1969 wiederhenn blots as Vinyl-Version verfügbor.

In November 2007 geev dat en Neeverapenlichung vun de Film Help! ut dat Johr
1965. De Film wurr in en Doppel-DVD-Special-Edition verapenlicht. En Making-Of
un en Dokumentatschoon över de Restauratschoon vun de Film sünd ünner annern as
Extramaterial mit enthollen.

Ut Anlass vun de 40. Johrsdag vun de Upnahm vun de Beatles-Songs Across the
Universe hett de NASA an’ 4. Februar 2008 üm 19 Ühr EST (5. Februar 2008, 1 Ühr
MEZ) dat Leed in Richtung Polarsteern, Steernbild Ursa Minor (Kleiner Bär), över
hör Madrider – to dat Deep Space-Antennennetz hörend – Anlaag utstrahlt. Dat
Datum markeert dree anner Ereignisse: 50 Johren vörher weer de NASA grünnd
wurrn, 45 Johr vörher hebbt se dat Deep Space-Projekt grünnd un 40 Johr vörher
harr de USA mit Explorer 1 ehrn eersten NASA-Satelliten utsett. Dat as MP3
kodeert, etwa veer Minüüt lang Leed bruukt 431 Johren, bit dat in dat Johr 2439
de 2,5 Billiarden Kilometer entfeernt Polarsteern-Region erreichen deiht.
Schreben harr dat Stück John Lennon, de dat later henn as en vun sien best
Kompositschonen beteken sull.

Paul McCartney hett in en Gröötbotschaft an de NASA beeden, sien „Grüße an die
Aliens“ to schicken. Yoko Ono snack vun de „Beginn eines neuen Zeitalters, in
dem wir mit Milliarden von Planeten kommunizieren werden“. Beatles-Fans hebbt
den 4. Februar 2008 to’n Across the Universe Day utropen in hebbt dat Leed to de
Tietpunkt vun de Överdragung weltwiet mitspeelt. Dat Ereignis wurr vun de NASA
via Internet live överdragen, ünnermalt mit en Video, wat dat Leed illustreeren
de.

Bi en Benefizkonzert vun de David Lynch Foundation for Consciousness-Based
Education and World Peace an’ 4. April 2009 in de Radio City Music Hall, New
York City, sünd Paul McCartney un Ringo Starr to’n eersten Mal siet 2002 weer
tosommen up den Bühn wesen. Dat Konzert stunn ünner dat Motto „Change Begins
Within“; mit de Innahmen will de Stiftung sozial benahdeeligt Kinner de
Mögelkeit geven, Transzendentale Meditation to lehren. Disse Technik harr de
Beatles sülvst 1968 in dat indisch Rishikesh bi Maharishi Mahesh Yogi bibrocht
kregen. Mit dorbi weern jetzt: Donovan un Paul Horn (Weggefährten up de domalig
Indien-Reis), Ben Harper, Sheryl Crow, Pearl Jams Frontmann Eddie Vedder, Moby,
Bettye LaVette un Jim James.

Kört nah dat Benefizkonzert in New York wurr bericht, dat Paul McCartney un
Ringo Starr wiederhenn musikalisch tosommenarbeiten willt. Noch in 2009 sull en
gemeensam Album fardig stellt wurrn.

United Artists weer för den Kinovertrieb vun disse Filme tostännig. De
Soundtracks wurrn vun dat Dochterünnernehmen United Artists Records up den Markt
brocht.



https://nds.wikipedia.org/wiki/Stood

Stood is en Stadt in de Gemeen Stood in’n Landkreis Stood in Neddersassen. Se
liggt twüschen Cuxhoben un Hamborg.

Stood liggt an den westlichen Rand vun Oolland an de Swing, blangen de Elv. In’n
Noorden liggt Keden. De Stadt liggt in en Landschap vun flache Maschen un dorin
op en Geestspoor, de in de Maschen rinragen deit un bet 14 Meter (Spegelbarg,
Steed vun de fröhere Borg) över de Masch rutkickt.

De eersten Siedlers kemen al üm 1000 v. Chr. in dat Rebeet üm Stood. In’t 8.
Johrhunnert v. Chr. entstünn denn en Siedlung mit Hoben. In dat Johr 994 weer de
Siedlung vun de Wikingers plünnert un Stood weer dat eerste Mol as Stethu nöömt.
1209 verlehn de Kaiser Otto IV. Stood dat Stadtrecht. Üm 1250 pett de Stadt de
Hanse bi. 1279 geev sik de Börgerraat en egen Verfaat. In den Dörtigjohrigen
Krieg keem dat Arzbisdom Bremen un dormit ok Stood an Sweden. De Sweden hebbt
Stood as Festung utboot.

Vun 1712 bet 1715 weer de Stadt denn bi Däänmark un keem denn to dat
Kurfürstendom Hannober.

1867 is de Status von Stood as Festung opgeven worrn. De letzten Anlagen von de
Festung sünd 1882 dalbraken worrn. 1880/1881 is de Nedderelvbahn anleggt worrn
un Stood hett en Bahnhoff kregen. De Verkehr von’n Bahnhoff Horborg hett an’n 1.
April 1881 anfungen, de Verkehr över Stood rut bet na’n Bahnhoff Himmelpoorten
an’n 1. Juli 1881. Von’n 1. November 1881 af an weer denn de ganze Streck bet
na’n Bahnhoff Cuxhoben in Bedriev.

1924 sünd de Gemenen Brunshusen un Stodersand Deel von de Gemeen Stood worrn. De
Gemeen Stood harr dormit dat eerste Maal direkten Togang to de Elv. 1926 is Kamp
ok Deel von de Gemeen worrn. Mit de Gemeenreform in Neddersassen to’n 1. Juli
1972 sünd denn ok noch de Gemenen Bützfleet, Haddörp, Hagen, Schölisch un
Wiepenkathen mit de Gemeen Stood tohoopgahn.

De Stadtdeel Kopenkamp liggt in’n Süden von de Ooldstadt un is in de Johren 1920
anleggt worrn. Dat Oollanner Veerdel in’n Oosten von de Ooldstadt is ut de
Johren 1960. De Stadtdeel Ottenbeek is na 1994 op dat Gelänn von de
Von-Goeben-Kasern anleggt worrn.

Stood is von öllers evangeelsch-luthersch präägt. De eerste Wilhadi-Kark stammt
ut dat 11. Johrhunnert, de hüdige Wilhadi-Kark ut dat 14. Johrhunnert. De
Cosmae-Kark is ut dat 13. Johrhunnert. Cosmae un Wilhadi hebbt 1529 de
Reformatschoon inföhrt un sünd luthersch worrn. Dat Marienklooster, dat siet
1141 bestahn hett, is 1568 luthersch worrn, dat Johannisklooster is al vör de
Reformatschoon ingahn un dat Georgsklooster hett de Reformatschoon al fröh
vörandreven. De eerste luthersche Preddigt weer 1522.

In’t Middelöller hebbt noch en Reeg annere Karken in Stood bestahn (ünner annern
Pankratius-Kark, Nicolaus-Kark, Hillig-Geist-Kapell, Gertruden-Kapell).

As Stood in de twete Hälft von dat 20. Johrhunnert stark wussen is, sünd denn
noch wedder ne’e luthersche Karken boot worrn: de Johannis-Kark weer 1956 trech
un de Markus-Kark in Hahl 1965.

Vondaag is Stood Seet von’n Karkenkreis Stood un von’n Sprengel Stood. Üm un bi
60 % von de Lüüd in Stood sünd evangeelsch-luthersch.

De eerste kathoolsche Kark weer de Joseph-Kark 1879 un de twete de
Hillig-Geist-Kark 1960. De beiden Karken höört to dat Dekanat Ünnerelv binnen
dat Bisdom Hilmssen.

Stood hett en Gemeen von de Sülvstännige Evangeelsch-Luthersche Kark, en
Baptistengemeen in’n Bund Evangeelsch-Freekarkliche Gemenen in Düütschland, de
Fre’e evangeelsche Gemeen, de Freekark von de Söventen-Dags-Adventisten, de
Neeapostoolsche Kark, de Kark Jesu Christi von de Hilligen von de Letzten Daag
(Mormonen) un Jehova sien Tügen.

Siet de twete Hälft von dat 20. Johrhunnert hebbt sik in Stood ok veel Moslems
ansiedelt. Se hebbt 1982 de törksche Mevlana-Camii-Moschee grünnt, 2008 de
Baitul-Karim-Moschee von de Ahmadiyya-Muslim-Gemeenschop boot, un 2009 de
araabsche At-Taqwa-Moschee grünnt.

De eerste Nawies för Joden in Stood is von 1344. Wohrschienlich hett dat aver
siet dat 15. Johrhunnert keen jöödsche Gemeen mehr geven. Eerst in dat 17.
Johrhunnert hett dat wedder en gröttere Grupp Joden in Stood geven. En Tied lang
hebbt se sogor en egen Synagoog hatt, de se von de Stadt kregen hebbt. Eerst in
dat 19. Johrhunnert hebbt de Joden denn wedder en Synagoog hatt, de in de
Hökerstraat ünnerbröcht weer (Synagoog Stood). De Gemeen weer aver jümmer
temlich lütt, jümmer so bi 20 bet 40 Lüüd. In de Tied von’n
Natschonalsozialismus sünd de letzten Joden denn deporteert un ümbrocht worrn
oder emigreert. Sietdem hett dat keen jöödsche Gemeen mehr geven in Stood.

Dat Wapen von de Stadt wiest op blauen Grund en sülvern Slötel, de mit’n Boort
na baven vörn wiest. Schildhollers sünd twee Griepen mit gollen Mahn, gollen
Flögels, rode Tung un rode Klauen. De beiden Grießen staht över en Mottoband mit
de Bookstaven S.P.Q.ST. (latiensch för Senatus Populusque Stadensis: „De Raad un
de Börger von Stood“).

De Slötel stammt ut dat Wapen von dat Arzbisdom Bremen. De Schild as Wapen von
Stood is von Münten al ut dat 13. Johrhunnert nawiest. De Griepen un dat Motto
sünd eerst in dat 19. Johrhunnert toföögt worrn.

De Stadt Stood hett en Reeg Lüüd to Ehrenbörgers maakt. För de Ehrenbörgers na
1972 kiek bi de Gemeen Stood.

Wekenmarkt gifft dat jeden Middweken un Sünnavend op’n Peermarkt un in de
Holtstraat. Twee Maal in’t Johr gifft dat Johrmarkt: an’t Wekenenn na Oostern
den Vörjohrsmarkt un an’t drüdde Wekenenn in’n September den Harvstmarkt. Düsse
beiden Märkt sünd op’n Platz an’n Sann, in de Brede Straat, de Holstraat un op’n
Peermarkt. In de Tied von de Johren 1980 bet Harvst 2009 is de Johrmarkt nich in
de Binnenstadt, man op’n Festplatz in de Horbörger Straat ween.

De eersten Wiehnachtsmarkt in de Adventstied in Stood hett dat 1967 geven. De
Markt is in de Binnenstadt twüschen Peermarkt un Fischmarkt un duurt von’n
Maandag vör den eersten Advent bet to’n 30. Dezember.

Stood as Deel von de Gemeen Stood gellt as Utfloogsoort (Stand 1. Januar 2015).
Dat bedüüdt ünner annern, dat na dat Neddersassische Gesett över de apenen
Tieden un de Verkoopstieden von Ladens Ladens ok sünndags apenmaken dröfft.

Bi Stood steiht dat tweetöllste kommerziell bedreven Karnkraftwark vun
Düütschland. 1972 weer dat Wark mit Druckwaterreaktor in Bedriev nommen. Vun
1984 an weer denn Feernwarms an de Salien afgeven, de blangenan legen hett. Dat
Wark weer an’n 14. November 2003 stilllegt. De Nettoleisten weer 630 Megawatt.

Stood liggt an de Bundsstraat 73 twüschen Hamborg un Cuxhoben, wat een vun de
meestbefohrene Bundstraten vun Düütschland is. 2007 is de Lien S 3 vun de S-Bahn
Hamborg vun Hamborg bet no Stood verlängert worrn.

De B 73 schall dö den Bu vun de A 26 entlast warrn, de aver noch nich trech is.
Ok de Küstenautobahn A 20 schall in de Neegd von Stood langs föhren.

Na de Stoder Geest in’n Süüdwesten in Richt op Bremervöör to geiht de
Bundsstraat 74 un na Noorden na Keden de Landsstraat 111.

Stood hett en Bahnhoff an de Nedderelvbahn (Bahnhoff Stood), de von Cuxhoben na
Horborg geiht.

Dat Stoder Krankenhuus (bedreven von Elbe Kliniken Stade-Buxtehude) liggt in’n
Süüdwesten von de Stadt op’n Swarten Barg, dicht bi de Krüzung von de B 73 un
B 74.

Mit de Klinik Dr. Hancken an de Harsfeller Straat gifft dat in Stood ok noch en
Privatklinik, de sik op Radiologie, Nuklearmedizin un Strahlentherapie
spezialiseert hett.

In Stood doot de Hauptscholen An’n Hogenwedel un Thuner Straat, de Realscholen
An’n Hogenwedel un Camper Höh, de Integreerte Gesamtschool Stood un de
Grundscholen Montessori-School, An’n Borggraven, Camp, Pestalozzi un Bockhorster
Weg liggen.

Ans gifft dat in Stood noch de Beroopscholen Stood I, Stood II un Stood III, de
Förderscholen Friedrich-Fröbel-School un Ottenbeek un de Gymnasiums Athenäum un
Vincent-Lübeck-Gymnasium un de Fre’e Waldorfschool Stood na de Waldorfpädagogik.



https://nds.wikipedia.org/wiki/Stickstoff

Stickstoff is de Naam von een chemisch Element, dat to de Nichtmetallen höört un
mit dat Teken N afkött warrt (von den latienschen Naam Nitrogenium). Stickstoff
is een Gas ahn Klöör. De düütsche Naam is dorut afleidt, datt reinen (oder lever
konzentreerten) Stickstoff Füür un Levwesen ersticken kann. In de Natur kummt
dat kuum atomar – dat heet as inkeltet Atom – vör, man meistens finnst dat as
dat Molekül N2.

Stickstoff is en Hööftbestanndeel von de Luft. Vele Levensoorten bruukt
Stickstoff un wannelt em orgaansch üm. Man snackt ok von Stickstofffixeeren. För
vele Organismen is dat en wichtig Element, as dat en Bodeel von vele Aminosüürn
is. In de Natur kummt Stickstoff aver ok in Mineralen bunnen vör.

Chemisch Verbinnen mit Stickstoffandeel sünd al lang bekannt. 1771 hett Carl
Wilhelm Scheele den Nawies maakt, dat Stickstoff Deel von de Luft is. 1774 hett
Joseph Priestley to’n eersten Maal Ammoniak herstellt. To Anfang von dat 20.
Johrhunnert füng dat an, den Stickstoff ut de Luft to bruken, as dat
Frank-Caro-Verfohren entwickelt weer to de Produkschoon von dat Düngemiddel
Kalkstickstoff. To de Tiet sünd ok annere Verfohrn för dat technisch Bruken
erfunnen worrn, to’n Bispeel dat Gewinnen von Salpetersüür oder Ammoniak. Fletig
Stickstoff mit -195,80 °C weer 1906 to’n eersten Maal maakt von den
nedderlännschen Physiker Heike Kamerlingh Onnes.

Stickstoff maakt den Volumen na 78,09 % von de Luft ut. Obwoll Stickstoff as
Bestanndeel von de DNS un Proteine för meist jedet Leven nödig is, sünd blots en
poor Mikroorganismen in de Laag, den Stickstoff ut de Luft to bruken un
ümtowanneln. Ok Planten künnt dat nich sülvst. Afsehn von en poor
Bakterienoorten, kummt de Stickstoff blots künstlich dör Dünger in de Eerdboden
oder as Salpetersüür, de bi Gewitter dör den elektrischen Blitzslag entstahn
kann. Bevör dat den Katalysator geev, kömen ok dör Autoafgas Stickstoffoxiden
dorto.

Wenn Stickstoff in orgaansche Verbinnen vörliggt, kann man den mit de
Lassaignesche Proov nawiesen. Bi anorgaansche Verbinnen gifft dat de Krüüzproov
för Ammoniumionen un de Ringproov för Nitrationen.

Stickstoff is normalerwies en Gas ahn Klöör, Geruch oder Gesmack. Fletig warrt
dat so bi -196 °C, hett denn aver jümmers noch keen Klöör. Stickstoff brennt
nich un lööst sik in Water ok blots bannig slecht. In chemische Reakschonen
geiht Stickstoff vör allen kovalente Binnen in. De molekulare Stickstoff N2 in
de Natur is dör sien Dreefachbinnen bannig stabil un reageert dorüm blots ganz
langsom.

Technisch warrt Stickstoff veel to’n Herstellen von Düngemiddel bruukt. As
Schuulgas warrt dat verwenndt bi’n Schweißen, in Lüchten oder bi cheemsch
Reaktschonen. Bi Flegers warrt faken de Reifen mit Stickstoff füllt, dormit se
bi de grote Hitt bi’n Opsetten bi dat Landen nich Füür fangt.

Stickstoffverbinnen (besünners Nitroverbinnen) warrt faken as Sprengstoff
bruukt. Nitrogruppen in en Molekül künnt bi noog Anregen mit Waterstoff- oder
Kohlenstoffatomen reageern un wannelt den toeerst fasten oder fletigen Stoff
bannig gau in en hitt Gas, dat sik gewaltig utbreden deit.

Gedrünke, de ut en Tapanlag utschenkt warrt, warrt faken mit Stickstoff tappt,
wenn wegen en lange Leidung oder en groten Ünnerscheed in de Hööch en groten
Druck nödig is. As Stickstoff slecht mit annere Stoffen reageert un sik ok nich
goot lööst, schüümt dat nich so dull. Dat irisch Guinness kriggt to’n Bispeel
sien fienen Schuum von dat Tappen mit Stickstoff.

Noch en Rebeet för den Bruuk von Stickstoff is as fletig Köhlmiddel, as de
Kaakpunkt ganz sied is. Gegenöver den Suerstoff hett Stickstoff den Vördeel,
slechter to reageern un dorüm dat, wat köhlt warrn schall, nich so antogriepen.
Fletig Stickstoff warrt to’n Bispeel to’n Köhlen von Supraleidern bruukt. Aver
ok to’n Schockinfreern von bioloogsch oder medizinsch Proven oder to’n Veriesen
von Wratten.



https://nds.wikipedia.org/wiki/St%C3%B6lpenhoff

De Stölpenhoff (hoochdüütsch Stölpenhof) is en Hoff in de Gemeen Visselhöövd
in’n Landkreis Rodenborg, Neddersassen. De Oort höört von öllers bi Visselhöövd
mit bi.

De Oort liggt in’n Westen von de Lümbörger Heid. Dat Water ut dat Rebeed flütt
över den Visselbeek af.

De Naveröörd sünd Heelsen in’n Noordoosten, Schwitschen in’n Oosten, Affwinkel
un Visselhöövd in’n Süden, Wööstenhoff un Nindörp in’n Süüdwesten, Grapenmöhl
in’n Westen un Bookholt in’n Noordwesten.

De Oort hett vör 1885 to de Amtsvaagdie Visselhöövd in dat Amt Rodenborg
tohöört. Na 1885 weer dat in’n Kreis Rodenborg, de 1977 mit’n Landkreis
Bremervöör to’n ne’en un grötteren Landkreis Rodenborg tohoopgahn is.

De Stölpenhoff weer al jümmer Deel von de Gemeen Visselhöövd. De Gemeen
Visselhöövd is an’n 1. März 1974 mit de Gemeenreform in Neddersassen denn mit en
Reeg annere Gemenen to de ne’e un düüdlich gröttere Gemeen Visselhöövd
tohoopgahn.

De Stölpenhoff is evangeelsch-luthersch präägt un höört to dat Kaspel von de
Johannis-Kark in Visselhöövd.

För de Kathoolschen weer von 1852 bet 1960 de Kapell op Slott Kedenborg
tostännig. Nu is de Hart-Jesu-Kark in Visselhöövd tostännig, de siet 1. August
2004 to de Karkengemeen St. Maria von’n hilligen Rosenkranz in Wasra tohöört.

De Stölpenhoff is över lüttjere Straten anbunnen an de Kreisstraat 210 in
Bookholt, an de Landsstraat 171 in Schwitschen un an de Bundsstraat 440 in
Visselhöövd. De B 440 geiht in’n Noordwesten över Wittörp na Rodenborg un in’n
Süüdoosten na Dörpmark. De L 171 föhrt in’n Noordoosten över Hiddingen na
Neenkerken an de B 71 un wieder na Snevern un in’n Süüdwesten över Jeddingen un
Karklinteln na Veern.

De nächsten Autobahnen sünd de Autobahn 27 (Afsnidd Bremen–Wasra) un de Autobahn
7 (Afsnidd Hamborg–Hannover). De Opfohrt 27 Wasra-West op de A 27 liggt so 18
Kilometer in’n Süden von Stölpenhoff an de B 209. De Opfohrt 46 Dörpmark op de
A 7 liggt 19 Kilometer in’n Süüdoosten an de B 440.

De nächste Bahnhoff is so bi dree Kilometer wied weg in’n Süüdwesten de Bahnhoff
Visselhöövd an de Bahnlien Ülzen–Langwedel.



https://nds.wikipedia.org/wiki/Spraakfamilie

Ene Spraakfamilie is in de Spraakwetenschop en Kunstrukt, dat en Reeg Spraken
tohoopfött, de sik ut en gemeensame Oorspraak utwickelt hebbt.

En Bispeel is de Spraakfamilie von de romaanschen Spraken. Dor höört ünner
annern Franzöösch, Spaansch, Portugeesch, Italieensch un Rumäänsch to. All disse
Spraken gaht trügg op dat Latiensche. Düsse Verwandtschop lett sik över de
schreven Spraak good nawiesen. De Spraakfamilie von de romaanschen Spraken
wedder höört to de indogermaanschen Spraken un is ünner annern verwandt mit de
Germaanschen Spraken, de Slaavschen Spraken un de Indoiraanschen Spraken. Dat
lett sik nich so licht över de schreven Spraak nawiesen, denn as de
indogermaansche Oorspraak snackt worrn is (so bi 3000 Johr vör Christus), dor
hett dat noch keen Schrift geven. Dor kümmert sik de vergliekende
Spraakwetenschop üm, de sik ankickt wat för un woveel verwandte Wöör Spraken
hebbt.

Dat gifft en Reeg Forschers, de versöökt, grote Spraakfamilien so as dat
Indogermaansche noch wieder to gröttere Spraakfamilien (Makrofamilien)
tohooptofaten. Düsse Makrofamilien sünd denn aver al so unseker, dat dat kuum
noch to bewiesen is.

En Spraak, bi de de Forschers keen annere verwandte Spraak kennt, warrt
isoleerte Spraak nöömt.



https://nds.wikipedia.org/wiki/Silizium

Silizium (vun’t lat.: silex – „Kiesel“; de offizielle Schrievwies na de IUPAC is
Silicium) is en cheemsch Element ut de Serie vun de Halfmetallen. Silizium
steiht in dat Periodensystem in de 3. Period un in de 14. Grupp – dat is de 4.
Hööftgrupp. De Atomtall vun Silizium is 14 un dat Atomteken is Si.

Silizium is en klassisch Halfmetall un wiest dorüm Egenschoppen vun Metallen
aver ok vun Nichtmetallen op. Dat reine, elementare Silizium hett en grau-swatt
Klöör un en tyypsch metallschen bronzenen bit bläulichen Gleem.

In’n Hannel kann man dat Element as fien Pulver aver ok in gröttere Stückens
kriegen. Dat hochreine Silizium, dat för Solarpanelen oder in Halfleiderbodeelen
bruukt war, warrt mehrstendeels as dünne Schieven ut Eenkristallen, de so
nöömten Silizium-Wafern, produzeert. Silizium is en Elementhalfleider. As blots
en poor annere Stoffen (as t. B. Water), wiest ok Silizium en Dichtanomalie op:
As Faststoff is sien Dicht lütter as in fletige Form.

Elementar is Silizium för den minschlischen Lief nich giftig. Bunnen in
silikatsche Form is dat Element sogor wichtig. En Mangel an Silizium kann dat
Wassdom vun de Knaken stören. In’n minschlichen Lief sünd ungefäähr 20 mg Si pro
kg Gewicht to finnen. Mit dat Öller nimmt disse Andeel aver af.

Cheemsch Verbinnen, de Silizium enthollt, spellt traditschonell en grote Rull in
de Historie, t. B. as Bomaterial, as en groten Deel vun de Stenen op de Eer en
Andeel Silizium hebbt. Bannig grote Steensetten as Stonehenge warrt en
astronomsch oder ok religiöös Bedüden tospraken. Meisters in’n Ümgang mit grote
Steenblöck weern t. B. de Ägypters, Aver ok de Bostoff Lehm, ut den Avens un
Füersteden un denn ok ganze Hütten mit lehmverkliesterten Twiegwark weer begäng.
Lehmtegels – toeerst an de Luft dröögt, later ok brennt - oder Lehmfatten as
Kröög, Schötteln oder Bechers weern de eersten Siliziumverbinnen, de wieter
verarbeidt worrn sünd.

In’n Orient geev dat Gewölbe-Bowark ut brennte Tegels, de vun de Römers
wieterentwickelt weern. Se maken denn de Aquädukten dorut un hebbt later ok en
Zement opdeckt, de ünenr Water hart warrt. De Römers hebbt ok den Stratenbo op
en Schotterünnerbo utklamüstert. Glasfinster weern opdeckt, de ok in’n Noorden
de Hüüs för de Römers bewahnbor maken deen un vun de Inwahners övernahmen weern.
Ok in dat Glas is veel Silizium binnen.

Aver ok veel fröher al, weern Silikat-Steen wegen jümmer scharpen Snittkanten as
Warktüch bruukt un geven de Steentiet ehrn Naam. Obsidian is as in fröhe Tiet
afboot un as Warktüchmaterial hannelt woorn, un weer dordör wiet verbreed. En ok
in Düütschland faken funnen Steenoord is t. B. de Flintsteen, de veel to
Warktüch torechtmaakt worrn is.

As Element is Silizium wohrschienlich 1787 to’n eersten mol vun Antoine
Lavoisier un unafhangig dorvun 1800 vun Humphry Davy herstellt, verkehrterwies
aver as en Verbinnen ansehn worrn. 1811 hebbt de Chemiker Joseph Louis
Gay-Lussac un de Baron Louis Jacques Thénard unreinet amorph Silizium herstellt.
Dorför hebbt se Siliziumtetrafluorid mit elementar Kalium ümsett. Wat ähnlich’s
möök Jöns Jakob Berzelius 1824 in Sweden, de mit Kalium en Hexafluorosilikat
ümsetten dee. Berzelius hett dat amorphe Silizium dör Waschen reinigt un hett as
eerster rutfunnen, dat Silizium en Element is. He hett em ok den Naam geven, de
vun dat latiensch Woort silex kummt. Dat bedüd översett Kieselsteen oder
Flintsteen un schüll to’n Utdruck bringen, dat Silizium Bestanddeel vun bannig
veel Mineralen un na den Suerstoff aver noch vör dat Aluminium dat tweetfakenste
Element in de Eerdkrust is. Man dat gifft ok Bornen, de den Begreep Silicium op
Antoine Lavoisier torüchföhrt.

De engelsche Begreep silicon schall 1813 vun den Engländer Thomas Thomson
vörslaan worrn wesen. De Ennen -on schall dorbi op da cheemsch ähnliche
Verhollen as bi’n Kohlenstoff henwiesen. De eerste Herstellen vun reinen
kristallinen Silizium weer eerst 1854 schapt dör den franzööschen Chemiker Henri
Etienne Sainte-Claire Deville, de dorvör en Elektrolys anwennt harr.

Ok vundaag noch warrt Silizium-Verbinnen as Bomaterialen insett, as t. B. Glas,
Zement oder Beton. De Herstellen hett sik in’t 19. Johrhunnert as Grootindustrie
entwickelt. 1947 hebbt John Bardeen, Walter Brattain un William Shockley den
regelboren elektrischen Wedderstand opdeckt, toeerst an en Germaniumkristall.
Dat hett’n Tiet duurt, bit dat gau reageerende Silizium in de nödigen Reinheit
maakt warrn kunn, üm de notwennigen Egenschoppen vun Halfleiders to hebben.
Unafhangig vunenanner hebbt 1956 Robert Noyce bi Fairchild un Jack S. Kilby bi
Texas Instruments de integrierte Schalten op en Siliziumchip entwickelt. 1970
warrt dorut bi Intel de Vörstoop to’n Mikroprozesser entwickelt. Silizium is
bito ok en wichtig Bestanddeel vun Bodeelen in de Photovoltaik.

De Eer besteiht to ca. 15% Silizium. Vör allem de Eerdmantel is ut en’n groten
Andeel Silikatsteen tohopensett. De Eerdkrust hett en Andeel vun ungefäähr 25,8%
Silizium, woneem dat Element dat tweetfakenste is, glieks na den Suerstoff. Hier
kummt Silizium vör allen as silikatsche Mineralen oder as reinet Siliziumdioxid
(SiO2), worut t. B. Quarz oder ok Sand besteiht.

En ganze Reeg Halfeddelsteen un Schmucksteen sünd ut SiO2, de mehr oder weniger
Bimischen vun annere Stoffen enthollt. Dorto höört Bargkristall, Amethyst,
Rookquarz, Achat, Opal un veele annere. Silizium bildt tohopen mit veele annere
Metallen Silikaten. Eenige Bispelen för Silikatsteen sünd Glimmer, Toon,
Feldspat oder Asbest. Aver ok de Ozeanen bargt jümmern Deel Silizium, dat in de
See in grote Mengde as monomere Kieselsüür löst is.

För Levwesen is Silizium en wichtig Element. Eenige Deerten tügt sogor
Strukturen, de ut SiO2-hollig Material bestaht. Begäng sünd t. B. de Kieselalgen
(Diotomeen), de sik en Butenskelett ut Siliziumdioxid boot, dat se dör en Enzym
ut Orthokieselsüür Si(OH)4 kondenseert. Aver ok veele Planten boot
Siliziumdioxid in jümmer Blööd oder Stängels in. Dorto höört ü.a. de
Schachtelhalm un de Bambusplant. De SiO2-Stellaasch verbetert den Holl. In dat
Deerriek bildt ok veele Schwämm un Radiolarien Butenskelette ut Siliziumdioxid.

In’n lütten Rahmen kann elementar Silizium dör Redukschoon mit uneddel Metallen
wunnen warrn. Utgangsstoffen sünd dorbi Siliziumdioxid oder
Siliciumtetrafluorid. Bi de tweete Reakschoon is en aluminothermsch Verfohren,
dat man blots ünner Tosatz vun elementaren Swevel funkschooneert. De drütte
Reakschoon is de Weg, op den dat Elemement opdeckt weer.

Dat gau reageerend amorphe Silizium kann dör Redukschoon mit Natrium oder
Acidolyse vun Siliziden wunnen warrn:

Elementar Silizium gifft dat in verscheeden Reinheitsstopen, de ünnerscheedlich
Verwennen findt in de Metallurgie, de Photovoltai (Solarzellen) un in de
Mikroelektronik (Halfleider, Reeknerchips). In de Weertschap warrt dat Silizium
dorüm na Reinheit klassifizeert na Simg (metallurgic grade, Rohsilizium mit
98-99% Reinheit), Sisg (solar grade, Solarsilizium mit 99,99% Reinheit) un Sieg
(electronic grade, Halfleidersilizium mit Verunreinigen < 1 ppb).

In’n industriellen Rahmen warrt elementaret Silizium dör Redukschoon vun
Siliziumdioxid mit Kohlenstoff in’n Lichtbagenaven bi Temperaturen üm un bi
2000 °C wunnen:

Vun dit industriell Rohsilizium (Simg) sünd in’t Johr 2002 4,1 Mio Tünnen
herstellt woorn. För’n metallurgsch Sinn reckt de Reinheit ut. Dor warrt dat as
Bestanddeel vun Legeeren för Wittblick un Stahl (to’n Verbetern vun de
Bestännigkeit gegen Rust) oder as Utgangsstoff för de Silanherstellen över dat
Müller-Rochow-Verfohren bruukt. De Silanen warrt later denn för de Herstellen
vun Silikonen bruukt. För de Stahlindustrie warrt dat Ferrosilizium sinnigerwies
in’n Biwesen vun elementaren Iesen dörföhrt:

För’d Verwennen in photovoltaaschen Anlagen mutt dat Silizium en gröttere
Reinheit hebben. De Renigen vun’t Rohsilizium warrt dat Siemens-Verfohren
anwennt, wobi dat Silizium toeerst mit gasförmig Chlorwaterstoff bi 300–350 °C
in en Küselschichtreakter to Trichlorsilan (Silicochloroform) ümsett warrt.

Dorna sünd opwännig Destillatschoonschreed nötig, bevör dat Trichlorilan denn
mit Waterstoff in de Ümkehr vun de Reaktschoon baven an hittmakte
Reinstsiliziumstääv bi 1000–1200 °C thermsch wedder tweimaakt warrt. Dat
elementar Silizium wasst sotoseggen op de Stääv. De Chlorwaterstoff, de dorbi
freewarrt, geiht wedder torüch in den Kreisloop. As Nevenprodukt kummt dorbi
Siliciumtetrachlorid tostannen, de to Trichlorsilan ümsett un in den Prozess
torüchföhrt warrn kann oder to Kieselsüür verbrennt warrt.

En annere Oort ahn Chlor is dat Tweimaken vun Monosilan, dat ok ut de Elementen
wunnen warrn kann un na en Reinigen an hittmakte Bavenflachen oder bi’t
Dörleiden dör en Küselschichtreakter wedder verfallt:

För Anwennen in de Mikroelektronik is hoochrein monokristallinet Silizium (Sieg)
nödig. Vör allem dröft dor keen Verunreinigen binnen wesen vun Elementen, de
för’t Doteeren nödig sünd. Dorto warrt dat Tegeltehn oder dat Zonensmölten
anwennt. Bi dat Tegeltehn (Czochralski-Verfohren warrt dat in’t
Siemens-Verfohren wunnene Solarsilizium in Quarztegeln opsmölt. En Empkristall
ut hoochreinen monokristallinen Silizium warrt in de Smölt brocht un ünner
langsom Dreihen wedder ruttogen. Dorbi entsteiht hochrein’t Silizium, dat in
monokristalline Form op dem Kristall verklamt. De Verunreinigen blievt op disse
Oort in de Smölt torüch. De physikaalsch Achtergrund is de Smöltpunktdalsetten
un de Neegen vun Stofefn, so rein as möglich to kristalliseeren.

Bi’t Zonensmölten warrt mit en ringförmig elektrisch Indukschoonsheizen en
opsmölt Rebeet dör en Siliziumstaff föhrt, wobei de gröttste Deel an
Verunreinigen sik in de Smölt löst un mit dat Rebeet wannert.

Dat hoochreine monokristalline Silizium is dat Grundmaterial för de
Mikroelektronik slechthin. All begäng Reeknerchips, Spieker, Transisters usw.
sünd ut so’n Silizium as Utgangsmaterial. Dat baseert op den Ümstand, dat
Silizium en Halfleider is. Dör dat telte Inlagern vun frömde Atomen (Doteeren)
as t. B. Indium, Antimon, Arsen, Bor oder Phosphor künnt de elektrischen
Egenschoppen vun Silizium in en wietet Rebeet ännert warrn. Dordör laat sik
ünnerscheedlich Schalten tostannen bringen. Vun wegen de tonehmend Bedüden vun
elektronische Schalten snackt man vundaag ok vun’t Silizium-Tietöller. Ok de
Beteken Silicon Valley (Silizium-Daal) för de Hightech-Gegend in Kalifornien
wiest op de düchtig grote Bedüden vun’t Silizium för de hüütige Weertschap un
Technik hen.

Amorph Silizium kann mit Hülp vun Excimerlasern in polykristallin Silizium
ümwannelt warrn. För’t Herstellen vun Dünnfilmtransistern (thin film transistor,
TFT) för Flachkiekers is dat vun tonehmend Bedüden.

As de Navers in’t Periodensystem Germanium, Gallium, Phosphor un Antimon is ok
Silizium en Elementhalfleider. De energetsche Afstand twüschen Valenzband un
Leddband na dat Bännermodel liggt bi 1,107 eV (bi Ruumtemperatur). Dör dat
Doteeren mit en bruukbor Doteerelement as Bor oder Arsen kann de Leddanlaag üm
den Fakter 106 grötter maakt warrn. In so en doteerten Silizium is de elektrisch
Leiden an de Störsteed, de dör dat Frömdatom un den Gidderdefekt veroorsaakt is,
veel grötter as de egen Leiden vun dat Element. Man snackt bi doteertet Material
dorüm ok vun Störstedenhalfleider.

Hydreert, also an de Bavenflach mit Waterstoff afdeckt’, poröös Silizium kann
ünner Laserinstrahlen un Togaav vun Suerstoff düchtig explodeeren. Dat hebbt
Forschers vun de Technische Universität München tofällig rutfunnen. Dormit sünd
Sprengen in’n Mikrometerrebeet möglich. De Snelligkeit vun de Explosion un ok de
Explosionsenergie sünd höger as bi TNT oder Dynamit. Of disse Egenoort in
Tokunft technisch utnütt warrt un villicht sogor an de Steed vun’t Dynamit
kummt, is aver noch en annere Fraag. Üm dat poröse Silizium nämlich för de
Reaktschoon torecht to maken, sünd Temepraturen vun ünner -180 °C nödig.

Fletigen Suerstoff vergröttert den Effekt noch, as dordör en betere Versorgen
vun de hydreerte Bavenflach mit den Suerstoff schapt warrt, wat dat vullstännig
Verbrennen vun den Waterstoff un dat Silizium noch ünnerstütten deit. Insetten
künnen man dat t. B. in’n Weltruum, wo dat so deepe Temepreaturen jo sowieso
gifft. Dör de hoge Nauigkeit künnen dormit t. B. Satelliten vun’t Mudderschipp
aftrennt warrn. En möglich Insetten in de Automobilindustrie künn man sik ok
vörstellen, üm en sneller Tünnern vun Airbags möglich to maken.

In all Verbinnen, de in de Natur vörkommt, un ok in de mehrsten künstlichen
Verbinnen, geiht Silizium blots eenfache Binnen in. De Bestännigkeit vun’d
Si-O-Eenfachbinnen in’n Gegensatz to de C-O-Dubbelbinnen geiht torüch op ehr
partiell Dubbelbinnen-Charakter, de dör Överlappen vun de fre’en
Elektronenpooren vun’n Suerstoff mit de leddigen d-Orbitalen vun’n Silizium
tostannen kommt. Lange Johren weer de Dubbelbinnenregel as gellend ansehn, wona
Silizium as element vun de 3. Period keen Mehrfachbinnen ingeiht. Dat is vundaag
nich mehr ganz richtig, wiel in de Twüschentiet al en ganze Reeg vun künstliche
Verbinnen mit Si-Si-Dubbelbinnen maakt worrn sünd. 2004 is sogor de eerste
Verbinnen mit en formal Si-Si-Dreefachbinnen charakteriseert worrn.

In cheemsch Verbinnen liggt Silizium tomeist veerweertig vör, man künstlich sünd
ok al Verbinnen mit tweewertig Silizium maakt woorn (Silylene). Dorna is dat
Silizium-Atom in Verbinnen normalerwies veerfach koordineert. Bito gifft dat
aver en Reeg vun Verbinnen, worin Silizium en fieffache oder sogor sössfache
Koordinatschoon opwiest.

In’n Normalfall is Silizium in en Verbinnen de elektropositive Partner,
ofschoonst dat ok Verbinnen mit formal elektronegativ Silizium gifft. Dat sünd
tomeist Siliziden. Sünners is de ümdreihte Binnenpolarität bi Waterstoffbinnen
bi’n Övergang vun Kohlenstoff to Silizium. De Elektronegativitätsünnerscheed
ännert sik dor vun +0,45 to -0,2. Dorüm künnt Si-H-Verbinnen en ganz anneret
Reakschoonsverhollen opwiesen as C-H-Verbinnen. Bito bildt Silizium in de
Siliciden aver ok richtige Anionen ut.

Warrt SiO4-Tetraeder dör orgaansch Resten modifizeert un polymeriseert, denn
warrt dorut de Silikone, de to de wichtigsten industriellen Kunststoffen tellt.
Disse polymeren Silizium-Suerstoff-Verbinnen warrt in veele Rebeten bruukt, as
t. B. as Smeermiddel oder Material to’n Afdichten in de Boindustrie.



https://nds.wikipedia.org/wiki/Sierra_Leone

Sierra Leone is en Republiek in Westafrika. Se grenzt an Guinea, an Liberia un
an den Atlantik. De vörmolige Kolonie vun Grootbritannien liggt siet Johrenden
al up den lesten Platz vun dat Entwicklungsprogramm vun de Vereenten Natschonen.
Dat bedutt, vun de 179 Länner, de dor in unnersöcht wurrn sünd, is Sierra Leone
dat Land, wat an’n ringsten entwickelt is un wo sik an’n minnsten wat daan hett.
Nadem dat tein Johre lang en blödigen Börgerkrieg geven hett, is dat Land dor nu
mit togange, wedder up to boen, wat in’n Dutt gahn is un de jüngere Geschicht up
to arbeiden.

In’n Süden un Süüdwesten vun Sierra Leone liggt de Atlantik. De Küst is 402 km
lang. Siedland, wat bit to 100 km breet is, treckt sik de Küsten langs. Up de
Freetown-Halfinsel reckt sik de Sierra Lyoa Mountains bit 1.000 m hooch. Vör en
Deel vun de Küst liggt Sandbänke, de bit hen to 112 km lang sünd. Achter dat
natte Küsten-Siedland fangt de Wooldlänner an, de to’n Deel för de Bueree bruukt
weert. Hier fleet de dree wichtigsten Ströme vun Sierra Leone. Dat Land kladdert
rup to de Guinea Highlands in’n Osten. Dat is en Hoochplateau mit Bargen vun
mehr as 1.830 m in de Loma Mountains un in de Tingi Hills. De hööchste Barg is
de Bintumani mit 1.948 m.

De gröttsten Städer in Sierra Leone sünd: (Stand 1. Januar 2005): Freetown
802.639 Inwahners, Bo 174.354 Inwahners, Kenema 143.137 Inwahners, Makeni 87.679
Inwahners un Koidu-Sefadu 87.539 Inwahners.

Dat Klima is natt un fochtig, as in de Tropen. Dat gifft bit hen to 5.000 mm
Neddersläge an de Küst. Dor is dat en vun de fochtigsten Landstreken vun ganz
Afrika mit.

Dat Johr kann updeelt weern in en Regen- un in en Dröögtied. Vunwegen dat Sierra
Leone nöördlich vun’n Äquater liggen deit, fangt de Regentied in’e Midden vun’n
Mai an. Jeden Dag gifft dat Regen un Unweder. In’n August un Septembermaand kann
dat vörkamen un dat regent den ganzen Dag lang.

In’e Midden vun’n Oktober fangt de dröge Tied an. Bloß man roor is nu noch de
Regen. In’n Dezember un Januar weiht de Harmattan ut de Sahara her. Düsse Wind
bringt Stoff mit sik un wunnerlicherwiese kulle Luft. Februar, Määrt un April
sünd de heetsten Maanden un Regen is bloß noch raar.

In Sierra Leone leevt üm un bi 5,34 Mio. Minschen. Up een km² verdeelt sünd dat
bi 72 Lüde. In dat Land leevt allerhand verscheden Völker tohopen. De gröttsten
sünd de Mende mit bi 30,6 %, de Temne mit 29,4 %, de Limba mit 8,4 % un de Kono
mit 5,2 %. Annere Volksgruppen sünd de Bullom-Sherbro, de Fula oder Peul, de
Mandingo, de Kuranko, de Susu, de Yalunka, de Kreolen oder Krio, de Kissi un de
Vai.

Üm un bi 70 % vun de Inwahners sünd Muslimen un höört to den Twieg vun de
Sunniten mit to. Bi 20 % sünd Christenlüde (Anglikaners, Protestanten - United
Brethren, Kathoolsche, neeapostoolsch, Free Karken, - Adejobi). De Rest, dat
sünd bi 10 %, bekennt sik to gor keen Religion.

Bloß 4 % vun de Froenslüde könnt an moderne Middel to’n Verhöden rankamen. Dor
liggt dat an, dat jede Fro in Sierra Leone in’n Döörsnitt 6,1 Kinner kriggt.
42 % vun de Inwahners sünd dor üm jünger, as 15 Johre un bloß 4 % sünd öller, as
65 Johre (Stand 2008). In’n Döörsnitt hefft de Lüde na Utkunft vun de WHO in dat
Johr 2006 dormit reken konnt, dat se 42,6 Johre oolt weert. Dor is Sierra Leone
en vun de fiev Länner up de Welt mit de ringste Levensduer.



https://nds.wikipedia.org/wiki/Schaap

Dat Schaap, wat as anner Veehtüüch bi us in de Landweertschop holen warrt (up
latiensch: Ovis orientalis aries), stammt vun dat wille Mufflon af. In de
Steentiet hefft de Minschen anfungen, de willen Deerter in to fangen un up to
tehn. In de Geschicht vun de Minschheit speelt dat Schaap en Rull vunwegen sien
Melk, sien Wull un sien Fleesch.

Ut de Melk ward Schaapskees mookt. Een Grupp vun Schaap nöömt sik 'n Koppel oder
Küdd Schaap.

Dat gifft Schaaprassen mit’n korten Steert un annere mit’n langen. Fröher hefft
de Lüde dacht, de Schaap mit’n korten Steert (as de Heidsnuck) stammen vun dat
Europääsche Mufflon af un de mit’n langen Steert (as dat Merinoschaap) kemen vun
dat Urial (Orientaalsch Steppenschaap) vun her. Hüüt is avers klaar, dat all
Schaaprassen, de in’e Landweertschap en Rull speelt, bloß vun en enzig
Wildschaap afstammt, un dat is dat Armeensche Mufflon.

Schaap un Zeeg höört to de öllsten Tiere, de vun’n Minschen as (Lütt)Veeh holen
wurrn sünd. Schaap könnt allerhand verdregen un bruukt ok nich veel. Wat dat
Weer angeiht un dat Freten, könnt se allerhand af. Dor is dat nich swaar um,
Schaap to holen. Dorüm gifft dat in de ganze Welt so veel vun düsse Tieren.

Fröh hett dat al Schaap geven, as dat Zackelschaap, wat hüdigendags in Ungarn
tohuse is. De hefft Höörn, de staht liek af un sünd in sik verdreiht. Al in de
Bronzetiet geev dat Veerhornschaap, as dat Jakobsschaap, wat hüdigendags noch
tagen warrt.

Över de ganze Welt hen gifft dat woll bi 1,03 Mrd. Schaap. 40% vun jem leevt in
Asien. In Afrika sünd bi 20% tohuse un in Ozeanien üm un bi 15% (besunners in
Australien un Neeseeland). De Rest verdeelt sik över Europa un Amerika hen. In
Europa gifft dat de meisten Schaap in Grootbritannien. Dat sünd in dat Johr 2002
bi 36 Mio. Stück ween. Dorgegen is dat in Düütschland mit bi 2 Mio. Schaap man
tämlich minne. In de lesten Johren sünd dat in Europa vun Johr to Johr weniger
Schaap wurrn. Dat hangt mit de Gemeensame Agrapolitik in de EU tohopen un ok
dormit, dat de Prämien un de Produktschoon ut’neen holen weert. Upfallen deit,
dat mit de Schaap in Asien tomeist Wull produzeert warrt, man in Europa geiht
dat üm Fleesch. Neeseeland steiht bi dat Fleesch un bi de Wull an de Topp.

In Düütschland weert de meisten Schaap an en fasten Standoort holen. 1994 sünd
dat mehr as 34% ween, de in Koppeln holen wurrn sünd. De Herden, de jummers to
sehn sünd, hefft en Andeel vun 15,7% (Wannerherden) un 4% (Diekherden). Bi dat
Holen in en Koppel warrt in'n Dörsnitt mit 5-10 Aulämmer up en ha rekent. Dor
könnt denn noch mol 10-15 Lämmer tokamen.

In Europa weert tomeist Fleeschrassen holen. De wichtigste Twieg vun de
Scheeperee is dor de Lämmermast bi. Dat weer nich ummer so: Bit to’n Anfang vun
de 1950er Johren güng dat in Düütschland besunners üm de Wull. Man Kattuun un
cheemsche Fasern hefft de Schaapwull denn an’e Kant schaven un so güng dat vun
de 1950er Johren af an up de Fleeschproduktschoon to. Bit dorhen harr de Wull
90% vun den Verdeenst bi de Scheeperee utmaakt un de Lämmer bröchen denn noch
mol 10%, man hüdigendags is dat just annersrüm. 1950 hett en Kilogramm Wull 4,50
Düütsche Mark köst, hüüt sünd dat bloß noch bi 0,5-0,75 Euro.

Denn gifft dat ok noch de Schaapsmelk, as bi dat Oostfreesche Melkschaap un dat
Fell, as bi de Lämmer vun dat Karakulschaap.

In Düütschland weert de Landschaap för de Landschopspleeg bruukt. Se hölpt, dat
de Woold nich allens towassen deit un dat de Heid in Form un Funktschoon bestahn
blifft. Besunners wichtig sünd de Schaap ok för de Dieken. Se pedd mit jem ehre
Treed den Unnergrund fast un hölpt dorto, dat de Dieken nich breken doot.

De Aulämmer sünd fruchtbor na de Saison oder ok buten de Saison. Tomeist bückt
se in Harfst, man wenn se buten de Saison fruchtbor sünd, bückt se ok in annere
Johrestieden. Binnen 21 Dage sünd se jummers dree Dage fruchtbor. Dregen doot se
denn bi 5 Maanden (in’n Dörsnitt bi 150 Daag), man dat is mank de verscheden
Rassen en beten verscheden.



https://nds.wikipedia.org/wiki/Schaamlippen

De Schaamlippen (afleddt vun’t Latiensch Labia pudendi: labium „Lipp“ un
pudendum „Schaam“) sünd Deel vun de buteren Geslechtsdelen bi de Fro, de all
tosamen as Puus tohopenfaat warrt.

Bi Minschen un annere Primaten warrt ünnerscheedt twüschen de Labia maiora
pudendi (Grote Schaamlippen) un de Labia minora pudendi (Lütte Schaamlippen). Bi
annere Söögdeerten gifft dat blots een Poor Schaamlippen, de denn as Labia
pudendi oder Labia vulvae betekent warrt un as de Lütten Schaamlippen sünd.

De Groten Schaamlippen (lat.: Labia maiora pudendi) verloopt vun’n Venusbult
(Mons pubis) bit na’n Damm. Normalerwies sünd de slaten un verdeckt denn de
Klitoris as ok de Apens vun de Miegröhr un de Scheed un schuult jem dordör. De
groten Schaamlippen bargt Polster vun Fettgeweev un bedeckt vun pigmenteert
Fellerhuut. Bi de utwassen Fro sünd se – in’n natürlichen Tostand – deelwies vun
Schaamhoor bewassen. Dat Poor vun de Groten Schaamlippen billt den so nöömten
Schaamspleet (Rima pudendi). De vördere Kommissur warrt as Commissura labiorum
anterior betekent, de achtere is de Commissura labiorum posterior.

Bi de Nich-Primaten, de keen grote Schamlippen hebbt, warrt de böveren un
ünneren Schaamwinkels (Commissura labiorum dorsalis un ventralis) un de
Schaamspleet vun de Labia pudendi (oder Labia vulvae) billt, de bi de Minschen
de Lütten Schaamlippen sünd.

De Lütten Schaamlippen (Labia minora pudendi) billt de sietlich Grenzen vun’n
Schedenvörhoff un draapt an de Klitoris tohopen. Se betsaht ut dünne, fettfree
Huutfalten, de an de Butensiet bannig pigmenteert sünd un ut mehrschichtig
Plattenepithel bestaht. De Binnensieten sünd blots wenig pigmenteert, nich
verhoornt un bargt Talligdrüsen. De Lütten Schaamlippen loopt vörn alk in twee
Falten uteneen, wobi de vördere Falt sik mit de Gegensiet to de Klitorisvörhuut
(Präputium clitoridis) verenigt. De achteren Falten ennt elk as Klitoristögel
(Frenulum clitoridis) direkt an de Klitoris.

Bi de meisten Söögdeerten is de Vörhuut vun de Klitoris mit ehr Ekel (Glans
clitoridis) verwassen, man bi Hunnen un Peerd sitt de um en lütt Kuhl (Fossa
clitoridis) rüm, wo de Ekel vun de Klitoris binnen freeliggt.

Dat Schaamhoorwegmaken is in vele Kulturkreisen begäng un höört siet enige
Johren ok in’n westlichen Kulturkreis to’t normale Vörgahn, sünners ünner de
jüngeren Fronslüüd. Nich ganz so faken sünd Schaamlippenpiercings, man ok de
sünd tonehmen in’t Kamen. In verscheden Sellschoppen is de Ansicht doröver,
woans de Schaamlippen – sünners de Lütten – utsehn mööt, üm as schöön ansehn to
warrn, düchtig ünnerscheedlich. Bi to grote binnere Schaamlippen laat enige
Fronslüüd sik de Lütten Schaamlippen ok dör en Operatschoon lütter maken. Dat
passeert tomeist ut rein ästhetsch Grünnen. Blots in roor Fäll is dat ut
medizinsch Sicht nödig.

Bi enige afrikaansch Stämm, sünners bi de Khoi Khoi in Namibia, gellt bannig
dull utpräägte, vun buten düttlich to sehen Lütte Schaamlippen as schöön. Dat
föhr dorto, dat de Fronslüüd ut dissen Stamm, deels dör natürlich Utwahl aver ok
dör Ingriepen vun buten (Dehnen vun de Schaamlippen) teemlich grote Lütte
Schaamlippen entwickelt hebbt.. Disse Tostand weer fröher vun düütsche
Missionaren faken afschätzig as „Hottentottenschört“ betekent. Hottentotten weer
en afschätzig Beteken för de Khoi. De Begreep schall to’n eersten mol bruukt
worrn wesen vun den franzööschen Pathologen Jean Cruveilhier (1791-1874). Op dat
künstlich Manipuleeren vun de Schaamlippen hett al Alexander Merensky henwiest.
Er segg, dat dormit al kort na de Geboort vun en Deern anfungen weer.

In vele afrikaansch Länner, sünners in de Rebeden, de dör den Islam präägt sünd,
warrt bi Fronslüüd en Besnieden vun de Geslechtsdelen dörföhrt. De buteren
Geslechtsdelen warrt vun Rebeet to Rebeet ünnerscheedlich dull besneden; Dorbi
künnt ok de Schaamlippen deelwie oder kumplett wegmaakt warrn. In roor Fäll
warrt dorophen de Schaamspleet slaten, dormit keeneen in de Vagina indringen
kann. En medizinschen Grund gifft dat dorför nich, de Oorsaak för dit Ingriepen
is tomeist rituell. Tomeist warrt dit Vörgahn mit religiös Vörgaven begrünnt,
man verwörtelt is dat al in vörislaamsch Tiet. Faken is dat Besnieden bi de
Fronslüüd mit Problemen in’n Naklapp vun’n Ingreep verbunnen. Dat liggt an’t
hoge Infekschoonsrisiko ünner de faken teemlich unreinen Bedingen, bi de dat
dörföhrt warrt. Dat kann mitünner bit to’n Dood föhren.



https://nds.wikipedia.org/wiki/Sassanidenriek

Dat Sassanidenriek (پادشاهی ساسانیان) is dat tweete grote Perserriek ween. Dat
hett so um un bi in de Kuntreien vun de hüdigen Länner Iran un Irak un dor umto
legen. Geven hett dat düt Riek vun dat Enne vun dat Partherriek af an bit to'n
Unnergang gegen de Arabers, also vun 224 bit to de Slacht vun Nehawend 642 oder
ok bit to'n Dood vun den Grootkönig Yazdegerd III. in dat Johr 651.

Dat Sassanidenriek warrt vun de Forschung towielen ok Neepersisch Riek nömmt.
Över Johrhunnerte hen weer dat en wichtige Grootmacht un en Gegenspeler vun dat
röömsche oder ok dat Byzantiensche Riek. Man twuschen düsse Länner hett dat nich
bloß Krieg geven, sunnern de hefft gegensiedig ok allerhand Infloot up'nanner
nahmen.

De Naam vun dat Riek kümmt vun dat leste vörislaamsche Königshuus vun de
Sassaniden (beter: Sasaniden) vun her. Düt Huus hett en Stammvadder mit Naam
Sasan as sien Vörvadder ankeken, man düsse Sasan is in de Historie nich recht to
griepen. Later is upschreven wurrn, he scholl üm 200 n. Chr. rüm Böversten
Preester in den Tempel vun Anahita in Istakhr ween hebben. Bloß en ganz ringe
Tahl vun Königen vun dat Sassanidenriek (de eerste weer Bahram Chobin 590) kemen
nich ut düt Huus vun de Sassaniden. In de moderne histoorsche Literatur warrt de
Naam Sassaniden nich bloß för dat Königshuus, man för all Inwahners vun ehr Riek
bruukt.



https://nds.wikipedia.org/wiki/Reptilien

De Reptilien oder Krüüpdeer sünd een Klass mang de Reeg Veerfeut in'n Ünnerstamm
Wirbeldeer von de Chordabeester (kiek bi Deerriek).

Slagwöör: Adder, Addern, Krüüzadder, Slang, Slange, Slangen, Snaak, Snaken,
Sünndrang

In Norddüütschland gifft dat twee Oorten von Slangen: de Snaak (Natrix natrix)
un de Adder oder Odder (Vipera berus), ok "Krüüzadder" nöömt. Un dat gifft den
Sünndrang (Anguis fragilis), de ook keen Been hett, awers keen Slang is (to'n
Bispeel kann he mit de Ogen pliern, un Slangen könt dat nich). De Adder is
giftig un hett richtig utklappbare Gifttään, de Snaak is nich giftig, süht
eleganter ut un is veel in't Water to Gang.

Dor is woll mal een von'n Adder beten worrn, un dat is (bi em!) nich veel leeger
west as'n Bienenstich, un denn mutt he sick dacht hebben: 'Dat weer nich de
Slang, wo mi min Öllern vör waarschaut hebbt, awers liekers mutt dor doch wat an
wesen' - jedenfalls gifft dat den (grundverkehrten) Riemel:

(heff ick leest in de Kollauer Chronik von Adolph Hansen un Rudolf Sottorf,
Stellingen 1922-1938)

Wenn ji mehr plattdüütsche Nomen weet, man jümmers rinschrewen - besünners bi
Gattungen un Oorten (mit schraag druckte latiensche Nomen). Dor denn dat
Latinsche in Klammern und dat Plattdüütsche dor vör setten.

Bi de Krüüpdeerten gifft dat in'n Momang Striet üm de Systematik. Ick heff hier
mal de oldfränksch Version henstellt:



https://nds.wikipedia.org/wiki/Radium

Radium (vun lat. radius „Strahl“ vun wegen sien Radioaktivität) is en cheemsch
Element ut dat Periodensystem mit de Atomtall 88 un dat Atomteken Ra. Dat
Element steiht in de tweeten Hööftgrupp un warrt dorüm to de Eerdalkalimetallen
rekent. All Isotopen vun Radium sünd radioaktiv, liekers is dat en in Sporen
natüürlich vörkamen Element.

Dat Element Radium is 1898 in Frankriek vun de poolschen Chemikerin Marie Curie
un ehrn Ehmann den franzööschen Chemiker Pierre Curie in Proven vun de
Joachimsthaler Pechblenn opdeckt worrn. Vun grode Bedüden weer dorbi vör allen
dat Resultat, dat reinigt Uran (as Metall-Solt) blots en lütten Deel vun de
Radioaktivität opwiesen de as dat egentliche Uran-Ierz. De gröttste Deel vun de
Radioaktivität seet in de „Barium-Sulfat-Fällen“. Dat afscheedte Element ut
disse Fällen is denn na sien dull Strahlen nöömt worrn.

Radium is ünner de natüürlich vörkamen Elementen een vun de roorsten. An de
Eerdköst hett dat Element en Andeel vun üm un bi 7 · 10-12 %. Radium steiht in
en natürlich Verfallsgliekgewicht mit dat Uran. Dormit is de Radium-Andeel vun
en Steen proportschonal to sien Uran-Andeel – vörutsett, dat keen
Transportvörgäng en Rull speelt, de Material uttuuscht. De Fakter bedriggt
betogen op de Masse ruchweg 1/30.000.000. Bi’n radioaktiven Verfall is Radium
dat Modernuklid vun’t Radon.

As en tyypsch Eerdalkalimetall is Radium week un sülvern gleemig. Dat Element is
teemlich gliek as dat lichtere Gruppenhomoloog Barium, reageert aver noch
weniger eddel. Bi Kuntakt mit Suerstoff oxideert Radium bannig gau un reageert
teemlich dull mit Water.

In waterige Lösen is Radium jümmer positiv tweeweertig. Dat (tweeweertige)
Kation hett keen Klöör. Jüst so as Barium billt Radium en poor Solten, de swor
to lösen gaht, as to’n Bispeel Carbonat, Sulfat oder Chromat. Annere Solten as
de Nitraten, Acetaten oder de Halogeniden lööst sik dorgegen licht – mit Utnahm
vun’t Fluorid, dat blots middelwatig to lösen geiht. De Solten geevt in de
Bunsenbrennerflamm en karminrode Klöör.

Vun dat Element gifft dat Isotopen mit de Massentallen vun 213 bit 230, dorünner
aver keen, dat bestännig is. De Halfweertstieten leegt twüschen üm un bi 182 ns
för 216Ra un 1602 a för 226Ra. Dat Isotop 226Ra kann in utrecken grote Mengden
wunnen warrn, dat dat mööglich is, de physikaalschen Egenschoppen goot to
studeeren.

Verbinnen vun Radium gellen in verleden Tieten as vullkamen harmlos, mitünner
sogor as goot för de Gesundheit. In de USA un Europa is Radium sogor as
Heelmiddel gegen en grote Tall vun Lieden insett worrn, t. B. as Middel gegen
Krebs. Bruukt worrn is dat ok as Tosatzstoff in Produkten, de in’n Düstern
lüchten doot. Man, keeneen hett sik bi’t Verarbeiten schuult.

In Böhmen is 1906 dat Radiumbad Sankt Joachimsthal grünnt worrn, un so keem dat
direkt vör den eersten Weltkrieg dorto, dat ok in Düütschland gau vele
Radiumbäder tostannen kemen, vun wegen dat all Lüüd dacht hebbt, dat dat en
heelen Wirken harr. Al vör den Krieg hett Bad Kreuznach dormit warvt, dat
starkste Radiumsolbad to wesen. Dorna weern dat vör allen St. Joachimsthal,
Böverschlema un sünners Bad Brambach. Dorbi mutt een aver weten, dat in disse
Heelbäder vör allen Radon binnen weer. Radium geev dat dorgegen blots in lütte
Sporen. An sik harrn sik de Bäder also „Radonbad“ nömen müsst.

In de 1920er Johren keem denn aver de Gefahr vör de Gesundheit an’n Dag, as vele
vun de Tifferblattmalersches in Orange (New Jersey) dör de radioaktive Strahlen
vun de sülvstlüchten Farv Krebstumoren an de Tung un an de Lippen kregen hebbt,
vun wegen dat se dormit jemehrn Pinsel fuchtig maken deen.

De Gefährlichkeit vun Radium för den Minschen is 1924 to’n eersten mol dör den
Tähndokter Theodor Blum ut New York beschreven worrn. He hett en Artikel
schreven över dat Krankheitsbild vun den so nöömten Radiumkeev (engelsch: radium
jaw, mitünner ok as Lüüchtstoffkeev (phossy jaw) beschreven. De Krankheit hett
he sünners bi Patientinnen faststellt, de mit de Lüüchtstofffarv in Kuntakt
kamen weern. Toeerst hett he meent, dat dat vun den giftigen Phosphor keem. De
öörtliche Patholoog vun New Jersey, Harrison Martland, weer dat an’t Enn, de
1925 en Studie anfungen hett, de opletzt opdeckt hett, dat de Oorsaak för de
Krankheiten bi’t Radium liggt.

Vun’t Johr 1928 an is Water to’n Drinken, dat mit Radium versett weer, ünner den
Naam Radithor free in’n Hannel verköfft worrn. Opletzt mit den Dood vun den
Stahlmagnaten Eben Byers 1932, de vun 1928 bit 1930 jeden Dag twee Buddels
Radithor drunken hett, is klor worrn, dat Radium sworen Schaden för de
Gesundheit bringen kann.

De Anwennen vun slaten Radiumkapseln weer en fröhe Form vun de
Bestrahlentherapie bi Krebskrankheiten, as to’n Bispeel vun’n Beermoderhals.

As Radium över dat Verfallsgliekgewicht an’t Uran koppelt is, is dat ok jümmer
in de Uranierzen mit bi un warrt bi’n Bargbo mit ümwälzt, d.h. ut den
geoloogschen Insluss mit rutlööst. Bi’t Opbereiden vun’t Ierz liggt dat Intresse
aver sünners op dat Uran (Yellowcake), wiel dat Radium to’n Bestanddeel vun’n
Rest mit deponeert warrt. De gröttste Deel vun de Radioaktivität vun dat
födderte Ierz liggt also nich in dat weertschopplich bruukte Uran, man in de
Mudd-Deponien vun de Opbereiden. De Ümwelt warrt dorvun natürlich ok drapen,
to’n een över de Strahlen vun’t Radium sülvst – vör allen α-Strahlen – aver ok
dör sien Wirken as Born för Radon. Bi’t Saneeren vun Bargbofolglandschoppen is
dat ünner annern en Teel, disse Utwirken intodämmen.

Sporen vun Uran un Radium warrt överall mit verfracht, woneem groteMengden vun
natüürliche, heterogen tosoamensette Stoffmischen ümsett warrt. Dat bedröpt
sünners ok Kraftwarken, de Kohlen verheizen doot, vun wegen dat
Kohlenlagersteden hydrogeoloogsche Uran-Senken sünd. Wenn de Stoff vun de Kohlen
nich opfungen warrt, bringt se Radium deelwies mit in de Atmosphäär. Ünner
Anwennen vun Rookgasanlagen blifft dat Radium in de fasten Rüchstännen, de aver
to’n Deel op’n Markt verköfft warrt. To’n Bispeel mutt in REA-Gipsen mit en
högeren Radium-Belasten rekent warrn as in Naturgipsen.



https://nds.wikipedia.org/wiki/Radioaktivit%C3%A4t

Ünner Radioaktivität (vun’t lat. radius „Strahl“), Radioaktiv Verfall,
Radioaktiv Strahlen oder Karnverfall warrt de Egenschap vun unbestännige
Atomkarns verstahn, sik vun sülvst ünner Afgaav vun Energie ümtowanneln. De
freesett Energie warrt as ioniseeren Strahlen afgeven, neemlich as Gammastrahlen
un/oder energierieke Deelken.

De histoorsche wassen Begreep Verfall geiht vör allen torüch op dat Afnehmen
vun’t Utgangsstoff na dat Verfallsgesett. Man, disse makroskopische Sicht
verkloort de Vörgäng vun de Radioaktivität nich vullstännig. Op Even vun de
Atomen finnt en gesettmatig defineerte Ümwanneln vun de Karns statt.

Radioaktiv Verfall is keen deterministischen Vörgang. De Tiet, wanneer en enkelt
Atom verfallt, is afsluut tofallig. Man, vör elk Nuklid gifft dat en fasten
Weert vör de Wohrschienlichkeit för den Verfall in een bestimmte Tieteenheit.
Dat warrt dör de so nöömte Halfweertstiet beschreven, de angifft, na woveel Tiet
in’n Dörsnitt de Hälft vun de instabilen Atomkarns vun en Utgangsmengde
verfallen sünd. De Halfweertstiet kann eenige Johrmilliarden duern, man jüst so
goot ok blots ’n lütten Deel vun een Sekunnen. Je körter de Halfweertstiet, üm
so grötter is de Aktivität vun en vörgeven Stoffmengde.

Tofallig is nich blots de Tiet vnu’n Verfall, man in enkelte Fäll ok de
Verfallsoort. To’n Bispeel kann 212Wismut mit verscheden grote
Wohrschienlichkeit op dree ünnerscheedlich Oorden verfallen. En Nuklidkoort
wiest all Nukliden mit jemehr Andelen un Verfallsoorden tohopen mit de
Halfweertstieten.

De meisten Verfallsoorden föhrt dorto, dat sik de Atomtall ännert, also de
Ladung in’n Atomkarn. Dat heet, dat dorbi en anner’t chemisch Element tostannen
kummt, t. B. dör Utstöten vun Protonen – man jümemrs tohopen mit neutrale
Deelken as Neutronen. Bi enige ännert sik ok blots de Massentall, wenn Neutronen
utstött warrt, man ahn Protonen. Bito gifft dat Övergäng, wo sik blots de
Energietostand vun’n Karn ännert, dat heet ünnerscheedliche Energietostänenn
vun’t sülve Nuklid vörliggen doot. De Stärk vun de Radioaktivität warrt dör de
physikaalsche Grött Aktivität beschreven un in de Eenheit Becquerel (afk.: Bq)
angeven. 1 Bq steiht för dörsnittlich een Verfall in de Sekunn, un is dormit
gegenöver de fröhere Eenheit Curie en teemlich lütte Aktivität.

Bestännig (oder stabil) is en Atomkarn denn, wenn dat keen Verfallsoort gifft,
de em op en sieteren Energietostand bringt. He kann denn nich ut sik sülvst
wieter verfallen. Bi’n Waterstoff is dise Tostand dat enkelte Proton as
Atomkarn, oder dat Deuteron, wat ut een Proton un een Neutron besteiht. Bi’t
Helium bargt dat stabile Isotop 3He twee Protonen un een Neutron, dat stabile
4He twee Protonen un twee Neutronen. Bi Lithium un all de sworeren Elementen
mööt tomindest gliek veel Neutronen un Protonen in’n Karn sitten, dat de
bestännig blifft, un bi de sworeren Elementen gifft dat jümmer mehr Neutronen as
Protonen. Warrt en sünnere Massentall överdrapen, warrt all Atomkarns instabil.
Dör Inwirken vun Deelkenstrahlen, sünners Neutronenstrahlen
(Neutronenaktiveeren) künnt in Karnreakschonen an sik bestännige Karns in
annere, nich bestännige Atomskarns ümwannelt warrn.

Antoine Henri Becquerel hett 1896 bi den Versöök, de jüst opdeckte
Roentgenstrahlen dör Fluoreszenz to verkloren, faststellt, dat Uransolt
fotografsche Platten swart maken künn. Man, de Uranproov künn datt ok ahn
Vörbelichten, wat de Fluoreszenz as Oorsaak utsluten de. As he later wiesen de,
künn disse neve Strahlen dör Stoffen dörgahn, wo Licht nich dörgüng, un se künn
Luft ioniseeren, ahn dat en Temperaturännern oder cheemsch Behanneln vun de
Proov wat ännern de. Wietere radioaktive Elementen hebt Marie un Pierre Curie
1898 mit Thorium un twee üm ’n eelfach starker strahlenden Elementen funnen, de
se Radium un Polonium nöömt hebbt.

Dat Vermögen dör Stoffen dörtogahn hett Ernest Rutherford 1899 ünnersöcht. Dorbi
hett he twee ünnerscheedliche Andelen in de Strahlen utmaakt. Stefan Meyer un
Egon Schweidler as ok Friedrich Giesel hebbt noch in dat lieke Johr wiesen
künnt, dat disse beiden in magneetsch Feller in ünnerscheedliche Richten aflenkt
warrt. En drüdde Komponent, de sik dör Magnetfeller nich aflenken leet un ’n
düchtig hooch Anlaag to’n Dörgahn harr, weer 1900 vun Paul Ulrich Villard
opdeckt. För disse dree Strahlenoorden hett Rutherford de Beteken α-, β- un
γ-Strahlen prägt. Bit 1909 hebbt de Wetenschopplers rutfunnen, dat α-Strahlen ut
Heliumkarns un β-Strahlen ut Elektronen bestaht. De Annahm, dat γ-Strahlen en
Oort vun elektromagneetsch Bülg weer, künn eerst 1914 dör Rutherford un Edward
Andrade wiest warrn.

Al 1903, also söss Johren, vördem man wat vun Atomkarns weten hett, hebbt
Rutherford un Frederick Soddy en Hypothees hat, wona de Radioaktivität mit dat
Ümwanneln vun Elementen to doon harr. Dorvun utgahnd hebbt Kasimir Fajans un
Frederick Soddy 1913 de so nöömten radioaktiven Schuuvsätz formuleert. De hebbt
de Ännern vun Massen- un Atomtall bi’n Alpha- un Betaverfall beschreven, wodör
de natürlichen Verfallsregen as en schrittwies Affolg vun disse Verfallsvörgäng
verklort warrn künnen.

Irène un Frédéric Joliot-Curie hebbt dat 1933 to’n eersten mol henkregen,
radioaktive Elementen künstlich to tügen. Dör Bescheten vun Proven mit
Alphadeelken künnen se ne’e Isotopen maken, de vun wegen jemehr korte
Halfweertstiet in de Natur nich vörkamen deen. Bi jemehr Experimenten hebbt se
1934 en ne’e Oort vun’n Betaverfall opdeckt, bi den an de Steed vun Elektronen
Positronen afstrahlt warrt. Sietdem warrt twüschen β+- und β−-Strahlen
ünnerscheedt.

Alphaverfall kummt tostannen, wenn de Atomkarn teemlich swor is oder düütlich
weniger Neutronen as Protonen bargt un dat dordör to en Överwinnen vun’t
Antrekken dör de starke Wesselwirken kummt. Dorbi neiht ut den Karn en
4Helium-Karn ut den Karn ut, dat in dissen Fall as Alphadeelken betkent warrt.
De Snelligkeit vun en Alphadeelken liggt bi ruchweg 0,1 mol de Lichtsnelligkeit.
Disse Vörgang is dör den Tunneleffekt mööglich, ofschoonst de hoge
Potentialhinnern dorgegen wirkt. De Restkarn, de ok Dochterkarn oder
Torüchstootkarn nöömt warrt, warrt dorbi üm veer Nukleonen lichter, de Atomtall
warrt üm twee sieter.

Bi den β−-Verfall (Beta-Minus-Verfall) warrt in’n Karn en Neutron in en Proton
ümwannelt. Dorbi warrt en hoochenergeetsch Elektron freesett as ok en
Elektron-Antineutrino. De Nukleonentall ännert sik dorbi nich, man de Atomtall
geiht üm een hooch.

En Bispeel för den β−-Verfall is dat Isotop 14Kohlenstoff, dat in dat bestännige
Isotop 14Stickstoff verfallt:

De Betastrahlen lett sik dör en poor Meter Luft oder t. B. en Plexiglasschicht
kumplett afschirmen. De Reckwiet vun de Strahlen hangt dorbi vun ehr Energie af
un vun’t Material, dat to’n afschirmen bruukt warrt. De Neutrinostrahlen kann
blots düchtig swor nawiest warrn un is vullstännig ungefährlich, wieldat
Neutrinos blots de Swache Wesselwirken ünnerliggen doot. So gaht Neutrinos sogor
dör de hele Eer dör, ahn dorbi swach maakt to warrn.

Bi den β+-Verfall (Beta-Plus-Verfall) passeert in Karn dat Gegendeel un en
Proton warrt in en Neutron ümwannelt. Dorbi warrt en hoochenergeetsch Positron
afstrahlt as ok en Elektron-Neutrino. De Nukleonentll blifft gliek, man de
Atomtall warrt een sieter.

En Bispeel för den β+-Verfall is dat 13Stickstoff, wat to 13Kohlenstoff
verfallt:

De Ümwanneln vun en Proton to en Neutron geiht ok op’n annern Weg. Dorbi warrt
en Elektron ut de Elektronenhüll in’n Karn „togen“, wat as Elektroneninfang
(eng.: electron capture) oder as ε-Verfall betekent warrt. Na de Beteken vun de
ünnerste Elektronenschaal, de dorvun bedrapen is, de K-Schaal, warrt de Vörgang
ok as K-Infang betekent. En Proton wannelt sik dorbi in en Neutron ünner
Afstrahlen vun en Elektron-Neutrino.

Bi disse Ümwanneln hett de Karn de lieken Ännern as bi’n β + {\displaystyle
\beta ^{+}} -Verfall wat de Atom- un Nukleonentall angeiht. Beide Verfallsoorden
staht dorüm in Konkurrenz, so dat de Elektroneninfang as een sünnere Oort vun’n
Betaverfall ansehn warrt. De β + {\displaystyle \beta ^{+}} -Verfall mutt de
Energie för dat Positron praat stellen, so dat disse Verfallsoort vun wegen de
Energiebilanz nich för elk Nuklid in Fraag kummt. Bi’n Infang warrt tomeist de
binnerste Elektronenschaal bedrapen. Wieldat dorbi en Steed free warrt, rückt de
Elektronen ut de buteren Schalen na. Dorbi entsteiht de charakteristische
Röntgenstrahlen, de dorbi afstrahlt warrt.

Dubbelt Elektroneninfang: Dat gifft ok Atomkarns, för de en normalen Infang vun
wegen de Energietostännen nich geiht, man de Infang vun twee Elektronen to
glieken Tiet möglich is. De Halfweertstieten vun solke Ümwanneln sünd
tyypscherwies bannig lang. Disse Oort künn dorüm ok eerst in jüngerer Tiet
nawiest warrn.

Bispeel: 40 96 Z r → 42 96 M o + 2 e − + 2 ν e ¯ {\displaystyle
{}_{40}^{96}\mathrm {Zr} \to {}_{42}^{96}\mathrm {Mo} +2e^{-}+2{\overline {\nu
_{e}}}}

En Gammaverfall kann vörkamen, wenn de Atomkarn na en Verfall in en energeetsch
anregten Tostand is. Bi den Övergang in en sieteren Energietostand strahlt de
Karn hoochfrequente elektromagnetsche Bülgen af, de as Gammstrahlen betekent
warrt. Dordör warrt de Neutronen- un Protonentallen nich ännert, blots de
Energietostand vun den Karn wesselt, wat tomeist nipp un nau na een Alpha- oder
Betaverfall vör sik geiht.

En bekannt Bispeel is de Gammastrahlen vun en Nickelkarn, de ut en Kobaltisotop
entstahn is:

Dat Verfallsschema vun dissen Vörgang wiest dat Bild. 60Kobalt, en Isotop mit
vele praktische Anwennen, is en Betastrahler mit en Halfweertstiet vun 5,26
Johren. Dör den Verfall geiht dat in anregt 60Nickel över, wat praktisch foorts
(< 1 ps) wieter verfallt.

Man, dat kann ok angahn, dat de anregte Tostand en Karnisomer is, d. h. dat de
en utreckend grote Halfweertstiet hett, dat de Gammastrahlenborn unafhangig vun
ehr Tügen praktisch verwennt warrn kann. En Bispeel dorvör is 99Technetium:

Na de Nomenklatur is de Beteken Gammaverfall woll richtig, kann aver licht
dörenanner bringen, wieldat jo gor keen echten Verfall vörliggt, man blots en
Ännern vun den Energietostand in’n Karn.

To’n Afschirmen vun γ-Strahlen sünd mitünner meterdicke Beton- oder Bliepaltten
nödig. De Strahlen hett in Materie keen sünnere Reckwiet, man se warrt blots
exponentiell swacher. Dorüm gifft dat för jeed Material, dat to’n Afschirmen
bruukt warrt, en spezifische Halfweertsschicht. Jüst so as Licht is Gammstrahlen
en elektromagneetsch Strahlen, hett aver in’n Vergliek bannig veel mehr Energie
un liggt ok wiet buten vun’t Spektrum, wat dat Oog wohrnehmen kann.

De Övergang vun en Energietostand vun’n Atomkarn in en sieteren Tostand sett
Energie free, de ok an en Elektron in de Elektronenhüll afegeven warrn kann.
Disse Vörgang warrt Binnere Konverschoon nöömt. In’n Gegensatz to Betadeelken,
sünd Konverschoonselektronen monoenergeetsch, d. h. se hebbt all de glieke
Energie.

De spontane Verfall is en wietere radioaktiven Ümwanneln, de bi sünners swore
Atomkarns vörkummt. De Karn verfallt dorbi in twee oder ok mehrere Stücken.
Normalerwies kamt dorbi twee ruchweg gliek grote Dochterkarns tostannen un twee
oder dree Neutronen, wobi en grote Tall ünnerscheedliche Dochterkarnporen
möglich sünd, de Summ vun de Atomtallen un de Massentallen sünd aver jümmer
gliek groot as de Moderkarn.

So is dat ok mit de natürlich vörkamen Uranisotopen, de to’n lütten Deel ok dör
spotanen Verfall splitt warrt.

Bi Karns mit sünners hoge oder sünner siete Neutronentall kann dat to en spontan
Nukleonenemisschoon kamen, also to en Utstöten vun Neutronen oder Protonen.
Karns mit groten Protonenöverschuss künnt en Proton afgeven, bi
Neutronenöverschuss entsprekend en Neutron:

An Steed vun enkelte Nukleon oder Alpha-Deelken warrt en roor Fäll ok gröttere
Atomkarns afstrahlt, wat asa Hopenverfall (eng.: cluster decay). Bispele dorvör
sünd:

Bi’n düchtigen Protonenöverschuss, as to’n Bispeel bi 45Iesen kann disse
Verfallsoort vörkamen, bi den sogor twee Protonen gliektietig afstrahlt warrt.

Verfallsprodukten sünd tomeist sülvst ok nich bestännig. Faken sünd ok de
Dorchterkarns sülvst wedder radioaktiv un verfallt mit jemehr egen
Halfweertstiet wieter. Dordör kamt ganze Affolgen vun radioaktiv Verfäll
tostannen, bit an’n Enn en Karn överblifft, de stabil is. Disse Affolg vun
Verfäll warrt Verfallsreeg oder Verfallskeed nöömt.

En Verfallsreeg kann vele Isotopen dörlopen, de dör ünnerscheedliche
Verfallsoorden wedder ümwannelt warrt. Dat 238Uran verfallt to’n Bispeel ünner
Afstrahlen vun en Alphadeelken in 234Thorium, wat sik dör’n Betaverfall in
238Protactinium ümwannelt. Dat is sülvst nich bestännig un verfallt ok wedder,
usw. Disse Verfallskeed lannt na tosamen 14 Verfäll an’n Enn bi dat bestännige
Isotop 206Blie. Wieldat nu aver eenige Karns ok op verschedene Oort verfalln
künnt, gifft dat mitünner ok mehrere Verfallsregen, de vun en Moderkarn utgaht.
212Wismut geiht to’n Bispeel to ruchweg 64 % dör Betaverfall in 212Polonium över
un to 36 % dör Alphaverfall in 208Thallium.

As Aktivität warrt de Tall vun Verfallsvörgäng in en vörgeven Tiet betekent, de
in en Proov vun en radioaktiven oder radioaktiv verunreinigten Stoff vörkummt.

As Energiedosis (kort ok Dosis) betekent man de vun en bestrahlt Objekt, t. B.
Liefgeweev, över den Tietruum vun de Belasten absorbeerte massenspezifische
Energiemengde. Se is afhangig vun de Intensität vun de Bestrahlen, vun de
Absorpschoonsanlaag vun’n bestrahlten Stoff för de Strahlenoort un -energie as
ok de geometrischen Rahmenbedingen.

De Ionendosis is en Maat för de Stärk vun de Ioniseeren, de utdrückt warrt as de
freesette Ladung op’n Kilogramm vun’n bestrahlten Stoff.

De Äquivalentdosis beschrifft as Maat de Stärk vun de bioloogschen Naklapp vun
en sünnere Strahlendosis. Gliek grote Äquivalentdosen sünd dormit unafhangig vun
de Strahlenoort in jemehr Utwirken op den Minschen vergliekbor.

De Äquivalentdosis gifft sik ut de Multiplikatschoon vun de Energiedosis in Gray
mit en Qualitätsfakter, de relative biologsche Wirksomkeit nöömt warrt, de vun
de Strahlenoort un -energie afhangt un op Insichten dormit baseert.

Dat gifft för elk Strahlenoort sünnere Meetinstrumenten (Deelkendetekters), de
dorför sünners egent sünd:

Radioaktivität warrt technisch nütt un insett bi de Materialproov un Meten vun
de Dick in Form vun Dörstrahlen. Dorbi warrt en Material mit Gammastrahlen
bestrahlt un dat Dördringen mit en Teller faststellt. Bi bekannte Schichtdick
kann över dat Absorpschoonsgesett op de Dichte torüchslaten warrn, oder
annersrüm bi bekannte Dicht op de Schichtdick. De Strahlen kann ok op en
Röntgenfilm achter de Materialschicht en Bild maken. In disse Form warrt de
Dörstrahlenproov bi Warkstoffen maakt.

Ok Blitzafleiders sünd mit radioaktiv Material herstellt worrn, man dat künn nie
nawiest warrn, dat se sünners wirksom sünd (Radioaktiv Blitzafleider).

En Rebeet vun de Medizin is de Nuklearmedizin, woneem dat de Szintigrafie gifft.
Dorbi warrt lütte Mengden vun en radioaktiven Stoff in’n Lief insprütt (tomeist
γ-Strahlers), de denn vun binnen rut strahlt. De Strahlen warrt vun en Detekter
opfungen un mit en Gammakamera oder mit en Reeknertomografen as en Bild
dorstellt.

För elk Organ gifft dat en sünnere radioaktive Verbinnen, de dorför sünners
egent sünd. Wenn man de Schilddrüüs ünnersöken will, warrt to’n Bispeel
radioaktiv Jod geven, wat sik dor binnen anriekern deit. Vun daag warrt disse
Methood aver vun wegen de hoge Strahlenbelasten blots noch to’n Tumorbekämpen
anwennt.

Annere bildtügende Verfohren, de Radioaktivität nütten doot, sünd de
Positronen-Emisschoons-Tomografie (PET) un de Single Photon Emission Computed
Tomography (SPECT).

Insett warrn kann Radioaktivität ok för de Radionuklidbehanneln to’n Linnern vun
Wehdaag bi Knakenmetastasen. Hier warrt in kranke Knakenrebeden vun de Metastaas
en Radionuklid anriekert, wat de Wehdaag minnern deit. Man, disse Methoden bargt
ok en Risiko, wieldat dorbi ok gesund Geweev kaputt maakt warrn kann. Dat kann
en Funkschoonsstören vun’t Knakenmark utlösen oder dat Immunsystem swach maken.

Ioneseerend Strahlen kann vun’n Minsch – egal ut welk Born – nich direkt
wohrnehmen. För’n wirksomen Strahlenschuul bi’t Hanteeren mit radioaktiv
Materialen is dorüm sünners veel Acht un villicht ok de Bruuk vun Meetvörrichten
(Dosimeter) nödig.

Bi de Gefährlichkeit vun Radioaktivität sünd twee verscheeden Risiken to
bekieken: Toeerst gifft dat de Strahlenbelasten sülvst un to’n tweeten de
Verunreinigen (Kontaminatschoon) mit radioaktiv Material, de möglicherwies to en
anduernd Bestrahlen föhren kann, sünners bi Kontanimatschoon vun Huut vu
Minschen oder gor dat Opnehmen vun radioaktive Stoffen in’n Lief dör Inaten oder
över’t Eten nu Drinken. Disse beiden Saken warrt in Berichten un in de
Apenlichkeit faken verwesselt. Dorüm warrt faken ok verkehrterwies vun
„verstrahlt“ snackt, wo an sik kontamineert richtig weer. Verstrahlen bedüüt –
jüst as bi Verbrennen – en dör Bestrahlen tostannen kamen Schaden oder Sehr.

De Strahlenbelasten für Leevwesen warrt as effektiv Dosis oder Äquivalentdosis
in de Eenheit Sievert bestimmt un angeven (kiek ok baven). Dorbi warrt ok de
ünnerscheedliche Schaadwirken vun Alpha-, Beta- un Gammastrahlen un de
ünnerscheedliche Fienföhligkeit vunenkelt Geweevsoorden mit inbetogen.

De Alphastrahlen hett op levend Geweev dör ehr Ioniseervermögen en sünners grote
Schaadwirken, man dör de glieke Egenschap hett se in Luft en Reckwiet vun blots
en poor Zentimeters un kann al dör en eenfach Blatt Papeer vullstännig afschirmt
warrn. Den lieken Sinn doot ok de böversten afstorven Huutschuppens, so dat
Alphastrahlers, de sik buten den minschlichen Lief befinnt, tomeist nich
gefährlich sünd. Gefährlich sünd de aver, wenn se in direkten Kontakt mit
leevend Geweev kamt. Dat kann passeeren, to’n Bispeel, bi’t Inaten vun
Aerosolen, de över de Sliemhüüt vun de Atenweeg opnahmen warrt. Radioaktiv Stoff
warrt in de Lung inlagert un kann dor Krebs utlösen. Dat Eddelgas Radon warrt
woll nich inlagert, stellt aver wiel dat Inaten dör den Verfall in de Lung en
Gefahr dor. Wenn en Alphastrahler mit en Halfweertstiet vun en poor Daag över’t
Eten opnahmen worrn is oder dör en Sprütt in’n Bloodkreisloop bröcht worrn is,
künnt al en poor Mikrogramm döödlich wesen.

Direkt to beobachten akute Wirken vun Strahlen (Strahlenkrankheit) kamt bi’n
Minschen eerst af en teemlich hoge Äquivalentdosis af 0,5 Sv vör. Man, ok
düütlich lüttere Strahlendosen künnt Langtietfolgen as Arvschadens oder Krebs
hebben.

Op de annern Siet warrt to’n Bispeel Bad Gastein al siet dat Middelöller as en
beropen Heelbad ansehn, wo sik dat Heelwater an sik blots dor de hoge Temperatur
un den Radon-Andeel utteken deit, kiek bi Radonbalneologie.

De Minsch is vun Natur ut radioaktive Strahlen utsett. En lütten Deel dorvun
geiht dorop torüch, dat stännig Radionuklide in egen Lief sünd, vör allen
14Kohlenstoff un 40Kalium. Bi utwassen Minschen sünd dat ruchweg 8000 Bq. De
wietere natürliche Strahlen kummt to ungefähr en Halfpart vun’t ut den
Eerdbodden utströmen Radon un sien Verfallsprodukten, man, butendem ok vun
40Kalium in Bostoffen un enige annere Nukliden. Radon is as de tweetfakenste
Oorsaak för Lungkrebs in Düütschland betekent worrn.

Dat bit hüüt verwennte Gefahrenteken (☢, Trefoil nöömt, in’n Unikood an
Kood-Steed U+2622) is faken nich as Wohrschau vör stark radioaktive Stoffen
wohrnahmen worrn. Dorüm keem dat sünners in Entwicklungslänner faken al to
döödlich Unfäll, vunwegen dat Minschen, de dat Teken nich kennen, bannig stark
strahlen Nukliden ut jemehr Afschirmen nahmen hebbt, as to’n Bispeel bi’n
Goiânia-Unfall 1987 in Brasilien. Dorüm hett de IAEO an’n 15. Februar 2007
bekannt geven, dat direkt an Nukliden vun de Strahlenkategorie 1,2 un 3 en ne’et
opfalligert Warnschild anbröcht warrn schall. Dat gifft mit Hülp vun düütliche
Tekens Wohrschau vör de döödlichen Gefahr dör radioaktive Strahlen un foddert
op, gau wegtolopen. An’t Fatt sülvst schall wieterhen dat ole Teken anbrocht
warrn, wieldat so en Fatt sowiet för de Strahlen schuult, dat dorvun nich direkt
en Gefahr utgeiht. De Warnhenwies warrt dör de ISO Norm 21482 beschreven.
Düütschland hett dat ne’e Warnteken aver bit hüüt (Mai 2012) noch nich in de
natschonale Norm oder in de Vörschriften to’n Verhöden vun Unfäll opnahmen. Bi
swache Borns för Radioaktivität bilfft dat bi dat ole Kennteken.



https://nds.wikipedia.org/wiki/Qing-Dynastie

De Qing-Dynastie weer de latste Kaiserdynastie vun China. Vun 1644 bet 1912 weer
disse Dynastie, ok Mandschu-Dynastie nöömt, de Kaiserdynastie. De Mandschu sün
en Volk ut den Nordossen vun't China vun uns Tied, wat nich mongolsch oder
törksch is. Vun 1625 harrn se Mukden, ene chineessche Stadt as Hööftstadt. De
Qing-Dynastie mek en Koreakrieg un weer denn ok vun 1644 af an de Kaiserdynastie
vun China. In de Tied vun de Qing-Dynastie sünd grote Warken vun de chineessche
Philologie schreven wurrn. Dat Rebeet vun China weer dat gröttste in de Historie
vun China. Miao in'n Süden vun China un islamische Lüüt in de Provinz Gansu
meken Rebellionen tegen de Qing-Dynastie. In't 18. Johrhunnert worrn chineessche
Saken ok in Europa wichtig, to't Bispeel Porzellan, chineesche Architektur un
Görn noh't chineessche Vörbild. In Turkestan mit Kaschgar as Hööftstadt geev dat
in't 19. Johrhunnert dat Riek vun Jakub Beg. Vun 1881-1889 weer Cixi de
Herrscherin vun China. Vun 1850-1864 geev dat de Taiping-Rebellion. Dat End
vun't Kaiserdoom in China weer de Revolution vun de Nationalistische Partei vun
China ünner de eerste Staatspräsident vun de Republiek China Sun Yatsen.



https://nds.wikipedia.org/wiki/Python_(Programmeerspraak)

Python is en dynaamsch Programmeerspraak, de normalerwies in en Interpreter
utföhrt warrt. Mit Python kann 'n objektorienteert, aspektorienteert un ok
funkschonaal arbeiden. Butendem hett Python en ümfangrieke Standardbibliotheek
un vele inbote Datentypen un kann somit op vele Rebeden insett worrn.

Een seggt, dat Python besünners eenfach to lehren is, üm dat de Spraak en
eenfache un klore Syntax hett. Siet 2008 is Python faken ünner de eersten teihn
Programmeerspraken in de TIOBE Programming Community Index.

Utklamüüstert worrn is Python vun Guido van Rossum an 'n Anfang vun de 1990er
Johren. Van Rossum sien Teel weer dat, en Spraak mit en klore Syntax to schapen,
de eenfach to lesen un eenfach to lehren is. Basis weer de Programmeerspraak
ABC, an de van Rossum ok arbeidt hett. De Naam vun Python weer inspireert vun de
britischen Komikers Monty Python.

Hüüttodaags warrt Python vun de Python Software Foundation wiederentwickelt, de
ok de Standardimplementatschoon vun Python — CPython — maakt. CPython is Open
Source, in C programmeert un löppt op vele verschedene Bedrievssystemen.

De Idee is, dat de Programmen dor lesborer dör warrt un mehr as Pseudocode
utseht, man dat gifft ok vele Minschen, de dat nich goot finnt.

Python bruukt de Oort vun dynaamsch Typisierung, de sik Duck Typing nöömt. Dat
heet, üm en Aktschoon mit een Objekt uttoföhren, is dat wichtig, wat dat Objekt
in de Momang vör Egenschoppen un Methoden hett, un nich, wat 't vör 'n Typ is.
Butendem proberen Python-Programmerer lever ut, wat en Egenschopp geven is un
fangt denn möögliche Fehler af, as dat se vörher de Typ prüfen doot. Dat warrt
dör de ümfangrieke Mööglichkeiten, in Python Fehler to behanneln, eenfacher
maakt.

So as vele annere Skriptspraken ok verwalt Python de Spieker vun alleen, wenn de
Programmerer ne'e Objekte anleggt oder Objekte bruukt, de wassen köönt. Spieker
vun Objekten, op de keen Variable mehr wiest, warrt ok vun alleen wedder
freegeven.

De CPython-Interpreter lett sik eenfach in annern Code inboen, dorüm gifft dat
vele Programmen, de Python as Skriptspraak bruukt (dorünner Blender un GIMP). Op
de anner Siet kann 'n ok C- oder C++-Code in CPython inbinnen, wat goot is, üm
de Delen vun 'n Python-Code uttolagern, de besünners veel Rekentiet nödig hebbt
oder üm fardige C-Bibliotheken un Drievers to bruken.

De grundleggend Philosophie vun Python kann 'n in dat Dokument "PEP 20 (The Zen
of Python)" nakieken. De wichtigsten Punkten sünd:

Dat gifft eenfache Datentypen för boolsche Werte, Tallen (hele Tallen,
Fleetkommatallen, komplexe Tallen) un Tekenkeden.

Blangen de normaal Arithmetik mit hele Tallen un Fleetkommatallen ünnerstütt
Python ok Tallen, de so groot un so akkerat warrn köönt as een mag. För
Tekenkeden gifft dat en groten Barg Operatschonen so as Tosamenfögen, Ersetten,
Söken un annere. Tekenkeden sünd aver in Python unverännerliche Objekte (so as
t. B. in Java), dorüm geevt all Operatschonen op Tekenkeden jümmers en ne'e
Tekenkeed torüch.

Vertwiegen fangt mit dat Slötelwoort if an. Een kann ok noch elif-Statements un
een else-Statement anhangen:

Vun Slöpen gifft dat in Python twee Oorden. De eerste is de for-Slööp, wo an 'n
Anfang vun de Slööp al kloor is, wat de Iteratschonen sünd:

Een kann de for-Slööp över all Objekte billen, de itereerbar sünd. Dor höört de
Sammeldatenypen un Folgen to, man een kann ok op vele Oorden egene itereerbare
Objekte boen. Üm över hele Tallen to itereren, kann een de range-Funkschoon
bruken:

De tweede Slööp is de while-Slööp, de so lang lopen deit, as en Utdruck wohr is:

Anners as in annere Programmeerspraken gifft dat keen do-while-Slööp in Python.
Dor warrt normalerwies en while-Slööp mit en break-Statement för bruukt:

En Funkschoon is in Python en ganz normaal Objekt un kann so sülvst en Parameter
vun en Funkschoon sien oder en Variable towiesen warrn. Mit dat Slötelwoort
lambda kann 'n anonyme Funkschonen maken, man binnen en lamda-Funkschoon geiht
blots 'n lütten Deel vun de normale Syntax vun Python.

Een kann ok mehrere except-Statements bruken, üm verschedene Oorden vun Fehlers
aftofangen un sünnert to behanneln. Üm dat dat in Python so eenfach is, all
mööglichen Fehlers to behanneln, versöökt Python-Programmerer mehrst nich,
Fehlers dör Prüfen to verhöden, man se fangt lever all Fehlers af, de opdükern
köönt. Op engelsch gifft dat dor de Snack "It is Easier to Ask for Forgiveness
than Permission" för, wat so veel heet as "Dat is eenfacher, sik to enschülligen
as üm Verlööf to fragen".



https://nds.wikipedia.org/wiki/Plautdietsch

Plautdietsch is en plattdüütschen Dialekt, de vun de Mennoniten snackt warrt.
Hüütvandag vör allen in Kanada, Düütschland, Mexiko un Paraguay.

In dat 16. Johrhunnert möten de Mennoniten ut de Nedderlannen weg un sünd denn
na dat Wießel-Delta hen, twüschen de olen Hansestäder Danzig un Elbing. Dor
hebbt se denn den plattdüütschen Dialekt vun de Gegend annahmen, de to dat
Nedderpreußische höör. Aver ok ut de nedderlannsche Tiet hebbt se ’n Slag Wöör
beholen. De Mennoniten weren jümmer dorgegen, Kriegsdienst to leisten un harr so
faken Arger mit de Staten, in de se leven. In Preußen weer dat to Enn vun dat
18. Johrhunnert kuum mehr mööglich, sik gegen den Staat dörtosetten.

So wat af 1789 harr denn Katharina de Grote, wat de Zarsch vun Russland ween is,
de Mennoniten na de Ukraine inlaadt. Se hebbt dor in twee grote Kolonien
siedelt: Molotschna (1789 grünnt) un Chortitza (1803 grünnt). Ok hier hett de
Spraak wedder vele ne’e Wöör ut dat Russ’sche opnahmen. Aver to Enn vun dat 19.
Johrhunnert kunnen de Mennoniten ok mit den russ’schen Staat nich mehr
torechtkamen.

In Belize hebbt sik 1958 Mennoniten ansiedelt, de ut Manitoba in Kanada un
Chihuahua in Mexiko kemen. Se hebbt sik in söss Gemeenschoppen ansiedelt: Blue
Creek, Shipyard, Little Belize, Progreso, Spanish Lookout un Barton Creek. Vun
disse Lüüd hebbt na’n Zensus vun 1991 5.763 Plautdietsch spraken.

In Costa Rica hett sik ok en Koppel Mennoniten ansiedelt. Dat sünd man blots üm
un bi 100 Lüüd.

In Paraguay leevt vele Mennoniten in’n Chaco, to’n Bispeel in de Kolonien Menno
(10.000 Lüüd, 1926 ut Kanada), Fernheim (5000 Lüüd, 1930 ut de Ukraine un
Russland) un Neuland (3000 Lüüd, 1947 ut Russland).

Dat Plautdietsche is de Ümgangsspraak in de Gemenen vun de Mennoniten. Na buten
bruukt se mehrsttiets de Spraak vun dat Land, in dat se leevt. De Spraak vun de
Kark is dat Hoochdüütsche.

Siet 1987 gifft dat dat niege Testament (översett vun J.J. Neufeld) un siet 2004
is ok dat ole Testament fardig (översett vun Ed Zacharias). Dormit is nun de
Bibel op Plautdietsch kumplett.



https://nds.wikipedia.org/wiki/Parlament

Dat Parlament (vun oltfranzöösch parlement ‚Ünnerreeden‘;
franzöösch:parler‚reden‘) is de Volksvertreeden, de in de Regel ut een oder twee
Kamern bestahn kann.

Kien Parlamente in’ juristischen Sinn sünd dorgegen Verdtreedensorgane vun de
Inwahner vun Rebeetskörperschapen (ahn eegen Staatlichkeit). Dorto tellen de
Organe vun Gemeenden (to’n Bispeel Gemeenderaat) as ok för de Kreise un sonstige
vun de middelbor Staatsverwalten togehörig Körperschapen vun dat apenliche Recht
tätigen Gremien.

In en Demokratie wurrd de Vertreder vun en Parlament dör Wahlen bestimmt, in
anner Regeerensformen gifft dat aber ok Ernennungen.

In demokraatsch Staaten öövt dat Parlament neben de Gesettgeven ok dat
Budgetrecht un de Kontroll vun de Regeeren ut. Afordnete hebbt gegenöver de
Regeeren un eenzelt Ministers dat Recht up Utkunft un wenn dat ween moot up en
Misstroensandrag. De Regelungen dorto sünd in de Verfaten vun den jeweiligen
Staat un de parlamentaarsch Geschäftsordnung daalleggt.

Etwa 30 bit 40 Perzent vun de Parlamente weltwiet bestaht ut twee Hüüs
(Tweekamersystem; de Liddmaaten vun de lüttgere Kamern wurrd faken nich direkt
wählt, sonnern vun Gleedstaaten entsandt. Wichtig Organe sünd
Parlamentspräsident(in) un Stellvertreder, Fraktschons-Vörsitter vun de
Parlamentsparteien un de themenbetrucken Utschüsse, in de de Gesettentwürfe
vörbereit wurrn.

As Parlament in' wiederen Sinn wurrd to'n Deel ok de Delegiertenversammlungen
Parlamentaarsch Versammeln betekent. Völfack hebbt ok Parteidaag de Funktschoon
vun en „Parteiparlaments“, wenngliek hör Delegierten nich immer wählt, sonnern
ok nömmt oder bestimmt wurrn könnt.

Parlamente, deren Liddmaaten blots ehrenamtlich oder nebenberoplich tätig sünd,
wurrd as Fieravendparlamente betekent.

Da Europääsch Parlament (EP) is de Vertretung vun de Börger vun de Europääsch
Union. Dat hannelt sück dorbi um en Eenkamerparlament; allerdings deelt sück dat
wichtig Funktschonen (Legislative, Wahlfunktschoon, Budgethoheit) mit den Raat
vun de Europääschen Union, in de de Regeeren (Exekutive) vun de
EU-Liddmaatstaaten vertreden sünd. Buterdem repräsenteert dat EP de europääsche
Bevölkerung in' Gegensatz to natschonalen Parlamenten disproportschonal.

Dat britisch Parlament, dat Parlament vun dat Vereenigt Königriek
Grootbritannien un Noordirland, wurrd faken as de Moder vun all Parlamente
betekent. Dat hannelt sück um en Tweekamerparlament un besteiht ut dat House of
Commons un dat House of Lords, de beid in London in' Palast vun Westminster
tagen. De jeweilige Monark (siet 1952 Königin Elisabeth II.) bildt den darten
Deel vun dat Parlament, hett aber blots begrenzte Kompetenzen in de
Gesettgeeven. De besünner Stellung vun dat britisch Parlament liggt in sien
Parlamentssouveränität.

Dat düütsch Parlament up Bundsebene is de Düütsch Bundsdag. De Bundsrat is dat
Verfaatensorgan, dör dat de düütsch Bundslänner nah Artikel 50 vun dat
Grundgesett an de Gesettgeevn un Verwalten vun den Bund bedeeligt sünd. Wiedere
düütsch Parlamente sünd de Landsparlamente (Landdaag). Daröver herut is dat Volk
nich blots dör de Wahl vun de Landdagsafordneten, sonnern ok dör Volksentscheed
un Volksbegehren an dat Utööven vun de Staatsgewalt bedeeligt.

Dat Parlament up Bundsebene besteiht in Öösterriek ut en Tweekamersystem: Den
starkeren Natschonalrat un den Bundsrat, de sück ut Vertreder vun de
öösterrieksch Bundslänner tosommensett. Natschonalrat un Bundsrat gemeensam
billen de Bundsversammlung.

Dat Parlament vun en Bundslandes is de Landdag. In de Bundslänner gellt also dat
Eenkamersystem.

In de Swiez besteiht dat natschonale Parlament ut en Tweekamersystem mit
Natschonalrat (Volksvertretung) un Ständerat (Kantonsvertretung) as ünnernanner
gliekrangig un gliekberechtigt Parlamentskamern, de tosommen as Vereenigte
Bundsversammlung de Bundsräte (Regeeren) dorut jedes Johr den Bundspräsidenten
un den Viezpräsidenten vun den Bundsrat, den Bundskanzler, den General (blots
in' Kriegsfall) un de Bundsrichter wählen as ok över Begnadigungen entscheeden.
De Gesettgeeven erfolgt bi Differenzen tüschen de Kamern in en so nömmt
Differenzbereinigungs-Verfahren.

Dat franzöösch Parlament is ebenfalls en Tweekamerparlament un besteiht ut den
Senat un de Natschonalversammlung.

In Polen gifft dat ebenfalls en Tweekamersystem mit Sejm un Senat. De Sejm
bestellt den Ministerpräsidenten un den Ministerrat. Den beid Kamern kummt de
Legislative to.

In Litauen un Lettland gifft dat en Eenkamersystem. Dat litauische Seimas un dat
lettische Saeima bestellt jeweils den Ministerpräsidenten, de dat
Ministerkabinett formeert. Den Parlament kummt de Legislative to.

In dat Frankriek vun dat Ancien Régime wurr mit Parlement en Gerichtshoff
betekent, de as en vun de öldsten Institutschonen vun dat Riek gull. Dat
Parlament kunn de königliche Rechtspreeken bestätigen oder ok korrigeeren, in
dem dat, vör allen in't 18. Johrhunnert, en Gesett to „remontrance“ an den König
trüggverwiesen dee. De verscheeden Kamern vun de Parlamente wurrn nah hör
Jurisdiktschoonsberieken ünnerscheed („grande chambre“, „chambre des enquêtes“,
„chambre de requêtes“, „tournelle criminelle“ un ok de „chambre de l'édit“ (bit
1685, kiek Wedderropen vun dat Edikt vun Nantes). Besünners in't 18. Johrhunnert
gullen de Parlamente as en Hort vun de Oppositschoon vun Deelen vun den Adel
(„noblesse d'épée“ as ok de „noblesse de robe“) as ok vun Deelen vun den darten
Stand gegen en as despotisch empfunnen Absolutismus, to de sück de
jansenistische Oppositschoon gegen de Jesuiten as ok de gallikansch
Oppositschoon gegen de ultramontane Kark gesellen dee.

Dat engelsch Parlament hett sück ut den adligen Beraderkrink vun de normannsch
Könige, den so nömmt witan entwickelt. Dorin weern nich blots de persönlich
Vertruenslüüd vun den König vertreden, sonnern sowohl Hooch- as ok Landadlige un
hooch geistlich Würdentdäger, de wegen hör Macht en Anspröök up de Liddmaatschap
harrn. Dat Beraden vun den Königs dör de witan wurr nich blots as Plicht vun de
Liddmaaten, sonnern ok as hör Recht verstahn. De König weer also verplicht, den
Raad intohollen. Ünner de fröh Normannenkönige wurrn de Parlamente blots jeweils
nah Bedarf inberopen, wenn wichtig Themen to beraden weern (disse Drapen fullen
mit de christlich Festen Ostern un Wiehnachten tosommen). De Geschichte vun den
angelsassisch Witan gung to Enn' mit de Invasion vun de Normannen 1066, de hüm
dör en curia regis (Gerichtshoff vun den König) ersetten deen; aber de weer noch
bit in dat 12. Johrhunnert ok ünner de traditschonallen Naam Witan oder
Witenagemot bekannt.

An' 20. Januar 1265 hett Simon V. de Montfort, de gegen sien Schwager Heinrich
III. rebelleeren dee, sien Anhänger ahn vörherig Tostimmung vun den König to en
Parlament inlaaden. Neben 120 Karkenmannlüüd un 23 Earls wurrn ok je twee Ridder
ut jeder Grafschap un je twee Börger un jeden Borough inlaaden – das eerste Mal,
dat dat Börgerdom an en engelsch Parlament deelnehm De Montforts nee Regeln
wurrn 1295 dör Eduard I. mit den Model Parliament formell bestätigt. Mit de Tiet
entwickel sück dorut dat engelsch Parlament. Nah de Rosenkriegen in dat 15.
Jahrhunnert hebbt Sülvstbewusstsein un Macht vun dat Parlament tonommen, as ok
de Liddmaattall. Das Parlament verstunn sück nich blots as Beradens-, sonnern
tonehmend ok as Kontrollorgan den König gegenöver. Todem hett dat de Funktschoon
vun den böversten Gerichsthoff un vör allen dat Recht beanspröökt, Stuern to
bewilligen. Ok dat Inberopen vun dat Parlament weer nich mehr alleen vun den
Willen vun den König afhängig. De Parlamentsliddmaaten kunnen tonehmend ok up
eegen Dünken tosommentreden. Dordör wurr allerdings dat engelsch Parlement ok
mehr un mehr to'n Schauplatz vun Utnannersetten tüschen de Adelsgruppen vun dat
Land.

Dat allgemeen-poolsch Parlament – de Sejm walny – entstunn Enn' vun dat 14.
Johrhunnert. Dat hett sück ut de Vetreder vun de Landdaag – Sejmiki –
tosommensett, de wedderum vun de adlig Bevölkerungsgruppen wählt wurrn. De Adel
hett dormals in de poolsch-litauischen Rzeczpospolita 10–12 % vun de Bevölkerung
utmaakt. De Sejm walny keem eenmal pro Johr as ok to de Königswahl tosommen. Mit
den Privilegien van 1454 wuss de Rull vun dat Sejm walny un den König wurrn
immer mehr Rechten togunsten vun den Adel afrungen. Mit de Verfaaten Nihil Novi
– „Nichts över uns ahn uns“ – van 1505 wurr de Legislative up den Sejm walny
överdragen, de König drüff ahn dessen utdrücklich Tostimmen kien Gesetten mehr
erlaaten. In disse Tiet fallt ok de Ümwanneln vun den Sejm walny in dre Kamern –
„dree Stände“ – den Sejm (Afordnetenhuus), den Senat (Königsraat) un den König.
En wietgahn Reform kreeg de Sejm walny mit de Lubliner Union van 1569 un de
Warschauer Verfaaten van 1572, de insbesünnere de Gliekstellung vun de
Konfessionen un de Religionsfreeheit sekern dee. Todem wurr fastleggt, dat de
Sejm mindst eenmal in twee Johren tosommenkommen sull. Enn' vun dat 16.
Johrhunnert wurr de Dagensoort vun den Sejm walny vun Petrikau nah Warschau
verleggt. Af 1673 hett he ok jedes darte Mal in Grodno tagt. 1654 wurr dat
liberum veto inführt, dat de Eenstimmigkeit vun de Beslüsse vörschrieven dee.
Wenn een Afordneter gegen en Vörhaben stimmen dee, muss wieder verhannelt wurrn.
De Veerjohrig Sejm, de vun 1788 bit 1792 in dat Warschauer Königsslott tagen
dee, hett 1791 de Verfaaten van' 3. Mai beslooten, de eerste uplärt Verfaaten
vun Europa un nah de USA tweete weltwiet. Mit de darte Deelen vun Polen wurr de
Sejm walny uplöst. In dat Groothartogdom Warschau (1807–1814) un an' Anfang vun
dat russisch Königriek Polen (1815–1832) geev dat en poolsch Sejm in Warschau.
Nah 1867 wurr in Galizien en Landdag in Lemberg inricht. Eerst weer in de Tweet
Poolsch Republiek wurr ein gesamtpoolsch Sejm mit twee Kamern (Sejm un Senat)
bildt. In de Volksrepubliek geev dat blots een Sejm mit een Kamer. 1989 wurrr de
Senat weer inführt.

Dat eerste demokraatsch wählt düütsch Parlament weer de Frankforter
Natschoonalversammlung van 1848 in de Paulskark. Hier wurr de Besluss to de
Paulskarkenverfaaten faat, de allerdings nie nich ümsett wurrn is.



https://nds.wikipedia.org/wiki/Osmium

Osmium is en cheemsch Element ut de Reeg vun de Övergangselementen mit dat
Atomteken Os un de Atomtall 76. Osmium höört to de so nöömten Platinmetallen un
is hard, sprööd un vun stahlblaue Klöör. Vun all Elementen hett Osmium de
gröttste Dicht un den höchsten Kompressionsmodul.

Bioloogsche Funkschonen vun Osmium sünd bi Minschen nich bekannt un ok nich in
annere Organismen. Vun wegen sien hogen Pries warrt Osmium technisch blots
bruukt, wenn dat wegen de Holtborkeit un de Hard nödig is.

Osmium is dat sworste Element ut de 8. Grupp vun’t Periodensystem. Opdeckt worrn
is dat 1804 vun Smithson Tennant, de dat tosamen mit dat Element Iridium in’n
Rüchstand vun Platin funnen hett, dat in Königswater oplöst weer. De Naam
„Osmium“ kummt vun’n reddichoordigen Röök (vun’t ooltgreeksche ὀσμή; osmē) vun
sien in lütte Kunzentratschonen vörhannene flüchtige Tetroxids.

De eerste wichtige Bruuk vun dat Metall weer to’n Anfang vun’t 20. Johrhunnert
as Metarial för Gleihfadens in Gleihberen dör Carl Auer von Welsbach. De Naam
vun de Firma Osram is afleidt vun de Metallen, de dorför bruukt weern, neemlich
Osmium un Wolfram. Bi de Anwennen harr Osmium aver en poor Nadeelen. Blangen den
hogen Pries weer ok dat Bearbeiten vun’t Osmium en Problem, vun wegen dat dat
Metall sprööd is un nich to Fadens togen warrn kann. De Gleihfadens müssen dorüm
dör Sprütten vun en Paste, de Osmium bargen de, herstellt un de orgaanschen
Bestanddelen denn vergleiht warrn. Fadens, de op disse Oort wunnen worrn sünd,
weern för grote Spannungen aver to dick un bito ok fienföhlig gegenöver
Spannungsännern un Wackeln. An jemehr Steed weern denn toeerst Gleihfadens ut
Tantal un later denn ut Wolfram bruukt.

Mit en Andeel vun 1 · 10−6 % vun de Eerdköst is Osmium en bannig roor Element.
Dat is meist jümmer mit de annern Platinmetallen Ruthenium, Rhodium, Iridium,
Palladium un Platin versellschoppt. Dorbi kummt dat Metall faken gediegen vör,
aver ok bunnen as Sulfid, Selenid oder Tellurid.

De Lagersteden vun’t Osmium warrt twüschen primär un sekundär ünnerscheedt.
Primäre Lagersteden sünd Kopper-, Nickel-, Chrom- oder Iesenierzen, de lütte
Mengden vun Platinmetallen in bunnen Form bargt. Egene Osmiumierzen gifft dat
nich. Dorblangen gifft dat ok sekundäre Lagersteden oder Sepenlagersteden, in de
Osmium un de annern Platinmetallen gediegen vörkamt. De Metallen sünd dorbi dör
Verweddern vun’t Water utwaschen worrn un hebbt sik vun wegen jemehr hoge Dicht
an egente Steden aflagert. Osmium kummt dorbi vör allen in de natürlich Legeren
Osmiridium un Iridosmium vör, de neven Osmium vör allen Iridium bargt un na
jemehrn Hööftbestanddeel ünnerscheedt warrt.

De wichtigsten Vörkamen sünd de platinrieken Nickelierzen in Kanada (Sudbury,
Ontario), Russland (Ural) un Süüdafrika (Witwatersrand). Sekundäre Lagersteden
gifft dat an’n Foot vun’n Ural, in Kolumbien, Äthiopien un op Borneo.

Dat Herstellen vun Osmium is teemlich opwännig un geiht in’n Rahmen vunt Winnen
vun annere Eddelmetallen as Gold oder Platin vunstatten. De Verfohren dorför
nütt de ünnerscheedlichen Egenschoppen vun de enkelten Eddelmetallen un jemehr
Verbinnen ut, wobi de Metallen na un na vunenanner scheedt warrt.

De Utgangsmaterialen sünd Ierzen, de Eddelmetall bargt, oder Anodenmudd ut de
Nickel- oder Goldprodukschoon. Dat Ierz warrt dorbi toeerst in Königswater
lööst. Dorbi lööst sik Gold, Palladium un Platin, wiel de annern Platinmetallen
un Sülver torüchblievt. Dat Sülver reageert toeerst to dat nich lösliche
Sülverchlorid, dat mit Bliecarbonat un Salpetersüür (Billn vun Sülvernitrat)
wegmaakt warrn kann. Dör Smölten mit Natriumhydrogencarbonat un ansluten
Utlaugen kann Rhodium as Rhodiumsulfat löst un afscheedt warrn. De verblieven
Rüchstand warrt mit Natriumperoxid smölt, wobi Osmium un Ruthenium lööst warrt.
Dat unlösliche Iridium blifft torüch. Wenn disse Lösen mit Chlor behannelt
warrt, entstaht de flüchtigen Stoffen Rutheniumtetroxid un Osmiumtetroxid. Bi
Togaav vun alkoholische Natronlauge lööst sik blots Osmiumtetroxid un kann so
vun’t Rhutenium scheedt warrn. Dat Osmium warrt mit Ammoniumchlorid as Kumplex
utfällt un opletzt mit Waterstoff to metallsch Osmium reduzeert.

Osmium warrt blots in bannig lütte Mengden wunnen. De Produkschoonsmengde jeed
Johr liegt weltwiet bi ruchweg 100 kg.

Metallsch Osmium is en Swormetall vun stahlblaue Klöör, dat ok bi högere
Temperaturen glimmern deit. Dat Metall kristalliseert in en hexagonal
Kristallsystem.

Osmium is vör Iridium dat Elemente mit de hööchsten Dicht. Kristallograafsche
Bereken geevt för Osmium 22,59 g/cm³ un för Iridium 22,56 g/cm³ in natürliche
Isotopenandelen. Dormit is Osmium dat dichteste natürliche Element op de Eer.

Vun all Platinmetallen hett Osmium den hööchsten Smöltpunkt un den sietsten
Dampdruck. Sien Kompressionsmodul vun 462 GPa is dat hööchste vun all bekannte
Elementen un Verbinnen. Dormit is dat Metall sogor weniger komprimeerbor as
Demant mit 443 GPa.. Ünner de Sprungtemperatur vun 0,66 K warrt Osmium to’n
Supraleider.

Osmium höört to de Eddelmetallen, un is dormit teemlich reakschoonstraach. Dat
regaeert direkt blots mit de Nichmetallen Fluor, Chlor un Suerstoff. En
Reakschoon vun Suerstoff un kumpakt Osmium kummt eerst bi Rootgloot vör, wiel
fien verdeelt Osmium ok al bi Ruumtemperatur in Sporen hoochgiftig
Osmiumtetroxid billt.

In nichoxideeren Mineralsüren lööst sik Osmium nich, un sülvst Königswater kann
Osmium bi siete Temperaturen nich oplösen. Starke Oxidatschoonsmiddel, as to’n
Bispeel kunzentreerte Salpetersüür, hitte Swevelsüür, as ok alkalische
Oxidatschoonssmölten as Natriumperoxid- un Kaliumchloratsmölten, griept Osmium
an.

Vun Osmium sünd 34 Isotopen un 6 Karnisomeren bekannt, wovun söven Isotopen
natürlich vörkamt. 192Os is mit’n Andeel vun 40,78 % vun dat natürlich vörkamen
Osmium dat fakenste Isotop, 184Os mit 0,02 % dat roorste. Dat eenzige natürlich
Isotop, dat radioaktiv is, is dat 186Os. De Radioaktivität is mit en
Halfweertstiet vun 2 Billiarden Johren aver blots swack. Dorblangen gifft dat
noch 27 kortlevige Isotopen vun 162Os bit 196Os, de jüst as de kortlevigen
Karnisomeren blots künstlich herstellbor sünd.

De beiden Isotopen 187Os un 189Os künnt för karnspintomograafsche Ünnersöken
bruukt warrn. Vun de künstlichen Nukliden warrt 185Os (Halfweertstiet 96,6 Daag)
un 191Os (15 Daag) as Tracer insett. De Proportschoon vun 187Os to 186Os kann in
Rhenium-Osmium-Chronometers to’n Öllerbestimmen in Iesenmeteoriten bruukt warrn,
vun wegen dat 187Re langsom to 187Os verfallt (Halfweertstiet 4,12 ·
1010 Johren).

Osmium hett wegen sien roor Vörkamen un sien kumplizeert Herstellverfohren en
teemlich hogen Pries vun 350 US-Dollar för en Fienunz (Stand Juli 2007). Dorüm
gifft dat blots wenig technische Anwennen för dat Metall. Vun wegen de hoge
Giftigkeit vun de Osmiumoxiden warrt dat Metall nich faken in’n reinen Tostand
verwennt. In abrasive un sleten Anwennen as Schrievkugels in Kugelschrievers,
phonograafsche Aftastnadeln, Wellen un Tappens in’n Instrumentenbo as ok in
elektrische Kuntakten warrt harde Legeren vun de Platinmetallen insett. En
Legeren ut 90 % Platin un 10 % Osmium warrt to medizinsche Implantaten un
künstliche Hartklappen verarbeit un ok in Hartschrittmakers bruukt. Mitünner
warrt Osmium as Katalysater för Hydreeren bruukt.

Osmium kann över dat Osmiumtetroxid nawiest warrn. En eenfacken Nawies, de vun
wegen de Giftigkeit aver nich antoraden is, weer över den tyypschen Geruch vun
dat Osmiumtetroxid. Man ok cheemsche Nawiesen sünd mööglich. Dorbi warrt en
Proov op Filterpapeer mit Benzidin- oder Kaliumhexacyanoferratlösen tohopen
bröcht. Mit Benzidin verfarvt sik dat Papeer in’n Biwesen vun Osmiumtetroxid
vigelett, mit Kaliumhexacyanoferrat hellgröön.

In de modernen Analytik sünd disse Nawiesen nich mehr vun Bedüden. Man kann
Osmium vundaag mit instrumentelle Verfohren as de Neutronenaktivierungsanalys,
Voltammetrie, Atomspektrometrie oder Massenspektrometrie nich blots nawiesen,
man ok nipp un nau quantitativ bestimmt warrn. De NMR-Spektroskopie un
Röntgenbögen laat de Strukturanalytik vun orgaanschen as ok vun anorgaanschen
Osmiumverbinnen to.

Osmiumtetroxid is hoochgiftig. Stoff kann en Lungenreizen mit Hyperämie bit hen
to’n Lungenödem utlösen as ok to Huut- un Ogenschaden föhren. Vun wegen dat an
de Luft ut pulverig Osmium jümmer ok lütte Mengden vun Osmiumtetroxid entstaht,
mutt ok bi disse Form vun’t Element oppasst warrn.

Metallsch Osmium kann as Stoff oder as fien verdeelt Pulver licht tünnern. In
kukmpakte Form brennt dat aver nich. To’n Löschen vun Osmiumbrännen mööt
Metallbrandlöschers (Klass D) oder Löschpulver bruukt warrn. Water dröff op keen
Fall bruukt warrn vun wegen de Explosionsgefohr dör den Waterstoff, de dorbi
entsteiht.

Vun Osmium sünd Verbinnen un Komplexen in de Oxidatschoonsstopen vun -II bit
+VIII bekannt, wobi +IV de bestännigste Oxidatschoonsstoop is. Tosamen mit
Ruthenium un Xenon tellt Osmium to de wenigen Elementen, de de hööchste bekannte
Oxidatschoonsstoop vun +VIII villt. Mit de meisten Nichmetallen billt Osmium
Verbinnen as Oxiden, Halogeniden, Sulfiden, Telluriden un Phosphiden.

Osmiumtetroxid (OsO4)is de bekannteste Verbinnen vun’t Eddelmetall un een vun de
wenigen bestännigen Verbinnen, in de Osmium de Oxidatschoonstall +VIII hett. De
Verbinnen billt sik dör Inwirken vun Oxidatschoonsmiddels as Salpetersüür op
metallsch Osmium. Dat is en licht flüchtigen Faststoff, de’n bannig oxideeren
Wirken hett. Invn Ünnerscheed to vele annere Oxidatschoonsmiddel kann de
Reakschoon ünner stereocheemsche Kontroll aflopen. Vun wegen disse Egenschop
hett de Verbinnen eenige Anwennen funnen, liekers dat se’n düchtige Toxizität
opwiest un bannig düer is. Osmiumtetroxid warrt dorüm tomeist blots in
katalytische Mengden insett

Bruukt warrt dat to’n Fixeeren un Kuntrastverstarken vun Lipiden (Fetten) un
Zellmembranen in de Elektronenmikroskopie un bi’t Sporensekern (Fingerafdrück)
insett. In de orgaanschen Chemie warrt dat as Oxidatschoonsmiddel bi de
cis-Hydroxyleren vun Alkenen to vicanale Diolen as ok bi de
Jacobsen-Katsuki-Reakschoon oder de Sharpless-Epoxideren för de stereoselektiven
Epoxideren insett.

Mit Suerstoff billt Osmium noch wietere Verbinnen, neemlich de Oxiden
Osmiumtrioxid (OsO3) un Osmiumdioxid (OsO2). Dat Trioxid is blots in de Gasphaas
bestännig, dat Dioxid is dorgegen en bestännigen hoochsmölten Faststoff in
Rutil-Struktur.

Mit de Halogenen Fluor, Chlor, Brom un Iod sünd vele Verbinnen bekannt. De
mööglichen Oxidatschoonsstopen vun’t Osmium gaht dorbi vun +VII bi
Osmium(VII)-fluorid bit +I bi Osmium(I)-iodid.

Blangen disse Verbinnen sünd en ganze Reeg Komplexverbinnen bekannt. Vun’t
Osmiumtrioxid leidt sik de Osmaten af, wat anionische Suerstoffkomplexen vun’t
Osmium sünd. Ok mit annere Liganden as Ammoniak, Kohlenstoffmonoxid, Cyanid un
Stickstoffmonoxid sünd vele Komplexen in verschedene Oxidatschoonsstopen
bekannt. Mit orgaansche Liganden as Cyclopentadien kann de Osmiumkomplex Osmocen
billt warrn, de to de Metallocenen tellt. Blangen klassische Komplexen, bi de
jede Metall-Ligand-Binnen eendüdig bestimmt warrn kann, gifft dat ok
nich-klassische Komplexen. Bi jem leegt Metallcluster ut mehrere Osmiumatomen
vör. Jemehr nipp un naue Gestalt kann mit Help vun de Wade-Regeln bestimmt
warrn.



https://nds.wikipedia.org/wiki/Orgasmus

De Orgasmus, ok woll Klimax, Hööchdpunkt oder Kloorkamen nömmt, steiht an’t Enn
vun den Geslechtsverkehr bi Mannslüde un Froonslüde. Wenn de Geist un ok dat
Lief sexuell stimuleert weert, denn warrt tolest de Orgasmus beleevt un bringt
en besunners schöön Geföhl tostann. Dor liggt dat an, dat de Minschen Lust
kriegt up Sex. Up düsse Oort hölpt de Orgasmus dor to, dat de Minschen sik
vermehren doot.

Bi den Orgasmus vun den Mann treckt sik de Prostata un de Muskeln an den Grund
vun den Penis in en gauen Rhythmus tohopen. Vunwegen düt Tohopentrecken vun de
Muskeln warrt dat Sperma dör den Pint nah buten sprütt. Dat warrt denn
„Ejakulatschoon“ nömmt. Wie veel Sperma afsprütt warrt, dat is ganz
ünnerscheedlich un liggt ok an de Tiet, de aflopen is siet de leste
Ejakulatschoon. Wenn dat al twee Daag oder länger her is, denn is dat normal,
wenn dor1-4 Milliliter bi rutkaamt (dat sünd een bit twee Teelepels). Man wenn
de Mann just sien annern Hööchdpunkt achter sik hett, denn gifft dat minner veel
Sperma, kann angahn dat sünd bloß en poor Druppen. Verscheden Mannslüde sprütt
dat Sperma woll en Meter wiet weg, bi annern flutt dat just so even ut den Pint.
För dat Geföhl vun den Orgasmus is dat ok wichtig, wie lang dat Vörspeel duert
hett un wie dull dat dreven wurrn is.

De Orgasmus duert normalerwies 3 bit 10 Sekunnen. An un for sik, man nich
jummers, maakt dat richtig Spooß. Möglich is dat ok, dat een en Orgasmus hett
sunner Ejakulatschoon un annersrum, en Ejakulatschoon to hebben sunner Orgasmus.
Wenn dat losgeiht mit den Orgasmus, denn weert de Klüten grötter un de Klüten
weert hoochtrocken in den Büdel. To’n Orgasmus kümmt dat, vunwegen dat de Ennen
vun de Nerven an den Penis prickelt weert, besunners in dat Flach vun dat
Frenulum bit hen nah de Klüten. Nich ganz so dull geiht dat ok an den Rand vun
de Ekel. Nah den Orgasmus hett de Mann en Tiet vun Roh nödig, de kann vun een
Minuut bit to en halve Stunn duern. In düsse Tiet maakt em dat keen Spaaß, wenn
de Pint anröögt warrt.

Ehr dat de Froonslüde en Orgasmus hefft, warrt de Kutt fuchtig un de Klitoris
warrt grötter, vunwegen dat dor mehr Blood dörströmen deit. Dat gifft
Froonslüde, de weert över dat ganze Lief hen root, ehr dat se en Orgasmus
kriegt. Dat liggt dor an, dat mehr Bloot dör de Huut dörfleten deit. Wenn en
Froo dune bi den Orgasmus is, denn verswinnt de Klitoris in en Foolt vun Huut un
de lüttjen Schaamlippen kriggt en düster Klöör. Wenn dat mit den Orgasmus
losgeiht, denn so warrt de Vagina 30 % lüttjer un veel Bloot flutt dor dör. De
Boormudder (en groot Muskel), de Kutt un de Muskeln in den Unnerbuuk treckt sik
bi den Orgasmus rhythmisch tohopen. Verscheden Froonslüde kriegt en duchtigern
Orgasmus, wenn de G-Punkt stimuleert warrt.

Dat gifft ok Froonsminschen, de könnt ok ejakuleern. Man dor kümmt keen Sperma
bi rut un ok keen Urin. To düt Oort vun Ejakulatschoon warrt „Squirting“ to
seggt. Bit herto is noch nich richtig unnersöcht, wat vun Oort vun Stoff dat is.
Nich all Froonslüde könnt „squirten“.

Jungs un junge Mannslüde seggt faken, dat se mehr as een Orgasmus an en Dag
hebben könnt. Egol, of dat nu vunwegen Masturbatschoon passert oder vunwegen dat
en Froonsminsch dor siene Hannen in’t Speel hett. Je öller de Lüde weert, üm so
minner warrt dat mit den Orgasmus, man wenn een sexuell aktiv blifft, denn kann
he ok jeden Dag en Orgasmus hebben. Bi de Froonslüde sütt dat woll so ut, dat de
Tall vun de Orgasmen dor an liggt, wie goot se sik mit ehren Partner verstaht.
Wenn en Froo oder en Mann keen Orgasmus hebben kann, denn warrt dor Anorgasmie
to seggt.



https://nds.wikipedia.org/wiki/Opkl%C3%A4rung

Dat „Tiedöller vun de Opklärung“ is en Tiedöller, wo dat dor üm güng, mit Hölpe
vun de Vernunft dat Denken free to maken vun all Stuurheit, Vörordelen un
Ideologien, de ut ole Tieden överkamen weern un de ehre Tied al aflopen weern.
Ok scholl allens, wat de Minschen nee rutkregen harrn, nu ok endlich annahmen un
bruukt weern. Dat speel sik allens af in de westlichen Länner in dat 17. bit 18.
Johrhunnert.

Unner Opklärung versteiht een, wenn sik enkelte Minschen oder ok ganze
Sellschoppen na de Freeheit to geistig wieter entwickelt. Dor warrt all Denken
kritisch bi unnersöcht, wat sik grünnen deit up den Gloven an Autoritäten. Dor
geiht dat dorüm bi, dat een „sien egen Verstand bruken deit“. De opkläärte
Minsch schall nich mehr afhängig ween vun dat, wat annere Lüde seggt un meent un
ok nich vun de Mode un vun den Tiedgeist, nee, he schall sien Leven un ok sien
Denken sülms in’e Hand nehmen un bestimmen.

De moderne Opklärung in Europa versteiht sik as Afkehr vun en christlich-
middelöllerhaftig Leven. Dor güng dat in de Renaissance mit los, as Elementen ut
dat Heidendom vun de Antike to’n Vörbild maakt wurrn sünd. Renaissance un
Reformatschoon staht ganz an’n Anfang vun dat „Tiedöller vun de Opklärung“.

Mit den Romanisten Werner Krauss kann een dat Tiedöller vun de Opklärung updelen
in Fröhopklärung, Opklärung un Late Opklärung. De Opklärung an sik is egentlich
de Tied üm de Midden vun dat 18. Johrhunnert rüm. Dormols güng dat sünnerlich in
Frankriek veel üm de Encyclopédie, wo Voltaire un Diderot an mitschreven hefft
un de verscheden Molen verbaden wurrn is. De Enzyklopädie harr sik vörnahmen,
allens, wat de Minschheit tostanne bringen konn un allens, wat se bit dorhen
weten dö, open un bekannt to maken, so dat jedeen dat för sik bruken konn. Mit
de Opklärung sünd ok de Naturwetenschoppen un de Technik oorntlich in Gang
kamen.

Opklärung as en Regeern vun de Vernunft harr dat al in’t 17. Johrhunnert geven,
as René Descartes un Gottfried Wilhelm Leibniz jem ehre Gedanken upschrieven
döen. In düsse Johren weern de Macht vun Frankriek un vun den Adel allerwegens
up de Hööchde. Dor hefft se in de Länner, wo düütsch snackt wurrn is, düsse Tied
faken minnachtig üm behannelt. Veel duller, so menen de „Düütschen“ dormols,
weer dat mit de „düütsche Opklärung“, de eerst later in’e Gangen keem.

Dat Tiedöller vun de Opklärung as Emanzipatschoon vun de Börgerslüde hett sik
vun um un bi 1730 bit gegen 1800 hentagen. Vun Ludwig XIV. sien Dood af an hett
sik Opklärung to’n groten Deel dormit befaat, allens ut’neen to plücken, wo de
Ratschonalismus vun overtüügt weer. So hett dat ok Jean-Jacques Rousseau mit
sien „Torüch to de Natur“ maakt. Ok Immanuel Kant hett sik dor nix vun holen, to
veel Tovertroen up de Vernunft to setten.



https://nds.wikipedia.org/wiki/Oostsee

De Oostsee deelt Skandinavien vun’n europääschen fasten Wall un is dör Öresund
un den Groten un Lütten Belt mit de Noordsee un över de Newa un verschillige
Waterstraten mit Wolga, Witt Meer, Swatt Meer, Asowsch Meer un Kaspisch Meer
verbunnen. De Naverlänner vun de Oostsee sünd Däänmark, Sweden, Finnland,
Russland, Eestland, Lettland, Litauen, Polen un Düütschland.

Dat Water vun de Oostsee hett nich soveel Solt as de Ozeane un de Noordsee. In’n
Westen liggt dat mehrst so üm twee Perzent, na Oosten to warrt dat Brackwater un
geiht in Söötwater över. De Suurstoff warrt af un an to’n Problem, vun wegen dat
dor över de Strööm ok Schiet in de Oostsee rinkümmt un dat bruukt denn
Suurstoff. Denn is dat good, wenn dat en Storm vun Westen gifft, de frischet
Soltwater mit mehr Suurstoff ut Skagerak un Kattegat na de Oostsee drifft.

Vun wegen dat Solt is dat ok, dat de Planten un Beester anners sünd as in de
Noordsee. De Dorsch kümmt ok in de westliche Oostsee vör, ok de Hering. Aver in
den Bottnischen un Finnschen Meerbusen gifft dat denn Hecht un annern
Söötwaterfisch.

Vör 14.000 Johren füngen de Gletschers ut de Wießeliestiet, de twee bet dree
Kilometers dick op Skandinavien opsitten dein, dat smölten an. Ut dat afsmoltene
Water hett sik en Iesstausee billt.

Vör 10.000 Johren weer denn de Barrier ut Ies twischen Weltmeer un den See
bilütten wegsmolten un de Iesstausee is dör de Middelsweedsche Lunk utlopen.

De Waterspegel steeg op de ganze Welt wegen de afsmoltenen Gletschers an un för
300 Johren weer de ole Iesstausee mit de Noordsee verbunnen. In disse Tiet keem
de Mussel Yoldia arctica (hüüt Portlandia arctica nöömt) ut dat Soltwater vun’e
Noordsee in’e brackigee See, de dorüm na ehr Indexfossil ok Yoldiasee nöömt
warrt.

Later is denn de See wedder gauer stegen as dat Land un de Landbrügg twischen
Däänmark un Skandinavien, de de hooch legene Noordsee un de deper legene
Ancylussee trennen dei, is ünnergahn. In de Tiet vör 8.500 bet 8.000 is dat
Water dörbraken un de Ancylussee vulllopen, 15 Meter höger as vörher, so dat
veel Land nu ünner Water stünn. Dormit har sik de Litorinasee billt, nöömt na de
Strandsnigg Littorina littorea, wat dat Indexfossil ut disse Tiet is. Dat weer
de Vörlöper vun de Oostsee, so as wi se kennt.



https://nds.wikipedia.org/wiki/Ool_Grekenland

Dat Ole Grekenland weer ene vun de Hoochkulturen vun de Antike. Dat ward seggt,
dat dat ole Athen de eerste Demokratie weer. Platon, de vun
Philosophiehistorikern de wichtigste Philosoph vun de Antike gellen laten ward,
weer Athener. Man ok Sparta, Theben un Korinth spelen ene grote Rull. In't Ole
Grekenland weer för vele Lü nich klor, dat Minschen, de in de Slaverie lävt, in
lieke Maten Minschen sünd, as de Freen. De olen Greken harrn, rund um de
Olympschen Gödder to, ene Mythologie, de noch hüüt bekannt is. Ok Byzanz un
Steder in Lüttasien un Italien hören to't Ole Grekenland. Greken oder Phönizier
hebben ok de vandage tweetgröttste Stadt vun Frankriek, Marseille grünnt. De
Tiet vun't klassische Athen weer ganz in de Iesentiet. Aristoteles, een vun de
wichtigsten Lüde in de Historie vun de Wetenschop un sünnerlich vun de
Philosophie, leev in't Ole Grekenland. In disse Tiet leven ok in anner Länner
noch vandage beröhmte Schrievers un Denkers, to'n Bispeel Jesaja un Konfuzius.



https://nds.wikipedia.org/wiki/November

De November, ok as Daakmaand bekannt, is in’n Gregoriaanschen Klenner de ölvte
Maand in dat Johr. He hett 30 Daag un tellt to de Harvstmaanden.

De ollen hoochdüütschen Naams hebbt ok mit de düstere Johrestiet to doon. Karl
de Grote harr in’t 8. Johrhunnert dorvör den Naam Windmaand inföhrt, aver ok
Nevelung weer dorto seggt, wiel dat faken nevelig is in’n November. Man welke
seggen ok Wintermaand. In de Nedderlannen geev dat ok noch den Naam
Slachtemaand, wiel de Swien in’n dissen Maand tomeist slacht weern. De Naam
November kummt aver ut den röömschen Klenner. Dor weer dat de neegte Maand
(lat.: novem = negen). Aver 153 v. Chr. weer de Anfang vun’t Johr twee Maanden
na vörn verleggt, dorüm stimmt dat mit de Tall nich mehr övereen.

In dat Karkenjohr is de November en Maand in’t Teken vun In sik Gahn un
Gedenken. Dorüm hett de November en ganze Reeg vun Fierdaag, de mit Besinnen to
doon hebbt:

De Röömsch-kathoolsche Kark denkt an’n 1. November (Allerhilligen) an jümmer
Hilligen un een Dag later an all de Lüüd, de Dood bleven sünd (Allerseelen).
An’n 11. November warrt de Martinsdag fiert to Ehren vun den Hilligen Martin vun
Tours.

Wietere Fierdaag sünd de Volkstruerdag, de Beeddag un de Dodensünndag. De
Volkstruerdag is twee Sünndaag vör den 1. Advent. Dor warrt an de Dooden ut den
1. un 2. Weltkrieg dacht. Den Sünndag dorop kummt de Doodensünndag, an den de
evangelschen Kark an de Dooden denkt. De Beeddag liggt op den Middeweken
dortwüschen un is ok vun de evangelsche Kark. Dor schall man sik wedder mehr de
Kark un Gott towennen.

Mit den 1. Advent fangt de Adventstiet an. Denn tövt man op Wiehnachten. De 1.
Advent is toglieks ok de letzte Sünndag vun’t Karkenjohr. He liggt in veer von
söven Fäll ok in’n November, kann aver ok al in’n Dezember fallen.

De November fangt mit den lieken Wekendag an as de März oder as de Februar, wenn
wi en Schaltjohr hebbt.

Dat Woort „November“ warrt ok noch as Beteken för den Bookstaven N bruukt, bi
dat Boockstaberen na dat ICAO-Alphabet.



https://nds.wikipedia.org/wiki/Norman_Foster

Norman Robert Foster, Baron Foster of Thames Bank OM (* 1. Juni 1935 in
Manchester) is en britischen Arkitekt un Designer.

Foster studeer an de Universität Manchester un kreeg na sien Examen 1961 en
Stipendium an de Yale-Universität. Foster arbeid för Richard Buckminster Fuller
un grünn 1965 tosamen mit siene Fro Wendy Foster un dat Ehpoor Su un Richard
Rogers dat Arkitekturbüro Team 4, dat vun 1967 an Foster Associates un hüüt
Foster and Partners heet. 1989 bleev Wendy dood. 1991 heirad he de Arkitektsche
un Designersche Sabiha Ruani Malik. 1999 kreeg Foster den Pritzker-Pries.

In de fröhe Tiet weer en High-Tech-Stil en Kennteken vun siene Bowarken. Later
entwickel he en veel togänglicheren un moderneren Stil mit scharpe Kanten.
Foster hett tohoop mit Richard Rogers veel op de britische Arkitekturszeen
inwarkt.

In’t Johr 1990 sloog em de engelsche Königin to’n Ridder (Sir) un he kreeg 1999
den Titel Baron Foster of Thames Bank op Levenstiet. Foster is todem Liddmaat
vun’n Orden Pour le mérite.



https://nds.wikipedia.org/wiki/Noordkorea

Noordkorea is en Land in Asien. Tohopen mit Süüdkorea liggt dat up dat
Halfeiland Korea. Hüdigendags leevt in Noordkorea um un bi 23,3 Millionen
Minschen.

Noordkorea liggt in’n Oosten vun Asien op de koreaansche Halvinsel un de
Eilannen vör de koreaansche Halvinsel. Dat Land is 122.762 Quadratkilometers
groot. Dat gifft kuum gröttere Seen, blot 130 Quadratkilometer sünd Water. Dat
Binnenland is temlich bargig. In’n Westen hett dat Land en Küst to de Gele See,
in’n Oosten to de Japaansche See. De Küstenlien is alltohoop 2.495 Kilometer
lang un to dat Land höört 3.579 Eilannen to.

In’n Noorden grenzt dat Land op 1.416 Kilometer an China. Blot op en lütten
Stremel vun 19 Kilometer in’n Noordoosten grenzt Noordkorea an Russland. Dor
billt de Stroom Tumen de Grenz. In’n Süden liggt de Grenz to Süüdkorea, de 238
Kilometer lang is.

De allergröttste Deel vun de Inwahners sünd Koreaners. Dat gifft en lütte
Minnerheit vun Chinesen an de Grenz na China, ans hett Noordkorea kene
inheemschen ethnischen Minnerheiten. Towannerers gifft dat ok meist keen.

Vun öllers her harrn de Koreaners en schamaansch Glöven. Aver al länger geev dat
ok grote Gruppen vun Buddhisten un Konfuzianers. Ünner de Herrschop vun’n
Sozialismus sünd veel Lüüd nu Atheisten. Aver ok de to Anfang dat 20.
Johrhunnert nee opkamene Cheondoismus hett vele Anhängers. Na de offizielle
Statistik (Stand 2000) sünd 71,2 % Atheisten, 12,9 % Cheondoisten, 12,3 glöövt
an’n Schamanismus, 2,1 % sünd Christen un 1,5 % Buddhisten.



https://nds.wikipedia.org/wiki/Nobelpries_f%C3%B6r_Physiologie_oder_Medizin

De Nobelpries för Physiologie oder Medizin (sweedsch: Nobelpriset i fysiologi
eller medicin) is en vun de Priesen, de vun de sweedschen Chemiker un Utfinner
Alfred Nobel (1833-1896), de dör de Entwicklung vun dat Dynamit to en grooten
Riekdom kommen weer, in sien Testament stift wurr. De Pries wurrd jeds Johr siet
1901 vun de Nobelversammlung vun dat Karolinska Institutet in Stockholm nah de
Maatgaav vun Nobel an de verlehnt, de in dat vergangen Johr „die wichtigste
Entdeckung in der Domäne der Physiologie oder Medizin gemacht hat“.

De Pries wurrd faken afkört as Medizinnobelpreis betekent. Dat is nich ganz
richtig, wiel Alfred Nobel sien 1895 nedderleggt letzten Will utdrücklich de
Physiologie mit inslutt. De Physiologie hett domols aber en völ grööteren Beriek
umfaat, as de medizinische Physiologie, Rebeeden, de hüüd vör allen de Biologie,
de Biochemie oder Biophysik torekent wurrn. So harr dat Karolinska Institutet,
de sweedsch medizinische Universität dicht bi Stockholm, all immer en grooten
Speelruum in de Utwahl vun de Bewerber. De Pries 1973 för Konrad Lorenz hörrt
t.B. in dat Rebeet vun de Biologie (Verhaltensforschung).

Nah den Willen vun Alfred Nobel sull de Pries an denjenigen verlehnt wurrn, de
im letzten Jahr mit sien Entdeckung den größten Nutzen für die Menschheit
erbrocht hett. De Bedingung vun de „Entdeckung“ truck de forschenden
Grundlagenfächer in de Medizin tegenöver de anwendt Facken vör. Un tatsächlich
geevt dat bedüüdend mehr Priesen för Forscher in de Immunologie, de Genetik oder
Neurobiologie as an de vun de Pharmazie, de Diagnose oder sogor de praktisch
Therapie.

Welke Opdecken den größten Nutzen für die Menschheit erbrocht hett, is immer
noch Gegenstand vun völ Diskussionen. De Entwicklung vun dat DDT dör den Swiezer
Chemiker un Nobelpriesdräger 1948 Paul Hermann Müller wurrd vun de hüüdige
Standpunkt ut faken kritiseert. DDT dröfft wegen de Giftigkeit för Minscg un
Deerten nicht mehr bruukt wurrn un is verboden, aber trotzdem kunnen dör sien
Anwendung nah Schätzungen vun de WHO ca. 25 Millionen Minschenleven rett wurrn.
Dat dat Tüch so giftig is, wussen weder de Utfinner noch de Nobelversammlung, as
se de Pries vergeven hebbt. .

Eerst Priesdräger weer de Düütsche Emil von Behring, anner berühmt Priesdräger
weern Robert Koch, Otto Loewi un de Opdecker vun de DNA-Struktur James Watson un
Francis Crick.



https://nds.wikipedia.org/wiki/Nobelpries

De Nobelpries is en vun den sweedschen Utfinner un Ünnernehmer Alfred Nobel
stift Pries, mit den de wichtigsten Forschensresultaten vun dat vörige Johr
uttekent warrt. In sien Testament legg he fast, dat mit sien Vermögen ene
Stiftung grünnt warrn schall. De Tinsen schullen as Priesen an de geven warrn,
de in dat vörige Johr de Minschheit den gröttsten Nütten bröcht hebbt. Dat Geld
schull to fief lieke Delen op de Rebeden Physik, Chemie, Physiologie oder
Medizin, Literatur un för Fredensbemöhen verdeelt warrt. Siet 1969 warrt ok en
Pries för Weertschopswetenschoppen vergeven, de aver vun de sweedsche Rieksbank,
in Andenken an Nobel, stift wörr.

De Nobelpries is hüüttodaags de hööchste Utteknen in de wetenschopliche Welt. He
warrt siet 1901 elk Johr an'n Doodsdag vun Alfred Nobel, den 10. Dezember
vergeven. De Priesdreger warrt op Basis vun de inschickten Nomineren un de Rööt
vun dat Nobelkomitee, de aver nich bedacht warrn mööt, vun verschedene Gremien
utwählt:

De Fredensnobelpries warrt in Oslo vergeven, alle annern Priesen vun den
sweedschen König in Stockholm. Norwegen un Sweden weren to de Tiet, as de Pries
stift weer, noch ene Union un dat Testament vun Nobel segg, dat de Fredenspries
vun en norweegsch Komitee vergeven warrn schull. 1905 löös sik de Union op un
Norwegen wörr en egenstännig Land.

Alle Priesdreger kriggt ene Oorkunn, en Goldafteken un ene bestimmte Summ Geld.
Disse is vun de Tinsdracht vun de Nobelstiftung afhängig. In't Johr 1901 weer de
Pries mit 150.800 Kronen doteert. 1970 weren dat denn ümrekent 288.000 DM un
2004 bi 1,1 Millionen Euro (dat sünd üm un bi 10 Millionen Kronen). En lütt
Problem is bilütten de Wunsch vun Nobel, dat de Pries in een Kategorie an nich
mehr as dree Personen vergeven warrn dröff. In vele Rebeden vun de Wetenschop
warrt vundaag ne'e Utfünn nich mehr vun enkelte Wetenschoplers maakt, sünnern
mehrst internatschonaal in grote Gruppen utarbeid. Bet hüüt hebbt den Pries
eenzig veer Lüüd tweemal kregen - Marie Curie (1903 för Physik un 1911 för
Chemie), Linus Carl Pauling (1954 för Chemie un 1962 för Freden), John Bardeen
(1956 un 1972 för Physik) un Frederick Sanger (1958 un 1980 för Chemie). De
Organisatschoon UNHCR kreeg 1954 un 1981 den Fredensnobelpries, dat
Internatschonale Rode Krüüz wörr för sien Fredensbemöhn sogor dreemal (1917,
1944, 1966) uttekent.

De Nobelpries warrt den Priesdräger persönlich vun den König vun Sweden
uthännigt, un gellt ok denn as vergeven, wenn de uwählte Kandidaat em nich
annimmt oder nich annehmen kann. 1935 weer dat t.B. so, as Carl von Ossietzky
den Pries up Befehl vun de Naziregeren trüchwiesen muss. Ok de russische Dichter
Boris Pasternak wurr 1958 vun de Sowjets dwungen, den Pries aftolehnen.

Anlehnt an den Nobelpries warrt siet 1991 vun de Harvard University in Cambridge
ok de Ig-Nobelpries för sünnerlich unnütte oder kuriose Forschensresultaten
vergeven.



https://nds.wikipedia.org/wiki/Mosambik

Mosambik [mozamˈbiːk, mozamˈbɪk] (portugeesch Moçambique [musɐmˈbik]) is en Land
in Süüdoost-Afrika. Mosambik is siet den 12. November 1995 Liddmaat vun den
Commonwealth, Natschonalfierdag is de 25. Juni, Unafhangigkeitsdag (1975).

Mosambik liggt an’n Indischen Ozean twüschen den 10. un den 27. Süüdlichen
Bredengrad. Dat Land grenzt an Tansania, Malawi, Sambia, Simbabwe, Süüdafrika un
Swasiland. Över de Straten vun Mosambik kummt man na den Inselstaat Madagaskar.

Langs de 2800 km lange Küst liggt en breet Kütensiedland. In'n Süden maakt dat
den gröttsten Deel vun dat Land ut, man vun de Sambesmünnen af an warrt dat na
Norden to wat smaller. Achter de Küst kladdert dat Land in Stopen rup bit to dat
Tafelland vun dat Hoochfeld. Dat liggt bi 1000 m hooch. De hööchste Barg is de
Monte Binga in de Provinz Manica mit 2.436 m. He liggt an de Grenz na Simbabwe
to.

De tahlrieken Ströme vun dat Land fleet ut de Hoochlänner na Osten to in de
Straten vun Mosambik rin. De Gröttste mank jem is de Sambesi. De bövere Sambesi
warrt upstaut to'n Cabora-Bassa-Damm. Annere grote Strööm sünd de Rovuma, wat de
Grenzstroom na Tansania hen is, de Save un de Limpopo. Dat Malawimeer is en Deel
vun de Grenz mit Malawi. Düt Meer flutt af in den Shire, de in den Sambesi
münnen deit.

De Grenzen vun Mosambik sünd 4.571 km lang. Dor sünd 1.569 km vun Grenz to
Malawi, 491 km Grenz na Süüdafrika, 105 km Grenz na Swasiland, 756 km Grenz na
Tansania, 419 km Grenz na Sambia un 1.231 km Grenz na Simbabwe.

In Mosambik gifft dat besunners de Dröögsavann mit dröög Grasland un en paar
dröge Wolden. To’n Deel smiet de Böme in de Savannen ehre Blöer in de dröge Tied
af un weert bi de Regentied wedder gröön. Böme, de een in de Dröögsavannen
fökener sehn kann, sünd de Schirmakazien un de Apenbrootbööm. Dat Gras warrt in
de dröge Tied bruun un soor. Man in de Regentied wasst dat denn wedder bit to 2
m hooch.

In de Gemarken vun den Staat vun Mosambik gifft dat um un bi 78 verschedene
Völker. Se snackt alltohopen mehr as 40 Spraken (de meisten dormank sünd
Bantuspraken). Alltosamen snackt mehr as 96% vun de Inwahners en Bantuspraak. Ok
Asiaten leevt in Mosambik, sunnerlich Chinesen.

Amtssprake is Portugees’sch. Man bloß en beten mehr, as 2,5 % vun de Inwahners
snackt düsse Spraken ok as Mudderspraak, sunnerlich in de Städer. Noch mol bi
20 % könnt ehr as Frömdspraken snacken. Tohuse snackt se ehre egenen Spraken. De
meisten Lüde ut Mosambik snackt mehr, as bloß man ene Spraak. De wichtigsten
Spraken neven dat Portugees’sche sünd (vun Norden na Süden hen):

In’n Dörsnitt weert Froensminschen in Mosambik bi 44 Johre oolt, Mannslüde bloß
bi 42 Johre. 43 % vun de Inwahners sund jünger, as 15 Johre oolt un bloß bi 3 %
sünd öller, as 65. In’n Dörsnitt kriegt de Froenslüde bi 5,4 Kinner. Bloß bi
12 % vun de Froenslüde hefft de Mööglichkeit un könnt mit moderne Middels
verhöden (Stand 2008)

Bi 47 % vun de Lüde in Mosambik hoolt sik an Natuurreligionen. 35 % sünd
Christenminschen. De Rest (18 %) sünd Muslimen (to’n groten Deel Sunniten,
besunners in’n Norden un an de Küst)



https://nds.wikipedia.org/wiki/Mineral

As Mineral warrt natürlich vörkamend Faststoffen betekend, de en eenheitlich
cheemsch Tosamensetten opwiest un ok op mikroskopisch Even en gliekmatig Opbo
hebbt. De mehrsten Mineralen sünd kristallin. Vun de opstunns bekannten ruch weg
4.000 Mineralen sünd de mehrsten anorgaansch, man dat gifft ok en poor organsche
Mineralen. De Lehr vun de Mineralen is de Mineralogie.

All Stenen op de Eer un op annere Himmelskörpers sünd ut Mineralen tohopensett.
Dat gifft 30 bit 40 Mineralen de an fakensten vörkamt un as so nöömte
Steenbillner betekend warrt, wiel se de meisten Steen opboot. De spezifisch
Mineralandeel vun en Mineral vertellt wat över dat Billn un de Historie vun dat
Tostannenkommen vun een Steen. Dördor kann Weten wunnen warrn över den Oorsprung
un de Entwickeln vun de Eer (kiek ok: Präsolar Mineral).

Man kann Mineralen na jemehr Tostannenkamen in Primär- un Sekundärmineralen
ünenscheed warrn: De eerste Sort entsteiht do lieken Tiet as de Steen den he
opboot, wieldat de tweete Grupp erst later dör Verweddern oder Metamorphoos ut
de Primärmineralen billt warrt.

Mineralen kommt in de Natur tomeist as kristalline Faststoffen vör. En poor
wenige sünd dorgegen amorph, wat sik mit Glas verglieken lett. Gediegen, also
elementar, Quecksülver un Water – wat de fletig Modifikatschoon vun Ies is –
sünd de beiden eenzigen Fletigkeiten, de to de Mineralen rekend warrt.

Free kristalliseerte Mineralen hebbt na buten en faste geometrisch Form mit nau
defineerte natürliche Flachen, de toenanner faste Winkels hebbt. Dorto seggt man
ok Gesett vun de Winkelkonstanz. De symmetrisch Anorden vun de Flachen is
Utdruck vun de Struktur binnenin vun ein kristallin Mineral: Dat warrt bestimmt
vun en Ordent Atomstruktur, de entsteiht, wenn so nöömte Elementarzellen jümmer
achterenanner weg anenannerreegt warrt. Elementarzellen sünd de lüttsten
Struktureenheiten vun ein Mineral btw. vun en Kristall. Na de innere Struktur
warrt na söss bit söven Kristallsystemen ünnerscheed: kuubsch, trigonal,
tetragonal, hexagonal, orthorhombisch, monoklin un triklin. Manche Mineralogen
faat ok dat hexagonale un dat trigonale System tosamen.

Dör unregelmatig Wassdom, wenn wat vun buten inwarkt, künnt ok Kristalltweeschen
entstahn, de sik ut inenanner verwossene Kristallen tohopensett, un sik na
sünnere Gesetten symmetrisch toenanner verhollt.

Dat Bestimmen nu Erkennen vun en Mineral kann faken anhand vun enige wenige
Egenschoppen as de Kristallform, Hard, Klöör, Brook usw. maakt warrn. Manchmol
sünd aver ok wietere Ünnersöken nötig as cheemsche Analysen, optische Ünnersöken
oder de Röntgenstruktur, üm mit Sekerheit seggen to künnen wat vun neral dat is.
En bedüden Methood is dat Dörlüchten vun en Mineral-Dünnsnitt in en
Polarisatschoonsmikroskop, wobi sik verscheden cheemsch un strukturelle
egenschoppen dör dat optische Verhollen wiest.

In dat modern System warrt warrt de Mineralen na jemehr cheemsch Tosamensetten
un Kristallstruktur klassifizeert un in negen Mineralklassen indeelt.

1. Elementen: gediegen Elementen sünd Mineralen, de in der Natur in fre’e, nich
bunnen Form vörleegt. Dorto tellt 23 Elementen (18 Metallen un 5 Nichmetallen),
un jemehr Modifikatschonen un Legeeren.

2. Sulfiden un Sulfosolten: Sulfiden un Sulfosolten bestaht ut en Verbinnen vun
Swevel, Selen, Tellur, Arsen, Antimon un Wismut. Hierto tellt ungefäähr 600
Mineralen.

3. Halogeniden: De ruchweg 140 Halogeniden bestaht ut en Verbinnen mit de
Halogenen Fluor, Chlor, Brom oder Jod mit Kationen as Natrium oder Calcium.

Ut de Verbinnen vun Metallen oder Nichmetallen mit Suerstoff oder
Hydroxylgruppen (OH- -Gruppen) kommt de üm un bi 400 Oxiden btw. Hydroxiden
tostannen.

5. Karbonaten, Nitraten, Boraten: Dorto tellt de Solten vun de Salpetersüür,
Kohlensüür un Borsüür.

6. Sulfaten, Selenaten, Telluraten, Chromaten, Molybdaten, Wolframaten: Dat sünd
de Solten vun de Swevelsüür, Chromsüür, Molybdänsüür un Wolframsüür, butendem de
Selenaten un Telluraten mit tweewertig tetraedrisch Komplexionen (Bsp. [SO4]2-).
De Grupp bargt ungefähr 700 Mineralen.

To disse Grupp warrt all Mineralen mit den Süürenrest H3XO4 tellt, wobi X för
Phosphor, Vanadium oder Arsen staht.

8. Silikaten (un Germanaten): De Silikaten mit jemehr velen steenbillnd
Mineralen stellt de gröttste Klass dor, in de de [SiO4]4--Tetraeders en sünneren
Bosteen dorstellt. Dorto rekens warrt ok de bannig roren Germanaten..

9. Orgaansch Mineralen: Dorto tellt Solten vun orgaansch Süüren, aliphaatsch und
aromaatsch Kohlenwaterstoffen, stickstoffhollig Verbinnen (Amiden vun orgaansch
Süüren oder Heterocyclen) un Horz.

En systemaatsch Översicht över de Mineralen finnt sik ünner System vun de
Mineralen, en alphabeetsch in de List vun de Mineralen.

De gröttste Deel vun de Stenen sett sik tomeist ut blots en lütte Tall Mineralen
tohopen, de 30 bit 40 so nöömten Steenbillner. Dorto kommt en lüttere Mengde vun
roreren Bestanddelen. 90% vun de Eerdböverflach warrt vun Silkaten utmaakt, as
Olivin, Pyroxenen, Amphibolen, Feldspaten oder Quarz. De kommt in magmaatsch,
metamoorph aver ok in toonriek Sedimentstenen vör. Annere bedüden Mineralgruppen
sünd de Carbonaten, de in veele Sedimentiten as den Kalksteen vörkamt, un de
Oxiden as de Hämatit.

Mineralaflagern, de weertschopplich nütt warrn künnt, üm dorut Metallen
hertostellen, warrt as Ierzen betekend. Dat is also en Begreep, de ut ökonoomsch
Överleggen präägt is un nicht so veel mit de Wetenschap to doon hett. Of nu en
Lagersteed kommerziell afboot warrn kann, hangt vör allen dorvun af, woveel de
Afbo- un dat Opbereiden vun dat Ierz köst unwo hooch de Weert vun dat Metall,
dat wunenn warrn schall, op’n Markt is. En Bispeel: Üm Iesenierz weertschopplich
utnütten to künnen, mutt de Andeel dorvun in en Mineralvörkamen bi tomindst 50%
liggen, anners blifft dor nix bi över. Bi dat veel weertvullere Platin dorgegen
reck 2003 al en Andeel vun blots 0,00001% ut, üm dorut Profit slahn to künnen.

Calciumphosphaten hebbt ok en sünnere Bedüden in de belevten Natur:
Hydroxylapatit is de bedüdenste anorgaansche Bestanddeel vun Knaken, Fluorapatit
un Hydroxylapatit sünd de Hööftbestanddelen vun Tähnsmölt bi de Söögdeerten.

Rore Mineralen, de vun wegen jemehr Hard, Klöör oder Gleem as sünners schöön
ansehn warrt un ok as Smuck verwennt warrt, betekend man as Smuckstenen. In de
Ümgangsspraak seggt man dorto ok Halfeddelstenen. Solke Stenen warrt
wetenschopplich vun de Gemmologie behannelt. De weertvullsten Smuckstenen as
t. B. Demant, Rubin, Saphir oder Smaragd warrt ok as Eddelstenen betekend. To
dissen Begreep tellt aver Nicht-Mineralen as Barnsteen. In de Mineralogie warrt
Eddelsteen aver ok na jemehr Hard bestimmt, wobi de op de Mohsskala de Hard 7 de
Grenz is. Vun wegen de hogen Pries, warrt Eddelstenen hüüt to’n Deel ok
künstlich tüügt.

Üm de Klöör un den Gleem vun en Smucksteen richtig ruttoarbeiden, mutt he slepen
un poleert warrn. Dorto gifft dat verscheeden Sliepformen: Dörsichtige oder
dörschienende Varietäten warrt normalerwies mit Facettensliepen versehn, bi de
dat fastleggte Winkels gifft twüschen de Flachen, de de Facetten dorstellt.
Dordör warrt de Lichtreflexion optimeert. Undörsichtig Stenen warrt dorgegen
glatt un blots op een Flach slepen. De Asterismuseffekt vun’n Steernsaphir warrt
t. B. dör den so nöömten Cabochonsliep henkregen. Dat Füer vun’n Demant in’n
Brilliantsliep hangt in eerste Lien vun dat Inhollen vun de Winkelbetehn vun de
enkelten Facetten af un ok vun de Proportschonen.

Dat mahlen Toonmineral Lavaeer ut de marokkaansch Atlasbargen warrt al siet de
Antike as Lief- un Hoorreiniger bruukt.

Mineralen hebbt ok tallriek Opgaven in’n Lief vun Leevwesen un warrt in de
Biowetenschoppen ok faken as Mineralstoffen betekent. Se künnt in’n Lief nich
herstellt warrn un mööt dorüm mit dat Eten un Drinken opnahmen warrn. De Op- un
Afbo vun Zellen, veele Stoffwesselvörgäng un dat Utscheden vun Sekreten un Water
is ut osmootsch Grünnen mit Afgaav vun Mineralstoffen verbunnen. Se warkt ü.a.
op den Osmotschen Druck in, op Löslichkeitsbednigen, Puffersystemen, Reizleiden
un eenige enzymaatsch Reakschonen.

In’n Waterkreisloop hett dat Water Kontakt to düchtig vele Mineralen. As
Reakschoonspartner sünd vör allen Calcit, Pyrit un Toonmineralen vun Bedüden.
Dat eerste is Reakschoonspartner bi dat Neutraliseeren vun Süren, as t. B. ok de
Kohlensüür, ünner billn vun Waterhard. Dat Tweete is en Redukschoonsmiddel bi’t
bakteriell Elimineeren vun Nitrat dör Denitrifikaschoon. Toonmineralen künnt
dorgegen bi siete pH-Weerten Ionenuttuusch-Reakschonen un
Neutralisatschoonsreakschonen maken.

Bi’t Opbereiden vun Drinkwater entstaht as Reakschoonsprodukten bi’t Elimineeren
vun Iesen(II)- un Manganionen Goethit un δ-MnO2; Calcit kann bi Reakschonen to’n
Weker maken billt warrn.

Bi’t Behanneln vun Afwater künnt bi utreckend hooch Phosphatkonzentratschoonen
in de Afwateranlagen waterklore Kristallen vun Struvit, en
Ammonium-Magnesiumphosphat, tostanenn kommen. De künnt de Quersnitt vun Rohren
enegr maken.

Mineralen entstaht ok bi Korrision. Bi Stahl un Gussiesen in Kontakt mit Water
kann na Bestanddelen vun’t Water Goethit, Magnetit un Lepidokrokit. Bi högere
Karbonathard ok Siderit, in phosphatholtig Water Vivianit, in sulfatholtig Water
Troilit un in swevelholtig Water Greigerit billt warrn. Ut Kopper kann sik
Cuprit, Malachit oder Azurit billn, wiel bi Blie hööftsächlich Hydrocerussit
tostannen kummt.

Veelen Mineralen warrt in de Esoterik en Bedüden as Teken- oder Heelsteen
tosnackt, wat aver mit de wetenschopplichen Grundlagen nix to kriegen het. So
gifft dat verscheeden Mineralen un Stenen de t. B. den Planeten, den
Deerkreisteken oder ok den Maanden toordent warrt. Faken warrt en Saak ok twee
Tekenstenen toordent, de vun de Mineralogie nix mitenanner to doon hebbt.



https://nds.wikipedia.org/wiki/Mercosur

Mercosur (spaansch Utspraak ˌmeɾ.ko.ˈsuɾ) is de afkört Beteken för den
Gemeensamen Markt in Süüdamerika. De spaansch Bedüüden för de Afkörten is
Mercado Común del Sur (Gemeensam Markt vun den Süüden). De jüst so offiziell
portugiesch Beteken is Mercosul för Mercado Comum do Sul, un in dat in Paraguay
snackt Guaraní is Ñemby Ñemuha de begäng Beteken.

De Mercosur is dör dat Ünnerteken vun den Verdrag vun Asunción van‘ 26. März
1991 tostannen kommen. Dat hannelt sück um en Binnenmarkt mit mehr as 260
Millionen Minschen (Stand 2006), de to Tiet 12,8 Millionen Quadratkilometer
umfaat, wat ungefähr 72 % vun de Flach vun Süüdamerika bzw. 56 % vun de Flach
vun Latienamerika is. De Mercosur schafft en Bruttoinlandsprodukt vun etwa 1
Billion US-Dollar (rund 75 Perzent vun dat gesamt BIP vun den
latienamerikaanschen Kontinent), in’ Butenhannel bedrocht de Weert vun de
Exporte üm 200 Mrd. US-Dollar un de för Importe ruchweg 130 Mrd. Dollar.

Mit Mexiko nehm der Mercosur an’ 8. Juli 2004 Verhanneln över en Assoziatschoon
up.

Bolivien hett, sietdem Evo Morales dor Präsident is (Anfang 2006), mehrfack
Interesse an en Vullliddmaatschap bekund. Dat dat tostannen kummt hangt aber
dorvan af, of de Andengemeenschap (CAN) wiederhen bestahn blifft, to’n annern
aber ok van den Utgang vun en Konflikt mit Brasilien, de mit de Verstaatlichung
vun de Gas- un Öölförderung in dit Land tosamenhangt.

Liddmaten vun den Mercosur könn nah dat Protocolo de Ushuaia sobre Compromiso
Democrático (Protokoll vun Ushuaia över de Demokratie) blots demokraatsch
Staaten wurrn. Disse Regelung sall verhinnern, dat de latienamerikaansch Länner
weer torüch in de Diktatur fallen.

Disse Telen sullen luut Art. 1 vun den Verdrag vun Asunción dör’t Inrichten vun
en gemeensamen Markt bit to’n 31. Dezember 1994 reckt wurrn, de disse
Egenschapen upwiest:

De Verdrag vun Asunción van 1991 hett blots twee Organen kenn un jemehr
Funkschonen wiels de Övergangstiet to’n gemeensamen Markt man blots bannig
unscharp verkloort. Dat harr den Vördeel, dat man sück an kien stief Strukturen
hollen muss, wat en andüern Entwickeln vun den Integratschoonsperzess eenfacker
maken dee. Dat Protokoll vun Ouro Preto van 1994 hett de institutschonell
Struktur vun den Mercosur so fastleggt, dat dat a) ne’e Organen inricht hett un
b) hör Eegenschapen un Tostännigkeiten fastleggt hett. De Art. 1 vun dat
Protokoll vun Ouro Preto nennt as Organen vun den Mercosur:

De Mercosur-Länner seecht sück as Gegenmacht to de USA in de Verhandlungen um en
gesamtamerikaansch Freehannelszoon (FTAA). Tüschen de beid Blocken gifft dat
dorbi düchtig Interessengegensatzen: Wiels de USA vör allen ünner de
Clinton-Regeeren up gau Tollsenkungen drängt hett, woullen de latienamerikaansch
Staaten doröver eerst in en letzten Träe verhanneln.

De Mercosur un de Europääsche Union hebbt an’ 15. Dezember 1995 en
Assoziatschoonsafkamen ünnertekent, dat en Vörstuuf to dat Ünnerteken vun en
Freehannelsafkamen dorstellt. 2004 weer man in de Verhanneln över dat
Freehannelsafkamen all temelk wiet kamen un man hett optmistisch dormit rekent,
dat Ganze in Harvst 2004 to’n Afsluss to bringen. En groot Strietpunkt bleev
aver de Togang to’n Europääschen Markt för Agrarprodukten ut de Mercosur-Länner.
Siet 2004 wurrd blots noch up technisch Ebene verhannelt. Ännern deiht sück dat
woll eerst, wenn de Doha-Runn vun de Welthannelsorganisatschoon (WTO) Spood
hett. De Runn is aber to Tiet utsett.



https://nds.wikipedia.org/wiki/Manx

Manx oder Manx-Gäälsch ( Annere Naams Gaelg un Gailck, egen Naam Gaelg
Vanninagh) is en Spraak, de bit in de 1970er Johre up dat Eiland Man snackt
wurrn is. Vun de Spraakwetenschop her bekeken is dat an'n meisten verwandt mit
dat ole Iersch-Gäälsch, sunnerlik mit den Dialekt vun Ulster, de Dialekte vun
Galloway un de Variante vun dat Schottsch-Gäälsch, so, as dat up de Hebriden
snackt warrt. De Spraak is in dat 5. Johrhunnert upkamen un warrt vun ehre
Snackers Gaelg Vanninagh nömmt.

De leste Minsch, de Manx as Muddersprake snackt hett, is 1974 sturven. Dat is
Ned Madrell ween. Dornah is Manx kunstmotig wedder upleevt un Minschen hefft
anfungen, dat as ehre tweete Spraak woller to lehren. Allerhand Kinner, de nu
boren weert, weert Engelsch un ok Manx uptagen. De Regeerung vun dat Eiland
stöhnt de Spraak un dat gifft ok Unnerricht in Manx. Liekers warrt dat Manx
hüdigendags as en Dode Spraak ankeken.

Vun alle Keltschen Spraken stunn dat Manx an'n meisten unner den Infloot vun
Ooldnoordsch, vunwegen datt veele Wikingers sik up de Insel ansiedelt hefft.
Amenn weer un is Manx de Spraak vun en Minnerheit un so warrt dat ok hüdigendags
gellen laten dör de EU, dat Vereenigte Königriek un Irland. Vun dat 17.
Johrhunnert af an weert Böker, as de Bibel ok in dat Manx oversett, man vor
düsse Tied is meist nix in düsse Spraken upschreven wurrn.



https://nds.wikipedia.org/wiki/Maand_(Astronomie)

Allgemeen betekent de Begreep Maand (ok Trabant oder natürlich Satellit) in de
Astronomie en Himmelskörper, de natürlich entstahn is un üm en Planet,
Dwargplanet oder ok Asteroid kreist. Tohopen bewegt se sik as en System op en
Ümlopbahn üm en Steern in de Mitt. So is dat t. B. in uns Sünnsystem mit de Eer
un ehrn eenzig Trabanten, den Maand, de tosamen üm de Sünn loopt.

Blang de natürlichen Satelliten gifft dat ok noch de künstlichen Satelliten in
de Ruumfohrt. De kreist ok üm en Himmelskörper, hebbt aver mit de Maanden nix to
doon.

In fröhere Tieten weer de Opbo un de Dynamik vun’t Sünnsystem noch nich bekannt.
De Denkers un kloken Lüüd harrn de Anischt, dat sik allns üm de Eer dreiht.
Eerst as dat Feernrohr utfunnen weer, weern 1610 mit de Galileischen Maanden
to’n eersten mol Objekten opdeckt, de sik mit Sekerheit nich üm de Eer dreihn
deen. Dat weer dat eerste Anteken gegen dat geozentrische un för dat
heliozentrische Weltbild. Un so weer ok nawiest, dat in Wohrheit de Maand de
eenzige Himmelskörper is, de sik üm de Eer dreiht. Dorüm warrt sien Beteken siet
de Tiet as Synonym för all natürlichen Satelliten vun Planeten un lüttere
Körpers bruukt.

Galilei sien Obdecken is 1611 vun Johannes Kepler ünnermuert worrn mit sien in
Frankfort publizeerten Schrift Narratio de observatis a se quatuor Iovis
Satellitibus erronibus („Bericht över de veer vun em beobachten warven
Begleiders vun’n Jupiter“). Togliek hett he ok sien Slussfolgern unnerstütt. In
disse Schrift warrt to’n eersten mol de latiensche Begreep satelles
(„Liefwachtmann“, in’n Plural satellites ok för „nafolgen Lüüd, Treck“) för
disse Oort vun Himmelskörpers bruukt, de vun Galilei noch Sidera Medicea
(„Mediceischen Steerns“) nöömt weern. Christiaan Huygens bruuk in sien
Publiaktschoon Systema Saturnium vun 1659 för den vun em sülvst opdeckten
Saturn-Satelliten Titan to’n eersten mol dat Woort Luna („Maand“).

Blangen den Maand vun de Eer gifft dat noch vele annere in’t Sünnsystem. Alleen
de Planeten vun’t Sünnsystem hebbt tohopen mehr as 170 Maanden. Man ok
Dwargplaneten oder Asteroiden künnt Mannden heben. Eenige hebbt bannig vele,
annere dorgegen blots wenig oder gor keen Maand. Tosamen mit de
Asteroiden-Satelliten sünd vundaag mehr as 400 Maanden in’t Sünnsystem bekannt.

Planeten gifft dat ok in annere Sünnsystemen, un dat is wohrschienlich, dat ok
disse so nöömten Exoplaneten noch bannig veel Maanden opwiesen doot. Man bit
hüüt is de Technik nich so wiet, jem optodecken.

Wat aver noch nich opdeckt worrn is, sünd Maanden, de sülvst ok noch en egen
Trabanten hebbt. Dat is wegen de Physik dorachter aver ok nich wohrschienlich,
vunwegen dat de Ümloopbahnen vun disse „Maandmaanden“ in den Hill-Ruum vun’n
Maand normalerwies nich lang vun Bestand sünd.

De List ünnen gifft en Översicht över de Maanden vun’t Sünnsystem. Dwargplaneten
sünd kursiv schreven.

Doröver, woans de Maanden entstahn sünd, gifft dat na Sünnerheiten vun jemehr
Grött, Bahnegenschoppen un Tosamensetten ünnerscheedliche Ansichten. Veel
diskuteert weer sünners över dat Entstahn vun’n Maand vun de Eer, för den dat
vör allen dree verschedene Theorien geev: (a) dör Infangen vun en annern
Himmelskörper, (b) tosamen mit de Eer ut en gemeensome Akkretschoonsschiev oder
(c) dör Afsplitten oder Afscheden as Naklapp vun en Grootkollision vun twee
Protoplaneten.

Bi de regulären Maanden vun de Gasplaneten gellt de Akkretschoon ut Partikel
in’t Ümfeld as wohrschienlich. Bi de proportschonal teemlich groten Satelliten
as de Maand oder de Pluto-Trabant Charon warrt vundaag tomeist de Theorie vun en
Grootkollision annahmen. Maanden, de torüchlöpig üm en Körper kreist, gellt de
Annahm, dat hier fardige lüttere Himmelskörpers vun de Gravitatschoon infungen
worrn sünd. To’n Bispeel warrt bi de Mars-Maanden Phobos un Deimos vermoodt, dat
se fröher Asteroiden weern. Lütte un bannig unregelmatige Asteroiden, de jemehr
Rotatschoonssnelligkeit ünner den Influss vun den YORP-Effekt staht, künnt in’n
Verloop vun mehrere Millionen Johren dör’t Versnellen tweibreken. Enkelte
Fragmenten könnte dnen as Satelliten torüchblieven.

Wat ut de Maanden inst warrt, dorto gifft dat ok ünnerscheedliche
Mööglichkeiten. Een dorvun is, dat de Maand in de Roche-Grenz vun en Planet
kummt. Dor warrt de Tiedenkraft so groot, dat gröttere Maanden tweireten warrt.
Dit Modell gellt as Verkloren för dat Entstahn vun Planetenringen as bi den
bekannten Saturnring. Aver ok dorför gifft dat noch annere Theorien. Bi enkelte
Ringen sütt dat so ut, as wenn se dör Maanden spiest warrt, de jemehr Ümloopbahn
in de Neeg vun den Ring liggt. In’n Fall vun den Saturnmaand Enceladus is dat
to’n Bispeel dör Fontänen vun Kryovulkanismus. En annern Fall billt to’n Bispeel
de Plutomaanden Nix und Hydra, för de Wetenschopplers annehmt, dat de Inslääg
vun Meteoriten över de Johrmillionen to’n Oprieven vun lüttere Mannden föhren
kann, de denn en Stoffring billn künnen.



https://nds.wikipedia.org/wiki/Lithium

Lithium (von’n greeksch: lithos – Steen) is een cheemsch Element. Lithium is
eens vun de Alkalimetallen, dat cheemsch Teken is Li. 1817 hett de swedsch
Chemiker Johan August Arfwedson rutfunnen, dat dat Lithium gifft. Asbald dat
Suerstoff inne Nöög gifft, is dat bannig gau an't reagiern.

Dat Mineral Petalit, dat Lithium bargt, weer an’n End vun’t 18. Johrhunnert
toeerst vun den brasilianschen Wetenschoppler José Bonifácio de Andrada e Silva
opdeckt. As Opdecker vun dat Element sülvst gellt aver de Sweed Johan August
Arfwedson, de 1817 faststellt harr, dat en fremd Element in de Mineralen
Spodumen un Lepidolit (LiAl(Si2O5)2) binnen seet, as he Mineralen ünnersoch, de
he op de Insel Utö funnen harr. De düütsche Chemiker Christian Gottlob Gmelin
hett 1818 rutfunnen, dat Lithiumsolten en rote Flammenklöör veroorsaken deen.
Man beid Wetenchopplers kunnen dat nich schapen, dat Element to isoleeren.

Dat hebbt to’n eersten mol de Chemikers William Thomas Brande un Sir Humphrey
Davy mit en elektrolytisch Verfohren in’t lieke Johr schapt. 1855 hebbt Bunsen
un Matiessen gröttere Mengden vun dat Element isoleert, aver de weertschopliche
Produkschoon güng eerst 1923 los dör en Elektrolys vun en Smölt ut Lithium- un
Kaliumchlorid.

Lithium gifft dat blots in cheemsch Verbinnen. As en rein Element gifft dat dat
in de Natur nich, man dat gifft enige natüürlich vörkommend Mineralen:

De wichtigsten Steden op de Eer, wo Lithium afbot warrn kann befinnt sik in
Chile (Salar de Atacama) un Argentinien. Annere sünd in de Nevada un North
Carolina in de USA. Kanada, Australien un Simbabwe. In den Hannel kummt Lithium
meist as Lithiumcarbonat (Li2CO3).

Bi’n Oorknall is neven Waterstoff un Helium ok en düchtigen Hopen vun dat
Lithiumisotop 7Li tostannen kamen. Dorvun is man vundaag nich mehr veel na, wiel
Lithium binnen de Steerns in de Reakschoon II vun Proton-Proton-Keed fusioneert
un dorbi opbruukt warrt. In Bruun Dwargens, wat so en Oort Twüschenstoop
twüschen Planeten un Steerns dorstellt, sünd de Temperatur un de Masse aver nich
hooch noog för de Fusionreakschoon, dorüm is dor noch dat Lithium binnen, wat
bi’n Oorknall tüügt worrn is.

Ut lithiumhollig Soltlösen warrt dör Verdunsten vun dat Water un Togaav vun
Natriumcarbonat (Soda) Lithiumcarbonat utfällt. Dorto warr de Soltlösen in de
Luft so lang inengt, bit de Lithiumandeel 0,5% överstiggt. Dat sworlöslich
Lithiumcarbonat warrt denn utfällt:

Buten de USA weern 2006 21.100 t Lithiummineralen afboot un vör allen as
Lithiumcarbonat (Li2CO3) hannelt. Corvun fallt 8.000 t op Bargwarken in Chile un
üm de 4.000 t op Australien.

Üm metallsch Lithium to winnen, warrt dat Lithiumcarbonat toeerst mit Soltsüür
ümsett. Dorbi entsteiht Kohlenstoffdioxid, dat as Gas freesett warrt, un löst
Lithiumchlorid. Dat warrt denn in en Vakuumverdamper inengt, bit dat Chlorid
utkristalliseert:

De Redschoppen för de Lithiumchlorid-Winnen mööt dorbi ut speziellen Stahl oder
ut Nickel wesen, wieldat de Soltlösen düchtig korrosiv is. Metallsch Lithium
warrt dör Smöltflusselektrolys ut en eutektisch Mischen ut 52% Lithiumchlorid
und 48% Kaliumchlorid wunnen, dat bi 352°C smölt:

Dat fletig Lithium sammelt sik an de Elektrolytbavenflach un kann denn teemlich
licht ut de Elektrolyszell ruthollt warrn. Dat is ok mööglich, Lithium dör
Elektrolys vun Lithiumchlorid in Pyridin to winnen. Disse Methood is sünners
goot in’n Labor mit lütte Mengden to bruken.

Lithium is een sülverwitt, week Lichtmetall. Bi Ruumtemperatur is dat dat
lichste vun all Elementen, de fast sünd. Blots fasten Waterstoff is bi -260 °C
noch nen beten lichter. Lithium kristalliseert jüst so as de annern
Alkalimetallen in en kuubsch-ruumzentreerten Kugelpacken un hett mang jem den
höchsten Smöltpunkt un Kaakpunkt un togliek ok de hööchste spezifisch
Warmsfaten. In de Serie is Lithium ok dat hardste Element, kann aver liekers
mit’n Mess sneden warrn, wiel de Mohshard man blots 0,6 is. As tyypsch Metall,
kann Lithium ok goot den Stroom un de Warms leiden.

Dat Lithiumion hett mit -520 kJ/mol de hööchste Hydratatschoonsenthalpie vun all
Alkalimetallen. Dorüm warrt dat in Water kumplett hydratiseert un treckt de
Watermolekülen düchtig an. Dat Ion billt twee Hydrathüllen, en innere mit veer
Watermolekülen, de över de Suerstoffatomen bannig dull an dat Lithiumion bunnen
sünd, un en butere Hüll, in de över Waterstoffbrüchen wietere Watermolekülen mit
dat Li[H2O]4+-Ion verbunnen sünd. De Ionenradius warrt dordör bannig groot,
grötter sogor as de vun de sworen Alkalimetallen Rubidium un Cäsium, de in
Waterlösen en so stark bunnen Hydrathüll nich opwiesen doot.

As Gas kummt Lithiutm nich blots in enkelte Atomen vör, man ok molekular as
Dilithium Li2. Dat eenbinnige Element kriggt dordör en vullstännig s-Orbital un
dormit en energetsch günstigere Situatschoon. Dilithium hett en Binnenläng vun
267,3 pm un en Binnenenergie vun 101 kJ/mol. In Lithium-Gas liggt ungefäähr 1%
(na Mass) as Dilithium vör.

Lithium is bannig reaktiv un geiht geern Verbinnen in. Vun de Alkalimetallen is
Lithium aver dat, wat an sworsten reageern deit. En Sünnerheit vun dat Lithium
is aver de Reakschon mit Stickstoff to Lithiumnitrid, de al bi Ruumtemperatur
stattfindt:

Dat warrt mööglich dör de hooge Ladendicht vun dat Li+-Ion un de dormit
verbunnen hoge Gidderenergie vun dat Lithiumnitrid. Lithium hett mit -3,04 V dat
sietste Normalpotential un is dorüm dat uneddelste vun all Elementen. Natürlich
reageert dat ok mit Suerstoff to Lithiumoxid. Dat is de Grund dorför, dat
Lithium in Paraffinöl opbewahrt warn mutt, dormit dat nich to reageern anfangt.

De Ionendarien vun Li+- un Mg2+-Ionen sünd ruch weg lieke groot. Dorüm gifft dat
en liek Verhollen bi de Verbinnen sun de beiden Elementen. Dit lieke Verhollen
vun twee Elementen ut naverte Gruppen in dat Periodensystem warrt ok
Schraagbetoch in’t Periodensystem nöömt. Lithium billt t. B. anners as Natrium
vele metallorgaansche Verbinnen as Butyllithium oder Methyllithium. De lieke
Betog besteiht ok twüschen Beryllium un Aluminium oder twüschen Bor un Silizium.

En Deel vun dat Metall, wat produzeert warrt, geiht in dat Winnen vun de
Lithiumverbinnen, de nich direkt ut dat Carbonat wunnen warrn künnt. Dat sünd
vör allen orgaansche Verbinnen as Butyllithium, Lithium-Waterstoff-Verbinnen as
Lithiumhydrid (LiH) oder Lithiumaluminiumhydrid un ok Lithiumamid.

Lithium warrt t. B. insett, üm Stickstoff ut annere Gasen ruttokriegen, vun
wegen dat dat Lithium in de Laag is, direkt mit den Stickstoff to reageeren.

Metallsch Lithium is en stark Redukschoonsmiddel, dat veele Stoffen reduzeern
kann, wo annere Redukschoonsmiddel dat nich mehr künnt. Dorüm is en Anwennen in
de Metallurgie, wo dat för Desoxidatschoon un Entkohlen oder to’n Rutnehmen vun
Swevel insett warrt.

Lithium hett en düchtig siet Normalpotential un kann dorüm in Batterien as Anood
verwendt warrn. Lithiumbatterien hebbt en düchtig hoge Energiedicht un künnt
sünners hoge Spannungen tügen. Disse Batterien sünd nich to verwesseln mit
Lithium-Ionen-Akkus, bi de Lithiumoxiden as Lithiumcobaltoxid as Kathood un
Graphit oder annere Lithiumionen inlagernde Vebrinnen as Anood schalt warrt.

LIthium warrt mit eenige Metallen legeert, üm jemehr Egenschopppen to verbetern.
Dörför reckt normalerwies al en ganz lütt beten. Lithium as Bimischen verbetert
bi veele Stoffen de Hard, Togfastigkeit un Elastizität. En Bispeel för
Lithiumlegeeren is Bahnmetall, en Blielegeeren mit ungefähr 0,04% Lithium, de in
Iesenbahnen as Lagermaterial verwendt warrt. Ok bi Magnesium- un
Aluminiumlegeeren warrt de mechanischen Egenschoppen dör den Tosatz vun Lithium
verbetert. Togliek sünd Lithiumlegeeren teemlich licht un warrt dorüm ok veel in
de Luft- un Ruumfohrttechnik bruukt, wiel dordör Gewicht inspaart warrn kann.

Lithium warrt geern in de Atomphysik verwendt, wiel Lihtium as eenzig
Alkalimetall en stabil fermionisch Isotop hett. Lituium egent sik dorüm to’n
Utforschen vun Effekten in ultrakole fermionische Quantengasen (kiek ok:
BCS-Theorie). To lieken Tiet wiest dat Metall en düchtig wiete Feshbach-Resonanz
op, de mööglich maken deit, de Streihläng twüschen de Atomen na Wunsch
intostellen. Wegen de Breed vun de Resonanz mööt de Magnetfelder nich sünners
nipp un nau hollen warrn.

In de westlichen Medizin is Lithium al 1850 as Middel gegen Gicht insett worrn,
man da hett nich den Spood brocht, den man sik dorvun versproken harr. Dat sülve
weer mit annere Ansätz vun Lithiumsolten in de Heelkunnen, t. B. as Middel gegen
Infektschonen. 1949 beschreev de australsche Psychiater John Cade en mööglich
Anwennenrebeet för Lithiumsolten. De harr Meerswienken verschedene cheemsch
Verbinnen sprütt, ünner annern ok Lithiumsolten. Disse hebbt dorophen weniger
dull op Inwarken vun buten reageert, se weern rohiger, sünd aver nich slaap
worrn. Na en Versök an sik sülvst vun Cade is dat Lithiumcarbonat denn 1952-1954
in en Dubbelblindstudie as Heelmiddel bi Patienten mit Depression, Schizophrenie
un Manie an dat psychatrisch Krankenhuus in Risskov (Däänmark) ünnersocht un
test worrn.

Dormit weer de Anfang maakt för de Lithiumtherapie. Dorbi warrt dat Metall as
Solten gegen bipolaar Affektstören, Manie, Depression un Bulten-Kopppien insett.
Woans de Solten nipp un nau warken doot, dat is noch nich kloor. As möögliche
Vörgäng warrt vundaag sünners de Influss op den Inositol-Stoffwessel dör dat
Hemmen vun de myo-Inositol-1-Phosphatase (Enzymklass 3.1.3.25), un dat Hemmen
vun de Glykogensynthasekinase-3 (GSK-3) in Nervenzellen diskuteert.

De Wirken vu Lithium gegen Depression baseert wohrschienlich ok op de Verstarken
vun de serotonergenen Neurotransmission, d.h. en högeret Utstötten vun Serotonin
in de Synapsen. De Wirken gegen Manie warrt dorgegen mit dat Hemmen vun de
dopaminergen Rezepters verkloort. En teemlich intressanten Effekt vun
Lithiumsolten op den Minschen is dormit verbunnen Ännern vun dat Tietgeföhl
(„innere Klock“). Annere serotonerge Stoffen as LSD, Meskalin un Psilocybin
wiest ok Inwarken op dat Tietgeföhl op.

Lithiumverbinnen wiest en lüchtend rode Flammenklöör op. De tyypschen
Spektrallienen leegt as Hööftlienen bi 670,776 un 670,791 nm, en lüttere Lien is
butendem bi 610,3 nm to sehn. Lithium kann bito ok mit Help vun de
Flammenfotometrie nawiest warrn.

En quantitativ Nawies is mit nattcheemsch Methoden swor, wiel de mehrsten
Lithiumsolten licht to lösen gaht. En Mööglichkeit is över dat Utfällen vun dat
sworlöslich Lithiumphosphat. De Proov, de ünnersocht warn schall, warrt dorför
t. B. mit Natronlauge alkalisch maakt un mit en beten Dinatriumhydrogenphosphat
Na2HPO4 versett. Bi’t Hittmaken fallt en witten Nedderslag ut, wenn Li+-Ionen
vörhannen sünd:

Lithium tünnert al bi Normaltemperatur vun sülvst an de Luft in fletigen Tostand
un ok as Metallstoff. Bi högere Temperaturen af 190 °C billt sik bi Kontakt mit
de Luft glieks Lithiumoxid. In rein Suerstoff tünnert Lithium af ungefähr
100 °C, in rein Stickstoff reageert dat Metall erst bi högere Temperaturen to
Lithiumnitrid.

Bi Kontakt mit Suerstoff- un halogenhollig Stoffen kann Lithium explosionsortig
reageeren.

Metallsch Lithium veroorsakt Schaden dör Verbrennen oder Alkali-Verätzen, wiel
dat mit Water ünner starke Afgaav vun Warms Lithiumhydroxid billt. Dorför reckt
al de Huutfuchtigkeit ut.

Lihtium reageert düchtig un billt mit de meisten Nichmetallen cheemsch
Verbinnen, wobi dat Lithium jümmer in de Oxidatschoonsstoop +I vörliggt. De
Verbinnen sünd tomeist ionisch opboot, hebbt aver in’n Vergliek mit annere
Alkalimetallen en hogen kovalenten Andeel. Dat wiest sik t. B. dorin, dat veele
Lithiumsolten goot in Ethanol oder Aceton löst warrn künnt. Dat gifft ok en Reeg
vun kovalente organsche Verbinnen mit Lithium. Veele Verbinnen sünd vunwegen de
lieken Ionenradien in jemehr Egenschoppen un Verhollen liek de
Magnesiumverbinnen (Schraagbetog in’t Periodensystem).

Waterstoff reageert mit Lithium to Hydriden. De eenfachste Verbinnen vun disse
Oort is dat Lithiumhydrid LiH, dat ut de Elementen bi 600-700 °C tostannen
kummt. De Stoff warrt as Raketendrievstoff verwennt oder för’t gaue Herstellen
vun Waterstoff, as dat t. B. bi’t Opblasen vun Reddenswesten bruukt warrt.
Dorneven gifft dat noch annere högere Hydriden as Lithiumaluminiumhydrid LiAlH4,
wat in de organschen Chemie as selektiven Waterstoffspenner för de Reduktschoon
vun ünner annern Carbonyl- un Nitroverbinnen insett warrt.

För’t Utforschen vun de Karnfusion speelt Lithiumdeuterid (LiD) un Lithiumtritid
(LiT) en bedüdend Rull. Rein Lithiumdeuterid sett de Energie vun
Waterstoffbomben rünner, dorüm warrt dorför en Mischen ut LiD un LiT insettt.
Disse fasten Stoffen sünd lichter to bruken as dat Tritium, wat en grote
Effusionssnelligkeit opwiest.

Mit Suerstoff kann Lithium to Lithiumoxid LiO2 un Lithiumperoxid Li2O2 reageern.
Wenn Lithium mit Water reageert, billt sik dorbi Lithiumhydroxid, wat en starke
Base is. Ut Lithiumhydroxid warrt Lithiumfett maakt, wat to’n Smeren bi Autos
verwennt warrt. Bito kann Lithiumhydroxid ok Kohlenstoffdioxid binnen un warrt
dorüm in U-Booten insett to’n Regenereeren vun de Luft.

Lithium kann mit de Halogeniden Solten vun de Form LiX billn. Dat sünd in’n
enkelten: Lithiumfluorid, Lithiumchlorid, Lithiumbromid un Lithiumiodid.
Lithiumchlorid is teemlich hygroskoopsch, tütt also Water an, un warrt dorüm
nich blots to’n Herstellen vun annere Lithiumverbinnen bruukt, man ok as
Dröögmiddel. Technisch sehn is dat sowrlöslich Lithiumcarbonat de wichtigste
Lithiumverbinnen. Dorut warrt de meisten anneren Verbinnen mit Lithium wunnen.
Bito deent dat in de Glasindustrie un bi’t Herstellen vun Email as Fleetmiddel.
Bi’t Herstellen vun Alumnium warrt Lithium to’n Verbetern vun de elektrisch
Leddanlaag un de Viskosität vun de Smölt tosett.

In’n Gegendeel to de meisten annren Alkalimetallorganyalen hebbt
Lithiumorganylen en beachtliche Rull in de orgaanschen Chemie. Sünners vun
Bedüden sünd dorbi n-Butyllithium, tert-Butyllithium, Methyllithium un
Phenyllithium, de in Form vun jemehr Lösen in Pentan, Hexan, Cyclohexan un
mitünner in Dimethylether ok kommerziell to kriegen sünd. Wunnen warrt se dör
direkt Ümsetten vun dat metallsch Lithium mit Alkyl-/Arylhalegoniden:

Vunwegen de düüdlich kovalente Oort kann de Struktur vun Lithiumorganylen blots
roor dör en eenfach Li-C-Binnen beschreven warrn. Tomeist gifft dat komplexe
Strukturen, di ut dimere, tetramere oder hexamere Eenheiten tohopensett sünd.
Lithiumorganylen sünd dull reageerende Verbinnen, de an de Luft to’n Deel vun
sülvst tünnern doot. Mit Water reageert se tomeist explosionsortig. As Folg vun
jemehr bannige Basizität reageert se ok mit eenige Löösmiddels, wat de Utwahl
dorför düchtig ingrenzt. Reakschonen mit jem sünd blots in drögte Löösmiddels un
ünner Schuulgas mööglich. Üm dormit to hanteeren is grote Vörsicht un ok al
teemlich Künnen vun’n Üngang in de Chemie nödig.

En wietere Grupp vun orgaansch Lithiumverbinnen sünd de Lithiumamiden vun’n Tyyp
LiNR2. Dorvun findt sünners Lithiumdiisopropylamid (LDA) un
Lithium-bis(trimethylsilyl)amid (LiHMDS, kiek ok: HMDS) as starke Basen ahn
nukleophile Aktivität Verwennen.

Lithiumorganylen warrt an veele Steden bruukt, so t B. as Anstöter för anionsche
Polymerisatschoon vun Olefinen, as Metalliseer-, Deprotoneer- oder
Alkyliseermiddel.



https://nds.wikipedia.org/wiki/Kongress_(USA)

De Kongress is de Gesettgevend Macht (Legislative) vun de USA. He sitt in't
Kapitol in de Hööftstadt Washington D.C.. Alltohopen höört 535 Afordenten to'n
Kongress hento.

De Kongress sett sik tosamen ut twee Hüser: Dat eerste is de Senat un dat annere
is dat Repräsentantenhuus. De hüdige Kongress is de 110. Kongress vun de
Vereenigten Staten. Na Artikel I, Afsatz 1 vun de Verfaten vun de USA kümmt den
Kongress de gesettgevend Macht to.

In den Senat sitt alltohopen 100 Senators. Vun 1913 af an weert de för 6 Johr
direkt vun de Inwahners vun de Bundsstaten wählt. Vördem sünd de Senators vun de
Parlamenten vun de Bundsstaten na Washington afordent wurrn. De Senat is in dree
Delen (Klassen) updeelt. Alle twee Johr mutt een Drüddel vun de Senators nee
wählt weern. Jeden Bundsstaat stüert twee Senators in'n Kongress, egol, wieveel
Inwahners he hett.

In dat Repräsentantenhuus sitt 435 Afordenten, de direktemang wählt wurrn sünd.
Wie veel Repräsentanten vun jeden Bundsstaat dorhen stüert weert, dat hangt vun
de Mass vun Inwahners af. All tein Johr warrt dat ganze Volk tellt un denn warrt
dat nee fastleggt, wie dat mit de Seten vun de Afordenten is. Um un bi 500.000
Lüde hefft een Repräsentanten, man jeden Staat hett tominnsten een Afordenten
(ok wenn in den Bundsstaat weniger, as 500.000 Lüde leevt). De Duer vun en
Wahlperiod is man bloß twee Johr.

De Präsident vun de USA draff dor nich mit bi ween, wenn de Kongress tohopen
kümmt. För em gifft dat ok keen Setel dor. Eenmol in't Johr sprickt he to de
Afordenten, wenn he över „De Natschoon ehre Lage“ (State of the Union) vertellt.
Denn versammelt sik de ganze Kongress in dat Repräsentantenhuus un de Präsident
warrt dor denn ok henföhrt. Direktemang na siene Reed geiht he ut dat Kapitol
weg. De Afordenten könnt em keen Fragen stellen.

Wenn en Gesett vun den Kongress verafscheedt weern schall, denn warrt toeerst
mol in Utschüss vun'n Senat un vun't Repräsentantenhuus dor över snackt un
afstimmt. Dat doot beide Hüser för sik. Kaamt dor denn verscheden Beslüss bi
rut, denn geiht dat noch mol to'n Anpassen in en Conference Committee. Dat is en
Utschuss, wo man sik an een Disch setten deit, wenn dat verscheden Meenungen
gifft. Düsse Utschuss is nich vun Duer, man he mutt jedes Mol nee tohopenropen
weern, wenn dat Striet över de Vörlaag för en Gesett gifft. Ehr en Gesett in
Kraft treden deit, mutt de Präsident dat denn ünnerschrieven.

Wo de Kongress för tostännig is, dat is in Artikel 1 (besunners in Artikel 1,
Afsnitt 8) vun de Verfaten fastleggt. Dor is denn avers noch allerhand tokamen,
as vunwegen den US-Börgerkrieg de 13., 14., 15. un 16. Tosatzartikel to de
Verfaten vun de USA beslaten wurrn sünd.

Dat gifft avers ok Tosätz to de US-Verfaten, de vun den Kongress sien Macht
wedder wat afkniepen doot. Dor höört besunners de 9. Afsnitt vun den 1. Artikel
un de eersten tein Tosätz to de Verfaten to, de ünner den Naam Bill of Rights
bekannt wurrn sünd.

Wenn en Bundsbeamten vun sien Steed aftreden schall un dat dor en Verfahren üm
gifft, denn hett de Kongress in düt Impeachment-Verfahren besunnere
Gerichtsborkeit.

In den 10. Tosatzartikel to de US-Verfaten is fastleggt, dat all Rebeden vun dat
Recht, de nich an de Bundsregeern aftreden sünd, bi dat Volk un bi de
US-Bundsstaten blievt.

Bavenhen lett de Verfaten nich to, dat de Kongress bestimmte Gesetten besluten
kann. Dor höört to:

Vunwegen de Verfaten steiht dat den Kongress to, de Geller för’n Huushollt to
vergeven. Up düsse Aart hett he de Macht, in de Politik dat to föddern, wat em
wichtig dücht. Bit 1974 konn de Präsident de Geller torüch behollen un hett dat
ok rieklich so maakt. Man denn is in düt Johr de Budget and Impoundment Control
Act rutkamen. Nu mutt de Präsident vör den Kongress antreden un dor verklaren,
worüm he Geller nich utgeven will, wenn de Kongress dat beslaten hett. Mit en
Mehrheit vun twee Drüddeln kann de Kongress denn avers den Präsidenten
överstimmen un sien Willen gegen em dörsetten.

An’n meisten Tiet bruukt de Kongress för de Kuntroll vun de Utövend Macht
(Exekutive). Up de ene Siete kann de Kongress vunwegen düsse Upgave Gesetten
upstellen. So hett he dat bi de War Powers Resolution oder den Budget and
Impoundment Control Act maakt. Man he draff ok Politikers vun de Utövend Macht
to sik hen bestellen un dor in en Utschuss verhöörn. Jeden Utschuss vun’n
Kongress kann in so en Unnersökens-Utschuss ümwannelt weern. Man dat könnt ok
sunnerlich Ünnersökens-Utschüss up’e Been stellt weern. Düsse Utschüss hefft
ungefähr desülbigen Möglichkeiten to hannen, as de Gerichten ok hefft. Se dröövt
Tügen vernehmen un könnt vun de behörden verlangen, dat se Unnerlagen rutgeevt.
Wenn een nix seggen will, denn könnt se Strafen utspreken vunwegen „Ringachten
vun den Kongress“. Man up den Präsidenten un sien Mitarbeiterstaff in dat
Executive Office kann de Kongress vunwegen dat executive privilege nich
togriepen.



https://nds.wikipedia.org/wiki/Kommunismus

Kommunismus (vun latiensch communis = „gemeensam“) is en Sellschapsorden un ene
Ideologie.

De Begreep Kommunismus för en duersam sozial gerecht un free tokünftig Sellschop
wurr in dat 19. Johrhunnert prägt. He kreeg in den Konflikten vun
antikapitalistisch Richtungen vun Anfng an verscheeden Bedüüden. Dorher betekent
he hüüd mehrere Sellschopsentwürfe un deren Versöök, dat ümtosetten.

De Idee is, dat dat kene Klassen gifft un de Produktschoon vun de Sellschap
kontrolleert ward. In Düütschland weer dat vör de Eerste Weltkrieg de SPD, wat
ene kommunistisch Partei weer. Na den Eersten Weltkrieg weer de SPD nich mier
kommunistisch, män dat geev denn ok de KPD. Bi de letzte Rieksdagswahl in de
Kaisertiet 1912 kreeg de SPD in Berlin dree Veerdel vun de Stimmen. Ok in anner
Steder över 100.000 Inwahners kreeg de SPD mier as 50 %, in München, Nürnbarg,
Mannheim, Mainz, Altno, Brunswiek, Bremen, Hamborg, Kiel, Stettin, Meideborg,
Erfurt, Dresden, Leipzig, Chemnitz un Breslau. De Steder över 100 000 Inwahners
mit de Hälft vun de Stimmen vör de SPD weern denn Stuttgart, Straßburg, Kassel,
Barmen, Elwerfeld, Plauen, Hannober, Kassel, Königsbarg un Halle.

Ok an't End vun de Weimarer Republiek weer ene kommunistisch Partei de gröttste
vun de linke/demokratische Parteien. Kommmunistisch Staaten meken enige vun de
gröttste Demoziden. Bet 1989 weern de meeste Lannen in Medel- un Osteuropa
kommunistisch, meest ünner de Herrschap vun de Sowjetunion. Vundaag gifft dat de
Volksrepubliek China, Vietnam, Kambodscha, Kuba, Laos, Angola, Wittrussland,
Moldawien und Noordkorea as Staaten vun ene tominst op dat Papeer kommunistisch
Partei. En Deel vun de Kommunismus is de Marxismus. Vun de Marxismus kehm ok de
Trotzkismus. De Trotzkismus is vundaag in Europa nich bannig wichtig, sünners in
Düütschland nich. In Frankriek geev dat lang trotzkistisch Parlamentarier. De
Parteien Lutte Ouvrière, Parti des Travailleurs un Ligue communiste
révolutionnaire harrn bi de Präsidentschapswahl in Frankriek egen Kandidaten in
Arlette Laguiller, Daniel Gluckstein un Olivier Besancenot.



https://nds.wikipedia.org/wiki/Kl%C3%B6%C3%B6r

De Klöör oder Farv is en individuellen visuellen Indruck, de dör Licht tostannen
kummt, dat för dat Oog in’t sichtbore Rebeet liggt. De Klören, de vun Minschen
wohrnahmen warrn künnt („Farvreiz“), leegt in’t elektromagneetsche Spektrum bi
Bülgenlängen twüschen 380 un 780 Nanometer. Dat Wohrnehmen vun Klören is
subjektiv dör den Tostand vun de Ogen, de Fienföhligkeit vun de Rezepters un den
tostännigen Apparat to’n Wohrnehmen bestimmt. Anner optische Indrück as Struktur
(Wirken vun Licht un Schadden), Gleem oder Ruuchheit un sünnere psychische
Effekten hebbt nix mit de Klöör to doon un warrt dorvun ünnerscheedt.

De Begreep Klöör kann in överdragenen oder in’n nich-faklichen Sinn mehrere
verschedene Bedüden hebben. Wat na de DIN 5033 definert is, is de Indruck vun de
Klöör (Farvwohrnehmen). De Indruck, de över den Kieksinn entsteiht kann bi
verschedene Minschen aver ünnersscheedliche Gööd hebben. Togliek steiht de
Beteken ok för de Gööd un de Mengde vun’t Wohrnehmen vun en Klöör un för de
Klassen vun wohrnahmen Klören (Farvnaams)

De Lichtklöör beschrifft dat Strahlen vun Lüüchten un Strahlers, wiel de
Körperklöör de visuelle Farvindruck is, de ünner den Influss vun de Lichtklöör
vun en Saak utgeiht. Butendem gifft dat Farvmiddels as Pigmenten, Farven oder
Lösungen to’n Farven, de bruukt warrt, üm Saken en sünnere Klöör to geven. Wiel
dat Woort „Klöör“ tomeist den visuellen Indruck betekent, kann dat Woort „Farv“
ok för Farvmiddels bruukt warrn. De Begreep Kolorit is in’n Sinn vun’t Gestalten
vun de Klören en Fackbegreep ut de Maleree un de Fotografie.

Klöör is dat, wat wohrnahmen warrt. Se entsteiht dör en visuellen Reiz in de
Farvrezepters vun’t Oog as Antwoort op en Farvvalenz, jüst so as de mechaansche
Reiz dör Druck oder Ruuchheit utlöst warrt. Klöör is nich de Egenschop vun’t
Licht, dat een sütt (Farvreiz), man se is de subjektive Indruck vun en
physikaalschen Oorsaak vun elektromagneetsche Bülgen twüschen 380 nm un 780 nm.
Na de spektralen Farvvalenz (verschedene Intensitäten in’t Licht) warrt
ünnerscheedliche Farvreizen utlöst, de ünnerscheedliche Utprägen vun’t
Farvwohrnehmen billt. Ünner’n Streek warrt dormit verschedene Klören wohrnahmen.

Dat optische Phänomen vun’t Farvwohrnehmen is en Forschungsrebeet, dat bannig
veelsietig un kumplex is. Dorin sünd physikaalsche (Spektrum), physioloogsche
(Farvreiz) un psycholoogsche (Farvvalenz) Aspekten mit’nanner verknütt, as ok
spraakliche Kunventschonen. Dat visuelle Wohrnehmen vun’n Minsch passeert över
Fotorezepters, de op de Netthuut vun’t Oog sünd. Dat gifft Stääv to’n Wohrnehmen
vun Hell-/Düster-Kuntrasten un de Tappens för’t Farvwohrnehmen.

De Tappens gifft dat in dree Utprägen mit verschedene Maxima vun de
Fienföhligkeit. Disse leegt in de Spektralrebeden „Root“, „Gröön“ un „Blau“.
Klöör lett sik wegen disse dree Sorten vun Farvrezepters as dreedimensionale
Egenschop dorstellen. Jeedeen Kombinatschoon vun Anregen vun de dree Tappenorden
dör (Licht-)Strahlen, de op de Netthuut draapt maakt dorbi en spezifischen
Farvindruck. Ünner disse Definitschoon sünd ok Swart (gor keen Anregen),
Neutralgrau (gliek grote Anregen) un Witt (vulle Anregen vun all dree Sorten)
Klören, de to de Klass vun de „nichbunten Klören“ tellt warrt.

Spektralfarven, as dör dat vun de Bülgenläng afhangige Breken achter en Prisma
optreden doot, künnt as Farvkrink vun de bunten Klören dorstellt warrn, se
stellt aver blots en Deel vun’t möögliche Farvwohrnehmen dor. Sichtbore Strahlen
– dat Licht – is en elektromagneetsch Strahlen in’t Rebeet vun de Bülgenlängen
380 nm bit 780 nm. Warrt Klören dör Farvmiddels op Böverflachen utlööst, mutt en
Borns to’n Belüüchten dorwesen, anners kann een nix sehn. Kuntrasten, de dör
rüümliche Neeg tostannen kamt, warrt as Simultankuntrasten betekent, de
Nafolgeffekt vun Gegenklören heet Sukzessivkuntrast. Mit den Simultankuntrast is
ok de „klöörte Schadden“ verwandt: Warrt en Saak mit gröön Licht bestrahlt, hett
he dorna en ro’en Schadden.

Wöör un Begrepen beschrievt den Indruck: Blau, Deepblau, Blassblau, Himmelblau,
Rootblau, usw. Dör’t Beteken vun ünnerscheedliche Klören kann de Minsch sien
Wohrnehmen uttuuschen. Blangen dat Wiesen vun Materialproven kann man also ok
dör Wöör vun un över Klören snacken („tweet Signalsystem“), wat op de Grundlaag
vun Spraak passeert, vun Generataschonen präägt worrn is un in de Kindheit lehrt
warrt. Dat individuelle Wohrnehmen vun (objektiv) gliek nöömte Klören kann bi
verschedene Minschen ünnerscheedlich utfallen. Dat kann bit to’n deelwiesen oder
ok vullstännigen Utfall vun Rezepters gahn, bit hen to en Fehlsichtigkeit.

Naams vun Klören deent dorto, de Ümwelt gemeensom beter to verstahn. Dorto kamt
Konventschonen, de nich över de Spraak funktschoneert: Bi en Ampel is to’n
Bispeel Root baven un Gröön ünnen. Butendem hett de Farvwirken un de Indruck ok
Influss op Farvstimmungen, also dat Vörwirken in de Tiet un den Ruum afhangig
vun individuelle Insichten un dat Raineeren vun’t Wohrnehmen.

Dat Wohrnehmen vun Klören geiht blots över dat Licht. Dat Licht entsteiht dör
dat Bewegen vun Molekülen un Atomen dör Warms oder dör’t Ännern vun
Energieniveaus in de Elektronenhüll. De Klöör vun dat afstrahlte Licht sülvst
kummt also dör de Frequenzen tostannen, de in dat Spektrum vun’t Licht binnen
sünd. Se warrt as Lichtklöör betekent.

Dorvun afgrenzt is de Körperklöör, de dat visuelle Wohrnhemen vun Saken un
Körpers beschrifft. Wenn dat Licht op en Böverflach drapen deit, warrt dat dör
Strein Licht reflekteert. Man sünnere Frequenzen oder Bülgenlängen vun dat Licht
künnt dör Absorpschoon in’t torüchstrahlte Licht fehlen. Dordör ännert sik dat
Spektrum un dormit un de Samtindruck vun de Klöör ännert sik. In de Maleree
warrt de Begreep Gegenstandsklöör bruukt, in sünnere Fäll ok Lokalklöör as
Gegensatz to den Samttoon vun de Klöör. Dorbi kann ok de Struktur vun de
Böverflach en Klöör ut physikaalschen Achtergrund tügen (Strukturklöör), as to’n
Bispeel de blinkern Placken op de Flögels vun en Bottervagel.

All Spraken hebbt en grote Tall vun Wöör to’n Afgrenzen vun enkelte Farvtöön. In
eenige Spraken fehlt aver ok Farvnaams, de dat in annere Spraken gifft. To’n
Bispeel is de Beteken Magenta eerst laat in’t Hoochdüütsche opkamen, jüst so as
de Klöör Oraansch. De Woortbedüden staht bito ok ünner en sozialen Wannel. So
hett in’t 17. Johrhunnert in Düütsche Bruun mehr dat hüütige düstervigelett bit
düsterblau betekent, as dat in’t Karkenleed Hernieder ist der Sonnen Schein /
die braune Nacht bricht stark herein düütlich warrt. Ok gifft dat verschedene
Ansichten to blaue un gröne Fravtöön in verschedene Kulturen, wat bi’t
Översetten mitünner to Fehlers föhren kann. Butendem gifft dat Ansätz, de
mööglichen Beteken för sünnere Klören as Spraakuniversal in Form vun
implikatschonale Hierarchien uttodrücken. Dorna maakt meist all Spraken en
Ünnerscheed twüschen Swart/Düster un Witt/Hell, wenn se dree Farvtermini anbeden
doot, un wieter ok en Beteken för Root un so wieter.

Afhangig vun’t Anwennen gifft dat ok Klören, de blots för sünnere Saken bruukt
warrt. To’n Bispeel warrt blond blots in’n Tosamenhang mit dat Hoor bi Minschen
bruukt, wiel falb blots för Hoor bi Deerten bruukt warrt.

Dat Farvbegrepen mit Geföhlen verknütt sünd, warrt bi’t Anpriesen vun Göder un
Produkten utnütt, vunwegen dat hier de Verbinnen to allgemene Situatschonen oder
Saken, de as „kommodig“ ansehn warrt, bruukt warrn kann. De Beteken Sahara för
de Klöör vun en Auto steiht to’n Bispeel as’n Teken för Feernweh oder för’t
Längen. De Wööst Sahara op Plakaten oder in Feernsehbiller steiht för dat Wiete
ahn Enn un schall en Geel dorstellen, dat för en „Will-ik-hebben“-Geföhl sorgt.

Dör Kulturkreisen, Psyche un Optucht gifft dat butendem en Symbolik vun de
Klören, de sik mitünner ok in Spröök oder Beweerten utdrücken deit. In dissen
Sinn warrt Naams vun Klören ok an Steed vun Geföhlen un anners rüm bruukt. En
Studie Anfang vun de 2010er Johren hett wiest, dat Veerjohrige vundaag jüst so
veel Farvbeteken kennt as Achtjohrige noch vör hunnert Johren.

För dat Wohrnehmen vun Klöör is Licht nödig. Ahn Licht geiht dat nich. Dat Licht
entsteiht op de Even vun Molekülen un Atomen, to’n een dör de Warmsbewegen, to’n
annern dör Ännern vun de Energieniveaus vun de Elektronenhüllen vun Atomen.

De Körperklöör is dat visuelle Wohrnehmen vun Saken, de dör sünnere Ännern vun’n
wedder afstrahlte Spektrum vunwegen de Absorpschoon vun stoffspezifische
Bülgenlängen (Lambert-Beersch’ Gesett) vun de optischen Strahlen oder dör Strein
an de Böverflach torüch reflekteert warrt. In de Maleree warrt de Begreep
Saakklöör bruukt un in sünnere Fäll de Begreep Lokalklöör as Gegensatz to den
Samttoon. Dorbi kann ok dör de Struktur vun de Böverflach en Farv ut
physikaalsche Grünnen tüügt warrn (Strukturklöör), as to’n Bispeel to Gleem vun
de Flögels vun Bottervagels.

Wenn dat Oog vun Licht mit en sünner’t Lichtspektrum reizt warrt, hett dat en
psychische Wirkung in’t Zentralnervensystem, de över denn eenfacken Sinnindruck
(as „himmelblau“ oder „grasgröön“) rutgeiht.

Minschen ut’n glieken Kulturkreis hebbt dör Optucht un Traditschoon veel
gemeensom, man ok dor kann dat vun Minsch to Minsch Ünnerscheden geven. De
psychische/seelische Wirkung vun’t Wohrnehmen vun Klören warrt – intuitiv oder
mit Afsicht – ok för’t künstlerische Utgestalten, bi’t Gestalten vun de Mood
oder in de Warf utnütt. Psycholoogsche Farvteste künnt dorbi hülpen, de wünschte
Wirkung to kriegen. De Farvindruck wirkt jüst so as annere Indrück op de Psyche
in. Klören, de nich begäng sünd, künnt ok dorto bruukt warrn, enkelte Saken
beter ruttoheven oder to versteken. So kann een ok Lüüd dorenanner bringen.

Farvtests schüllt so ok de Mööglichkeit geven, op de Persönlichkeit vun en
Testperson torüchtosluten, wenn de sünnere Klören un Kombinatschonen vörtehn
deit. Allgemeen geevt Farvtests woll ok Utkunft woans Persönlichkeiten op
verschedene Klören reageert. Psychisch Farvwirken warrt in vele Kulturen
annahmen, wat sik ok in Spreekwöör un Reedwennen utdrücken deit. Dat Weten
doröver warrt in de Warf insett.

De Wirkung un Bedüden vun Klören in de verschedenen Kulturkreisen staht in de
enkelten Artikels to de Farvtöön (kiek ok Farvsymbolik).

Disse Indruck dröff aver nich mit de physikaalsch defineerten Farvtemperatur vun
Lichtborns verwesselt warrn. Butendem hangt de Indruck ok vun de persönlichen
Insichten un de kulturellen Achtergrünnen af. Blau, wat vundaag as en kole Farv
gellt, weer in’t Middelöller noch as warm inordent un to’n Bispeel mit de Mudder
Maria tosamenbröcht.

De Arbeitswies vun’t visuelle System in’t Zentralnervensystem un sünners in’n
Bregen in’t Tosamenspeel mit dat Geföhlszentrum is noch nich utforscht. Kloor is
aver, dat dat Wohrnehmen vun ünnerscheedliche Bülgenlängen in de Tappens un
Stääv vun de Netthuut nich alleen för dat Entstahn vun Biller verantwoortlich
is. Dat Sehn vun Klöör un Form vun en Saak is dordör prägt, dat de Grootbregen
en Sinnindruck mit en Gedanken vun fröher verknütten deit. De Klöör, de en
„föhlen“ deitis dorbi nich jümmer mit en physikaalschen oder meettechnischen
Klöör to verglieken. Dat Bild, dat ut de jüst opnahmen Informatschonen
wohrnahmen warrt, is veelmehr överdeckt vun dat Weten, dat een to dat Objekt
hett.

In de Psychologie is in’n Tosamenhang mit Farvwohrnehmen hüüt de Begreep
Gedächtnisfarv begäng. Objekten mit en tyypsche Klöör warrt dorna dör
Torüchgriepen op den prototyypschen Farvtoon in’t Gedächtnis wohrnahmen. Tomaten
warrt to’n Bispeel in en duller’t Root wohrnahmen, as dat in Wohrheit de Fall
is. En Wisch schient sogor bi Schummerlicht noch gröön, un ok de blaue Himmel is
so en Utbilln.

In de Farvmetrik kann dit individuelle Wohrnehmen Malesse mit sik bringen,
vunwegen dat twee Klören vun verschedene Lüüd nich automaatsch gliek wohrnahmen
warrt, ok wenn de glieke L*a*b-Weert meten warrt. De CIE-Farvmetrik betütt sik
op Normalbeobachters mit de Statistik un mit de Licht- un Farv-Technik vun de
1920er Johren.

De Optucht un de Insichten verbinnt Saken, de mit Geföhlen besett sünd, jümmer
en (vun’n Kulturkreis vörgevene) sünnere Klöör. Dordör entstaht bi’n Minschen
disse Geföhlen ok denn al, wenn he blots de Klöör wohrnehmen deit. De Reakschoon
op de Klöör is dormit denn inprägt: Root signaliseert Gefohr, ok wenn de Gefohr
sülvst (dat Füür) gor nich dor is, man blots en Wand root anstreken is. Dat is
dat glieke as en lehrten Reflex as bi Pawlow sien Hunnen dör klass’sche
Konditschoneren.

Klöör is en Stoffegenschop, de – wöörtlich nahmen – foorts in’t Oog fallt. Al de
Minschen in de Steentiet hebbt dissen visuellen Effekt wohrnahmen, de all
Primaten toegen is. En Nawies för’t aktive Wohrnehmen vun Klöör sünd to’n
Bispeel de Höhlenteknungen, in de Klören ut de Natur in egene Biller mit
ünnerscheedliche Klören weddergeven worrn sünd.

För Arbeiten in’t Handwark mööt klöörte Vörlagen nabillt warrn, religiöse
Ansichten to de Natur hebbt in de Philosophie to Diskusschonen över disse
Stoffegenschop un Lichtefekten föhrt. Eerste Anmarken in disse Richt geev dat
in’t klass’sche China, in’t olle Vörderasien – vör allen in de Antike. Dat
glemige Geel vun dat Gold as Stoff vun de Gödder un Afbild vun de Spnn, hett den
Wunsch tostannen kamen laten, dat Metall natomaken. Versöken vun de
Metallhandwarkers un philosoophsche Ansätz to de Alchemie op Grundlaag vun de
Theorie vun de Elementen hebbt den Wunsch föddert, düre Pigmenten anner un
billiger in glieke Farv hertostellen. Sünners dat „schöne“ aver düre Gold
künstlich natomaken is na sien Egenoort vun de sichtbore Klöör Grundlaag un
Andrief vun de Alchemie wesen.

Theorien un Lehren to de Klöör hebbt sik, as in jede Wetenschop, in’n Striet vun
verschedene Ansichten entwickelt. Demokrit meen to’n Bispeel, dat ro’e Deelken
spitz weern un gröne rund. In’n düütschen Spraakruum hebbt vör allen de
Ünnersöken un Ansichten vun Johann Wolfgang von Goethe in sien Gegenansicht to
Isaac Newton wirkt. Ünnersützt weer he dorbi vun Philipp Otto Runge. To nöömen
sünd dorbi ok Hermann von Helmholtz, Ewald Hering, Wilhelm Ostwald un ok
Johannes Itten oder Harald Küppers. Bi jem all geev dat ok de pädagogische
Aspekt vun’t „Raatgeven to’n Anwennen vun Klören“.

Grundlagen för Klören in’n Sinn vun Farvstoff weern to Anfang de Naturstoffen.
Blau is ut dat düre (vunwegen dat dat bannig roor weer) Lapislazuli-Pulver
wunnen worrn. To’n Blau Farven vun Tüüch deen de Küüp mit Indigo. Purpur weer ut
dat Sekret vun de Purpursnick herstellt un weer de Farvstoff för Kaisers un
Königen. Root kemm ut de Cochenille-Schildluus, wiel för Bruun-, Geel- un
Roottöön Boddens un Eerden bruukt weern. Bekannt sünd to’n Bispeel Umbra un de
Terra de Siena (Sienaeer) ut Italien. Witt is as Bliewitt ut Blie wunnen worrn,
un för Swart weer Sott as Pigment insett. Textilen swart intofarven weer sünners
swoor. Dorut hett sik en egen Handwark entwickelt in de Zunft vun de
Swartfarvers. Gold harr butendem in de byzantinische Maleree as Klöör för den
Himmel en metaphysische Bedüden.

De Farvspektrum is in’t 19. Johrhunnert vergröttert worrn, as ne’e anorgaansche
Farvstoffen un Pigmenten dorto kemen as Berliner oder Preußisch Blau, Rinmans
Gröön oder Schweinfurter Gröön. Dör’t Namaken vun rore natürliche Farvstoffen in
grote Mengden dör industrielle oder ne’e Verfohren geev dat veel mehr
Mööglichkeiten to’n Farven.

En grote Tall vun möögliche Klören keem mit de orgaanschen Anilin-Farven dorto
(BASF). De natürlichen Farvstoffen un Pigmenten künnen nu in de Kunst un in de
Weertschop dör künstliche Farven uttuscht warrn. De ollen Naams mit regionalen
Tosamenhang sünd dorbi deelwies övernahmen worrn. So keent man ok vundaag noch
Klören as Neapel-Geel, Venezianer-Root oder Veroneser Gröön.

In’t 20, Johrhunnert sünd ok de Mööglichkeiten to’n Weddergeven vun Klören dör
Farvfotografie un Farvdruck mehr worrn. Nu is ok na de Gesetten vun de farvnauen
Weddergaav forscht worrn. Wieter verbetert worrn is de Weddergaav vun
Naturfarven ok dör’t Entwickeln vun’t Farvfeernsehn un mit de Digitalfotografie.
Togliek hett sik aver ok dat Sehn vun Klören ännert, wat to’n Deel
Klöörnastellen nödig maken de. Malessen mit dat Ümsetten vun Klören vun en
Vörlaag vun’n Scanner to’n Grootformat för Warf un Reklame warrt dör
„Klöörtraining“ in de Breed vun de Inwahners nee wohrnahmen.

Dormit stiggt aver ok de Ansprook vun’n Verbruker, dat Klören goot weddergeven
warrt. Tosamen mit de beteren technischen Mööglichkeiten un de Forschung hett
sik dat „Meten“ vun de physioloogschen Grött Klöör to dat Rebeet vun de
Farvmetrik wieterentwickelt.

Üm Klören quantitativ to beschrieven, also mit Hülp vun Tallen antogeven, ahn
dat een dorför nipp un nau weten Insichten hebben mutt, woans de Klöör utsütt,
sünd verschedene Farvmodellen utklamüstert worrn. De Angaav vun so een
Tallentripel (to’n Bispeel: L=75, a=5, b=33) is nich explizit mit dat Wohrnehmen
vun en Klöör verknütt. In’t Farvmodell warrt jede Klöör as Punkt in en (faken)
dreedimensionalen Farvruum dorstellt. Den sien Ümfang richt sik na de Reinheit
vun de Grundkumponenten, worut he tosamensett is. De Modellen sünd dör den Fall
vun’t Anwennen bedingt un begrenzt. De Farvruum schüll all in de sünner’n
Technik möögliche Klören ümfaten. För den Fall, dat in en Farvmanagement
ünnerscheedliche Techniken to’n Dorstellen vun Klören bruukt warrt, künnt de
Farvrüüm blots mit Inschränken in’nanner ümrekent warrn. Deelwies sünd
nich-lineare Afhangigkeiten mööglich, tomeist hannelt sik dat aver üm Matrizen
mit Stüttsteden, twüschen de denn linear interpoleert warrn mutt.
Ünnerscheedliche Farvrüüm deckt also nich de glieken Farvrebeden af. Klören
künnt dorüm faken blots relativ to’nanner afbillt warrn, aver nich afsluut
gliek. De wichtigste Fall is dat Afbilln vun’n RGB-Farvruum (Klören, de an’n
Monitor dorstellt warrt) op den CMYK-Farvruum, de bi’t Drucken bruukt warrt.

In Farvkatalogen sünd tomeist Farvweerten in’n dreedimensionalen Ruum biföögt.
Togliek sünd Farvweerten in verschedene Modellen mathemaatsch defineert. Dormit
warrt dat mööglich Katalogen un Modellen in’nanner ümtoreken. Wegen den
ünnerscheedlichen Farvümfang vun de toordenten Farvrüüm sünd de Resultaten vun’t
Ümreken sünners in de Randrebeden nich jümmer richtig. Üm sik hier goot
antonegern, kann een de Farvnastellen an’t Teelsubstrat bruken.

En Spektralfarv is de Indruck, de dör den Reiz vun en Utsnitt vun dat sichtbore
Spektrum entsteiht. En Methood, en Utsnitt ut dat Spektrum to kriegen, is dat
Splitten vun witt Licht dör en Prisma oder en Streigidder. De Intensität un
Indruck vun de Spektralfarv hangt vun de Breed vun dat Bülgenlängenintervall af,
un dormit ok de Reinheit vun de Spektralfarv. Op de annern Siet, stellt de
enkelten Bülgenlängen vun’t Spektrum in’t sichtbore Licht blots en lütten Deel
vun möögliche Klören dor. In en Regenbagen sünd to’n Bispeel de Spektralfarven
to sehn, aver nich jemehr Mischen. Sünners Klören vun de „Purpurlien“ twüschen
Vigelett un Root künnt nich as Spektralfarven vörkamen – dat sünd Valenzfarven.

Mischfarven sünd all Klören, de dör Farvmischen tostannen kamt, wat se nu an’n
Bildschirm dör Mischen vun elektromagneetsche Strahlen oder dat Belüchten vun
reflekteren Böverflachen vun bedruckte Medien entstaht. Dat gifft ok
Mischfarven, de dat minschliche Oog wegen Metamerie as gliek ansütt, ofschoonst
de Intensität vun dat Licht an verschedene Steden vun de Bülgenlängenskala nich
de sülve is. Metamerie is afhangig vun den Lichtborn. De Effekt hett dormit to
doon, dat dat Spektrum vun de Strahlen, de op dat Oog drapen doot, op blots dree
verschedene Tappenorden afbillt warrt.

Na Wilhelm Ostwald sünd Optimalfarven idealiseerte Spektralfarven mit en
defineerte Breed vun dat Intervall vun de Bülgenlängen, bi de blots de
Intensitäten 0 % un 100 % vörkamt. En Optimalfarv is en Körperfarv, de ehr
Remisschoonskurv β(λ) en rechtwinklige Kurv is, bi de blots de
Remisschoonsgraden β(λ)=0 un β(λ)=1 tolaten sünd mit hööchstens twee
Sprungsteden in’t sichbare Spektrum. Dat gifft blots veer Typen vun
Optimalfarven:

In de Alldagsspraak warrt Swart un Witt as Klören ansehn, liekers warrt se nich
as klöört betekent. Mitünner warrt de neutrale Grauskala ok as unbunte Klören
betekent. De bunten Klören dorgegen leegt twüschen en Farvinslag un de
Sättigung. Se maakt en mehr oder minneren Farvindruck, de as bunt beschreven
warrt.

Von Ewald Hering stammt dorgegen de Veerklörentheorie, de vun Gegenklöörporen
„Root-Gröön“ un „Geel-Blau“ utgeiht un de vun Sehnerv överdragenen un vun’n
Grootbregen wohrnahmen Tosamenhäng as de buten vun’n Lief veroorsaakte
physikaalsche Situatschoon beschrifft. Grau, Witt oder Swart sünd dorbi
Sünnerfäll, wenn all dree Tappens mit ruchweg glieke Intensität anregt warrt un
dormit glieke Nervensignalen tügen doot. De Farvdimensionen Farvintensität un
Farvsättigung sünd dormit Utddruck vun de Stärk vun den utlösten Reiz.

Entwicklungshistoorsch gaht de Tappens un de Stääv op de glieke Utgangszellen
torüch. Dat Entwickeln hett dorto föhrt, dat dat Kiekspektrum vun Deerten nich
dat glieke is as bi de Minschen. Immen künnt to’n Bispeel in’t Ultravigelett
beter wohrnehmen, vunwegen dat jemehr Sehzellen energieriekere Photonen
(Strahlen mit körte Bülgenläng) wohrnehmen künnt as de Minsch. Bi Vagels hett
sik wiest, dat de Kuntrast twüschen ro’e Frücht un gröön Loov wichtig is. För
Fisch is en Wohrnehmen vun krote Bülgenlängen nödig, vunwegen dat de
langbülgigen Andeelen vun’t Sünnlicht dör Water absorbeert warrt.



https://nds.wikipedia.org/wiki/Katt

De Katt (f., pl. Katten) is en Roofdeert, dat ok as Huusdeert holen warrt.
Latiensch is dat Felis silvestris f. catus.

Dat Heken heet Kater (oder Koter oder Bolzen (afsünnerlich up Westfäälsch)), dat
Seken heet Katt, un de Lütten sünd eenfach de lütten Katten, in verschedene
Rebeden ok nöömt Kelling. Ökelnaam för de Katt op Plattdüütsch is faken Muusch
oder Muuschi. Mitünner warrt de Katten ok Böhnhaas oder Dackhaas nöömt.

Vörfohr vun uns Huuskatt is de Falbkatt vun de Steppens vun Afrika. De is in
Sünnerheit slank un hett lange Been. Denn ok de asiaatsche Wildkatt, de dat in
Indien gifft. Se hett mehr Knööv as de Falbkatt. Un denn gifft 't noch de
Waldkatt, wat de Wildkatt in Europa is. De hett den basigsten Knööv un is wat
sworer as de annern.

Uns Huuskatten sünd dör Krüzen rutkamen. Dat Utsehn vun de Waldkatt is dorbi an
böberste Stell (anners as bi dat Swien).

Al de olen Buern in 't ole Ägypten harrn Katten hatt. De fungen de Müüs' in de
Spiekers för dat Koorn. Un de Katten weern hillig. Un wenn se doodblieven deen,
denn maken de Minschen dor 'n Mumie vun. Un wenn een 'n Katt doodslaan harr,
denn wöör dat as Mord un Doodslag ankeken un bestraaft.

De Historie vun de Katt geiht üm un bi 15 bet 20 Johrhunnerden (Ewen) trügg. Dat
is mehr as bi de Hunnen. Katten leevt as Rövers. Jümehr Jagdmethood is so as bi
de willen Katten: anslieken un denn op dat annere Deert opspringen. Dat Slieken
is typsch för de Katt.

Katten sünd teemlich plietsch. Dat Miau vun de Katt is typsch för Huuskatten.
Wildkatten doot dat nich, alleen inne Balz kann dat woll vörkamen. Un Katten
weet, woans se ehrn Minschen torechttrecken köönt. Warrt ok seggt, dat sik de
Katt ehrn Minschen utsöcht un nich anners. Op elkeen Fall sünd Katten tomehrst
an dat Huus wöhnt. Dat is jümehr Reveer. Un wenn de Minschen ümtreckt, denn kann
dat maal malöörn, dat de Katt wedder na ehr Tohuus trügg löppt.

Denn sünd Katten ok Enkellöpers, anners as de Hunnen. Katten leevt normal nich
soziaal. Un de Kater will al amend nich mit annere Katten tosamen wesen, bloots
de Mudder mit ehr Lütten. Aver smusig kann se liekers sien, de Katt, wenn se wat
will, un wenn se (un nich de Minsch), dat will un se dor dat Seggen bi hett.



https://nds.wikipedia.org/wiki/John_Maxwell_Coetzee

John Maxwell Coetzee [kʊtˈsiə]] (* 9. Februar 1940 in Kapstadt) is en
süüdafrikaansch Schriever; siet 2007 is he austraalsch Staatsbörger. He wurr as
eerst Schriever tweemal mit den Booker Prize uttekent un kreeg 2003 den
Literaturnobelpries tospraaken.

Coetzee hett nedderlannsch Wuddels, is aber in en engelschspraakig Familie
upwussen. Dennoch weer he siet sien Kindheit ok mit de süüdafrikaansch Spraak
Afrikaans vertroot. Sien Moder Vera Coetzee weer Grundschoolmeestersche, sien
Vader Zacharias en Jurist, de wiels den Tweeten Weltkrieg up Sieden vun de
Allieerten in Noordafrika kämpt harr. Bit 1948 weer de Vader as Afkaat bi de
Stadtverwalten in Kapstadt anstellt, verlor aber denn dissen Posten wegen sien
apartheidkritisch Hollen, woruphen de Familie för dree Johr up en Farm in
Worcester leev.

J. M. Coetzee studeer an de Universität Kapstadt Engelsch (BA Honours 1960) un
hett dorto parallel en tweet Hööftstudium in Mathematik (BA Honours 1961)
afslooten. Dornah weer he in England tonächst för IBM un denn för International
Computers Limited in Bracknell, Berkshire as Programmeerer tätig, en Tiet, de he
in den tweeten Band vun sien romanhaft Memoiren (Youth. Scenes from Provincial
Life II, 2002) beschrifft. Mit en Arbeit över Ford Madox Ford kreeg he 1963 den
M.A.-Grad in Engelsch an de Universität Kapstadt. In dat glieker Johr hett he
Philippa Jubber (1939–1991) heiraadt, mit de he twee Kinner – Nicolas
(1966–1989) un Gisela (* 1968) – harr. Die Ehe wurr 1980 schett.

1965 nehm Coetzee in' Rahmen vun dat Fulbright-Programm Doktoratsstudien in
Engelsch un Linguistik an de University of Texas at Austin up, wo he 1969 mit en
Computeranalyse vun den Stil vun de fröhen Prosa vun Samuel Beckett sien
Doktertitel (PhD) kreeg. Doran sloot sück en Lehrtätigkeit an de State
University of New York at Buffalo an. 1972 wurr sien Andrag up en unbefristet
Upenholtsgenehmigung in den USA aflehnt, nahdem he sück in' März 1970 an
Protesten gegen den Vietnamkrieg bedeeligt harr un nah dat besetten vun en
Höörsaal vun sien Universität in Buffalo mit 44 anner Angehörigen vun den
Lehrkörper wegen „krimineller Besitzstörung“ verhaft wurrn weer. Doruphen kehr
de Familie nah Süüdafrika torüch, wo Coetzee en Lehrupdrag för Engelsch,
Linguistik un Allgemeen Literaturwetenschap an de Universität Kapstadt inneharr.
1984 kreeg he dor en Professur. Dorneben lehr er mehrfack in den USA: an de
State University of New York, de Harvard University, de Johns Hopkins University
in Baltimore, de Stanford University un an de University of Chicago. Neben sien
Lehr- un Schrievertätigkeit hett he ok as Översetter vun Romanen un Lyrik ut dat
nedderlannsch un Afrikaans arbeit. Er leevt, arbeit un lehrt siet 2002 in
Adelaide in Australien. An' 6. März 2007 wurr he austraalsch Staatsbörger.

1974 hett Coetzee sien eerst literarisch Wark, Dusklands, herutbrocht, dat ut de
beid Deelen The Vietnam Project un The Narrative of Jacobus Coetzee besteiht. De
Tosommenstellung vun de beid an sück unafhängig vertellt Deelen verwiest up
Parallelen tüschen de US-Amerikanern in Vietnam hüüd un de nedderlannsch
Besiedlung vun Süüdafrika in dat 18. Johrhunnert. Sien Warken nehmen faken
bannig düütlich Betoog up de sozialen un politischen Missstände un Probleme in
sien Land un stellen de Minschlichkeit up en hooch ästhetisch Niveau in den
Middelpunkt. Eenzelschicksale wurrn allegorisch för all Minschen dorstellt.
Coetzee is Vegetarier un Schuulpatron vun de austraalsch
Deertenrechtsorganisatschoon Voiceless. Explizit wurr de Deertenrechtsthematik
in den Romanen Elizabeth Costello un Schande behannelt.

1980 kreeg Coetzee den Central News Agency Literary Award, den hööchsten
süüdafrikaanschen Literaturpries, för Warten auf die Barbaren. 1983 wurr he för
Leben und Zeit des Michael K. mit den Booker Prize, 1987 mit de Jerusalempreis
für die Freiheit des Individuums in der Gesellschaft un 1999 för Schande
nochmals mit den Booker Prize uttekent. Wiederhen wurr he mit den Lannan
Literary Award for Fiction, The Irish Times International Fiction Prize un den
Commonwealth Literary Award uttekent un to'n Chevalier dans l’Ordre des Arts et
des Lettres nömmt. 2003 kreeg Coetzee den Nobelpries för Literatur as en
Schriever, „who in innumerable guises portrays the surprising involvement of the
outsider“ („de in tallriek Gestaltungen dat erstaunlich Wirken vun Butenvörlüüd
dorstellt“).

An' bekanntsten is Coetzee för sien Romane (de nie umfangriek sünd), he arbeit
aber ok in anner Genres. So hett he tallriek Essays schreeven, de sück faken mit
literaturtheoretischen Fragen befaaten. Deelwies wurrn de Genres Essay un Roman
bi hüm ok vermischt. So is Elizabeth Costello en Annannerriegen vun Vörlesungen
vun en fiktisch austraalsch Schrieverin, de blots dör en losen Handlungsfaden
tosommenhollen wurrn; in sien Book Tagebuch eines schlimmen Jahres hengegen
wurrn Essays un en fiktive Romanhandlung to glieker Tiet up de sülvig Siet
weddergeven. Fraagstellungen, mit de Coetzee sück in sien Essays befaat, düken
faken in sien Romanen weer up.

Eenige vun Coetzee sien Warken dragen autobiografische Tüüg, sünd aber so immer
so stark fiktschonaliseert, dat man nich tüschen „wohre“ Begevenheiten un
Fiktschoon trennen kann. Ok Coetzee sülvst trett in dissen Texten staadig as
Kunstfigur up. Buterhalv vun sien Literatur seggt he to sien Person oder sien
eegen Warken wenig, lediglich in den vun David Attwell herutgeven Band Doubling
the Point hett he sück utführlicher ütert. Coetzee is aber de Mennen, dat jede
Literatur per se autobiografische un politische Aspekte hett.

All mit sien eerst Wark Dusklands in 1974 gelung Coetzee de internatschonale
Dörbröök. Sietdem sünd all sien Böker Gegenstand vun talllos Rezensionen,
Interpretatschonen un literaturwetenschaplich Arbeiten un hemm hooch
Verkoopstallen. Up internatschonaler Ebene weer Coetzee nie nich en besünners
kontroverser Schriever, in sien Heimat Süüdafrika is he dorgegen deelwies up
Aflehnen stött. Sien Literatur wurr dor wiels de Apartheid as elitär ansehn un
mit den Vorwurf vun de politischen Konturlosigkeit konfronteert. In't Utland
wurr he hengegen ehrder as oppositschoneller Schriever wohrnommen. Deelwies wurr
ok achter de Vergaav vun den Nobelpries an Coetzee in dat Johr 2003 en
politische Motivatschoon vermoot.



https://nds.wikipedia.org/wiki/John_Fitzgerald_Kennedy

John Fitzgerald Kennedy (* 29. Mai 1917 in Brookline, Massachusetts; † 22.
November 1963 in Dallas, Texas bi een Mordanslag) weer de 35. Präsident vun de
Vereenten Staaten vun Amerika (1961 - 1963). He weer de tweede Söhn vun den
Millionär Joseph P. Kennedy un sien Fro Rose Fitzgerald Kennedy. Düsse Rose
Kennedy weer de Dochter vun den vörmaligen Börgermeester vun Boston. In'n
tweeten Weltkrieg hett John F. Kennedy bi de US-Marine in'n Pazifik deent. He
weer dor Kummandant vun dat Snellboot PT 109. An'n 12. September 1953 hett he
Jacqueline Lee Bouvier heiraat. Bit up den hüdigen Dag kaamt ut de wietlöftige
Kennedy-Familie Politikers, de wat to seggen hefft.

Vunwegen sien afsunnerlichen Dood, de allerwegens up de Eer in'n Fernsehen to
sehn weer, man ok vunwegen datt he den eersten Flug nah'n Moond ankünnigt hett,
is he allerwegens een vun de bekanntest Präsidenten vun de USA. In Düütschland
is he besunners beropen vunwegen sien beröhmt Reed vör dat Raathuus in
Berlin-Schöneberg, wo he den Satz utspraken hett: „Ik bin ein Berliner“.



https://nds.wikipedia.org/wiki/Johannes_Calvin

Johannes Calvin, an un for sik Jean Cauvin, (* 10. Juli 1509 in Noyon in de
Picardie in'n Norden vun Frankriek; † 27. Mai 1564 in Genf in de franzöösche
Swiez) weer en Mann vun de Reformatschoon in Frankriek un de Swiez. He is,
tosamen mit Zwingli, een vun de Vaders vun de reformeerte Karken in ganz Europa
warrn (kiek bi: Calvinismus).

Sien Vadder weer Sekretär bi den Bischop vun Noyon, hett sik avers mit em
vertöörnt un weer amenne ut de Karken utslaten (exkommunizeert). He hett dorför
sorgt, dat de lüttje Calvin goot versorgt weer un hett em een Posten bi de
Karken toschostert. Dor hett he Geld kregen, ahn dat he dorför arbeiden müss
(Pröven). So is Calvin as kathoolschen Büdel opwussen.

Laterhen het he de Rechten studeert. Vördem hett he in Paris de högere School
besöcht, ünner annern dat bekannte „Collège de Montaigu“, wo he amenne noch
Ignatius vun Loyola drapen hett, de laterhen de Jesuiten grünnt hett. Toeerst
schull Calvin Preester weern, man sien Vader hett em denn doch tosnackt, dat he
beter op Afkaat studeren schull. He is denn in Orléans un in Bourges ween.
Theologie hett he nienich studeert, ofschoonst he doch laterhen en berühmten
Theologen weer. In Orléans hett he to’n eersten Mal mit de Evangeelschen to doon
kregen.

Dat eerste Book, dat Calvin schreven hett, weer een Kommentor över dat Book „De
clementia“ vun den Philosophen Seneca, de in dat ole Rom leevt harr. Düt Book
hett Calvin 1532 in Paris rutbröcht. Dor wies he mit, dat he to de nee Strömung
vun den Humanismus tohören dö. In Paris is Calvin denn een vun de Lüüd vun de
Reformatschoon wurrn. Dat weer dortomalen gefährlich, un so müss he de Stadt
verlaten. En poor Maanden later, in April 1534, güng Calvin na Nérac in de
Südwesteck vun Frankriek. Dor stunnen de Reformeerten ünner den Schutz vun
Margarete, Königin vun Navarra. Mai 1534 keem he noch mal na siene Vaderstadt
Noyon un trock vun dor wieder na Paris. Denn güng he fudder na Orléans. Dor hett
he sien tweet Book rutgahn loten. Dat weer een Schrift gegen de Wedderdöpers,
„Psychopannychia“ (Seelenslaap) mit Namen. In düt Book streed he gegen den
Gedanken, dat de Seel vun een Minschen twüschen sien Dood un dat Jüngste Gericht
in een Oort Slaap tobringt. Dornoh güng he na Basel. Dor lehr he de Mannslüüd
kennen, de in de Swiez de Reformatschoon vöranbringen döen, as Bullinger, Bucer,
Capito un annere.

Calvin schreev in düsse Tiet an de eerste Utgaav vun sien groot theologisch Wark
„Institutio“ (Ünnerricht in de christliche Religion). 1536, dor weer he 26 Johr
oolt, arbeidt he an dat Vörwoort. Dat schreev he an den König vun Frankriek. He
harr dat woll geern sehn, wenn Franz I. de reformeerte Kark in Frankriek ünner
siene Flunken nahmen harr. 1536 güng denn de eerste Oplaag vun de „Institutio“
rut. Calvin hett sik mit anner Theologen ut de Historie un ok ut sien Tiet
ut'neen sett, as he an't Schrieven güng. Bannig wichtig weeren för em, blangen
de Schrievers vun de Bibel, besunners Johannes Chrysostomos, Augustinus, Bernard
vun Clairvaux un Martin Luther.

In dat sülbige Johr keem Calvin, de eentlich op den Weg na Straßburg weer, na
Genf. Dor fodder Guillaume Farel em up, he schull in Gott sien Namen in Genf
blieven un em bi den Opboo vun een reformeerte Stadt un Karken bistahn. Üm de
Oort un Wies, wie he de Reformatschoon in Genf dörsetten wull, geev dat ober
allerhand Striet mit de Stadt ehren Rat, un dor müss he 1538 tosamen mit Farel
und den Prediger Courault de Stadt verlaten. Dat weer een Slag in’t Kontoor, man
he mook sik dor nix ut un güng na Straßburg.

In Straßburg hett he denn as Pastoor vun de franzöösche Gemeende arbeidt. De
Stadt harr ja ene ganze Gemeen mit Lüde, de vunwegen ehren Globen nich in
Frankriek blieven kunnen. Dor wurrn midderwielen de Maten vun de reformeerten
Karken achter Trallen sett un verbrennt. Calvin hett later seggt, de Johren in
Straßburg, dat weern de schönsten in sien Leven ween. In Straßburg hett Calvin
ok allerhand lehrt, wat he laterhen in Genf öbernohmen hett. Bucer harr dor en
Karken upboot, so as Calvin dat in Genf in de twee verleden Johren nich
henkregen harr. Dat Singen vun de Psalmen hett Calvin vun dor övernahmen
(Psalter vun Genf) un de Ordnung vun'n Gottesdeenst. Ook, dat dat veer Ämter
geben schull in de Karken (Prediger, Lehrer, Öllste, Diakonen), hett he dor to'n
eersten Mol so sehn. 1540 heiraadt Calvin in Straßburg de Wittfroo Idelette de
la Bure. De weer vördem mit een Wedderdöper tosomen ween.

Midderwielen güng dat in Genf allens dörnanner. Un dor hefft se em torüchropen.
He hett sik ober oorntlich bidden laten. 1541 güng he denn doch. Man de Genfer
hefft em vörher verspreken mösst, se wollen nu ok Calvin sien Katechismus un de
Oordnung för dat Karkenleven so annehmen, as em dat richtig dünken dö. Dor hebbt
se sik op inlaten. Un so keem he denn torüch as Baas över de Karken in Genf. Een
mutt aber doch seggen, dat he bit in dat Jahr 1555, wo sien Partei de Wahl
wunnen hett, de ganze Tiet nix as Theater mit de olen Regenten vun de Stadt Genf
harrt hett. De hebbt em dat Leven suur weren laten, wiel se sik doch vun so en
Frömmen as em nix seggen laten wullen.

Un so stimmt dat gor nich, wat vele Lüüd jümmers seggt hebbt, dat Calvin en Aart
vun Diktator in Genf wesen is. Dor harr he gor nich de Macht to. He müss nämlich
allens vun de Stadt Genf ehren Raat besluten laten, wat he vörharr. Un de hett
alltiet bloß beslaten, wat em topass keem.

In de Johren bet 1555 is allerhand loswesen. 1544 wurr Sebastian Castellio
rutsmeten, wiel he in de Lehr nich mit Calvin siene Kark övereenstimmen dö. 1552
hett de Raat Jerome Bolsec ut de Stadt wiest, wiel he seggt hett, de Lehr vun
Gott sien Gnadenwahl, de pass nich to'n richtigen Glöven. Un 1553 wurr de Dokter
Michel Servet op'n Brandstapel verbrennt, wiel he apen künnig maakt harr, datt
he nich an den dreeenigen Gott glöven dö. Bi düsse Perzessen hett Calvin siene
Fingers in't Speel hatt, dat is wiss, man de Ordelen hett jümmers de Raat vun
Genf spraken. Un de weer nich just op Calvin siene Siet. Na de Menung vun de
dormolige Tiet weern dat Verbreken, de jede anstännige Raat verordeelen un
strafen müss.

De Karken in Genf is amenne besünners vun de Flüchtlingen ut Frankriek opboot
wurrn. 1555 hebbt düsse „Réfugiés“ denn de Macht in Genf ut de Hannen vun de
olen Familien övernahmen. Siet düsse Tiet hett Calvin de lesten Johren vun sien
Leven in Freden leven kunnt un meist keen Striet mehr hatt. Calvin hett mi siene
Karken in Genf een Bispill geven för veele Christen in dat ganze Europa, wie dat
in een echte evangelische Stadt oder Land utsehn un togahn scholl. He is een vun
de Vaders vun de reformeerten Karken in Europa warrn. Mannslüde ut alle Länner
hebbt an de Akademie vun Genf bi Calvin Theologie studeert un siene Gedanken vun
dor ut mit na Huus nahmen. An’n 27. Mai 1564 is Calvin sturben. Théodore de Bèze
(Beza) hett dat Leit vun de Karken vun Genf öbernohmen.



https://nds.wikipedia.org/wiki/Johann_Sebastian_Bach

Johann Sebastian Bach (* 21. März 1685 in Iesenack in Döringen; † 28. Juli 1750
in Leipzig) weer een vun de gröttsten Musiker vun all Tieden in Düütschland.
Sien Geburtsdag is nah de Juliaansche Klenner angeben. To de Tiet hebbt aber all
veel Lüüd nah den Gregoriaanschen Klenner leevt - dornah weer sien Geburtsdag
denn 31. März 1685.

Johann Sebastian Bach sien Vadder Ambosius Bach weer Stadtmusikus in Eisleben.
Beide Öllern sünd fröh dootbleven, dor müss Johann Sebastian denn nah sienen
Broder Johann Christoph nah Ohrdruf as he noch en ganz jungen Keerl weer. In dat
Jahr 1700 is he nah Lüünborg gahn un hett dor de Michaelisschool besöcht.

1703 is he Orgelspeler in Arnstadt wurrn. 1705 hett he een Reis to Foot nah
Lübeck maakt. Dor woll he den berühmten Orgelspeeler Dieterich Buxtehude kennen
lehren un em wat afkieken. För düssen Besöök harr he nich den Verlööf vun sien
Obrigkeit un so geef dat achterher allerhand Striet. 1707 is he Orgelspeeler in
Mühlhausen in Döringen wurrn. 1708 güng he as Orgelspeeler an den Hoff vun den
Fürsten vun Weimar. In dat Jahr 1713 is he dor to'n Hoff-Kunzertmeister
upsteegen.

Amenn hett Bach in Weimar Theater hatt: As he wegwull, wiel he een' betern
Posten funnen harr, dor hett sien Fürst em in't Lock smeten. He is aver doch
rutkamen un 1717 nah Köthen gahn, dat is in Anholt. Dor hett he as
Hoff-Kapellmeister bi den Fürsten deent. Düsse Fürst weer reformeert un so keem
dat, datt Bach in düsse Tiet man wenig Karkenmusik maakt hett un mehr so wat
to'n danzen un to'n tolustern in'n Huse.

An'n leefsten weer Bach jümmers in Köthen bleven, man de Fürst hett miteens
heiraat un dor hett he keene Lust mehr hatt op Musik. Bach meen natürlich, dat
keem vunwegen de Fro. An 'e grote Orgel in St. Katharinen in Hamborg woll he ok
mal spelen, man dor hebbt se em nich nahmen, weil he keen Geld betahlt hett för
düssen Job. Ohn betahlen künn he aver op düssen Posten nix warrn. 1723 is he
denn in Leipzig bi de Thomaskarken Kantoor wurrn. Dor hett he allerhand Theater
hatt, weil he sik mit de Latienschölers nich groot afgeven wull. He harr op
Schoolmeesteree nich so'n Lust. Mehrst jeden Sünndag in't Johr hett he mit siene
Schölers un annere Muskanten in 'e Karken opspeelt, un faken ganz wat Nees, wat
he süms komponeert hett: Dat weren siene Kantaten.

1707 hett Bach sien eerste Fro heiraat. Dat weer siene Cusine Maria Barbara
Bach. 1720 is Maria Barbara sturven. Denn hett he 1721 Anna Magdalena Wilcken
heiraat. Mit beide Froonslüe hett he tosamen 20 Kinners harrt.

He schreev un speel to'n Bispeel Musik to de Passion vun Jesus as de
Johannespassion un de Matthäuspassion, Orgelwarken as siene groten Toccata un
Fuga. För de protestantsche Karkenmusik hett he afsunnerlich veel
tostannenbröcht un bit up düssen Dag sienen Stempel up de Kultur vun de
evangeelschen Karken updrückt.Man he hett ok Stücken schreben, wo he de Fürsten
un Königen to siene Tiet wiesen wull, wat vun deegten Keerl he is. För den König
vun Preußen hett he dat Musikalische Opper schreven: Siene Söhns Carl Philipp
Emanuel Bach, Johann Christian Bach, Johann Christoph Friedrich Bach un Wilhelm
Friedemann Bach sünd ok Musiker worrn.



https://nds.wikipedia.org/wiki/Isotop

Isotop (greeksch: ισο – gliek; τόπος – Oort) is en Begreep ut de Atomphysik un
de Chemie, de bedüüd, dat verscheeden Nuklide von en un densülben cheemsch
Elemente in dat Periodensystem an de glieke Stell to staan kommt. Dat kommt
dorvon, dat disse Nuklide — dormit is de Kern von dat Atom meent — all de sülbe
Ordnungstall hebbt. De Ordnungstall seggt nämlich, watveel Protonen in dat
Nuklid vereent sünd. Nimms dor nu ein Proton von weg oder packs en bi to, denn
ännert sik die Ordnungstall. Denn hest Du ober bats ok en anneret Element.

Nu gift dat obers ok noch de Neutronen, de sik tosammen mit de Protonen in den
Atomkarn ophollt. Ünnerscheed sik nu twe Nuklide, de woll de glieke Tall an
Protonen ober verschieden veel Neutronen hebbt, denn is dat noch jümmer dat
sülbe Element ober man snackt denn von ünnerscheedlich Isotope. Isotope von en
un densülben Element hebbt de sülben chemisch Eegenschoppen, man physikalsch
künnt de sik woll anners verholln. En lütt beten ünnerscheed sik ok de cheemsch
Reakschonen bi de Isotope, dat is an sik ober blots bi den Waterstoff to marken,
de je man blots ein Proton hett.

De Saak mit de Isotope is dör engelschen Chemiker Frederick Soddy bekannt worrn.
Dorvör hett he 1921 ok den Nobelpries för Chemie kregen.

Von de meesten chemisch Elemente gift dat eenige Isotope, de stabil nöömt warrt.
Dat bedüürt, dat se sik nich ännert, wenn man jüm nich mit hoge Energie bikummt.
Meist gift dat dorto ok noch en ganze Reeg Isotope, de instabil nöömt warrt. De
künnt faken nicht lang bestaan un fallt mit de Tiet utenanner oder fangt sik wat
in (to'n Bispeel Elektronen), so dat dorut en anneret Element entsteit. Dorbi
wat meist ok en Deel Strohlen afgeven, wat as Radioaktivität bekannt is. Dat
gift ober ok chemisch Elemente, von de dat blots radioaktive Isotope gift, de
also gor nich stabil sünd. Eenige dorvon gift dat dorüm ok nich in de Natur, man
könnt blots künstlich maakt warrn.

De meesten stabilen Isotope gift dat von dat Element Tinn. Dat hett glieks tein
dorvon. Ünner all de 116 Elemente in dat Periodensystem, de wi hüüt kennt, gift
dat 20, de en enzig stabil Isotop hebbt. Man snackt denn ok von Reinelemente un
seggt, de sünd anisotop. Ober so ganz nipp un nau weet en dat nich, watveel dat
nu sünd, weil man jümmers nieg wat rutfinnen deit.

Bekannt is t. B. dat radioaktive 14C (Kohlenstoff), dat in de Archäologie benütt
warrt, üm dat Öller von organisch Tüchs ruttokriegen (Radiokarbonmethood).
Normal liggt Kohlenstoff as 12C vör.

To dat Bestimmen von dat Öller von Steen oder annert Material gifft dat in de
Eerdphysik noch en ganze Reeg annere Isotopen vör ünnerscheedlich Tietrebeten.
En bekannt dorvun is dat (Kalium), dat dör Betaverfall to 40Ar (Argon) ümwannelt
warrt un ungefäähr 10% vun de natürlich Radioaktivität utmaakt.

In de Klimaforschen warrt sünners dat 18O (Suerstoff) ünnersocht, üm fröhere
Temperaturen ruttofinnen.

As Brennstoff vör Atomkraftwarken warrt vör allem 235U (Uran) ut natürlich
Uranierz gewunnen. Wenn dat noch meer anriekert warrt, kann man dorut ok
Atombomben boen. To den glieken Zweck warrt hüüt aver mehr dat 239Pu (Plutonium)
nütt.

In de Ruumfohrt warrt ok dat Plutonium-Isotop 238Pu verwennt, üm elektrischen
Stroom to winnen.



https://nds.wikipedia.org/wiki/Isaac_Newton

Isaac Newton (* 4. Januar 1643 in Woolstrope; † 31. März 1727 in Kensington
(vandaag een Stadtdeel van London)) weer en engelschen Physiker, Mathematiker,
Astronom, Alchemisten, Philosophen un Beamten bi de Verwalten.

Na den Juliaanschen Klenner, de to düsse Tiet in England noch gellen dö, is
Isaac Newton an't 25. Dezember 1642 (to Wiehnachten) boren wurden. Na de
Gregoriaansch Klenner, de in Ingland eers later inföhrt wurden is un vandag
överall gellen deit, weer Newton sien Geburtsdag de 4. Januar 1643.

In de Spraak vun siene Tiet, de noch keen Unnerscheed maken dö twuschen
Natüürliche Theologie, Naturwetenschoppen un Philosophie, is Newton en Philosoph
nömmt wurrn.

Newton hett in Cambridge Mathematik und Naturlehr studeert. 1666 hett he sien
wichtigst Book Principia Philosophiae Naturalis Mathematica rutbröcht. Dor hett
he den Grundsteen för de Klassische Mechanik mit leggt. He stellt dor Newton
sien Gravitatschoonsgesett up un beschrifft de universelle Gravitatschoon un de
Gesetten vun de Bewegen. Man seggt, dat Newton up dat Gesett kummen weer, as he
en Appel van een Boom fallen sehn hett. Later hett Newton de Gesetze van't
Planetenbewegung van Johannes Kepler utweert und dorut de Gravitatschoonstheorie
herleit. Mit disse Gravitatschoonstheorie kunn Edmond Halley in disse Tied de
Bahn van de Halleysch Komet bereken, de vandaag na hum nöömt is.

Dorto harr Newton een helen Bült Mathematik erst nee erfinnen mutten, de wi
vandaag Infinitesimalreken (Differentalreken un Integralreken) nömen. Newton
sülbst hett dat Reken Fluxionsreken nömt.

Later hett Newton een helen Bült Schandal mit Gottfried Wilhelm Leibniz ut
Hannober harrt dorum, well nu disse Mathematik erfunnen hett. Leibniz hett
namlich to't gliek Tiet de glieke Mathematik erfunnen.

Newton hett noch en anner Book schreben: Opticks, van't Lucht. Newton hett de
Disperschoon van't Lucht rutfunnen, as in't Regenbagen, un een Fernrohr mit
Spegels boot.

Vunwegen dat, wat he tostanne kregen hett, warrt Sir Isaac Newton as een vun de
gröttsten Wetenschopslüde vun al Tieden ankeken. Besunners in Physik un
Mathematik is he een vun de ganz Groten. De Principia Mathematica weert as een
vun de wichtigsten Böker vun de Wetenschoppen överhaupt ansehn.

Doför, wat he allens rutfunnen het, is Newton adelt wurn. Newton is mit 84 Johr
stürven un in de Westminster Abbey in London beerdigt.



https://nds.wikipedia.org/wiki/Internatschonal_Eenheitensystem

Dat Internatschonale Einheitensystem, ok eenfach SI (för Franzöösch: Le Système
international d'unités) nöömt, is dat moderne metrische System un is dat
wichigste Eenheitensystem för physikaalsche Einheiten. De Oorsprung is in de
Wetenschop, man aver vundaag is dat ok in de Weertschop un den Hannel dat
wichtigste Einheitensystem. In de Europääsche Union un ok in de mehrsten anneren
Staaten is dat Bruken vun SI dörch Gesett vörschreven.

Dör SI warrt physikaalsche Einheiten för utsöchte Grötten fastleggt.
Nich-physikaalsche Grötten (t.B. ut de Weertschop oder de Sozialwetenschop)
warrt dör SI nich defineert.

Dat SI is 1954 beslaten warrn un baseert vundaag op söven Basiseenheiten för
söven Basisgrötten, de per Konventschoon fastleggt sünd.

Physikaalsche Grötten laat sik ok anners as mit SI-Eenheiten opschreven. In
Deelrebeden vun Forschung un Weertschop warrt dat ok noch maakt un is av un an
ok na Gesett noch mööglich. Man Eenheiten ut mehr as een Systeem schöölt (wenn
mööglich) nich mengeleert warr.

Na den tweeten Weltkrieg geev dat 'n Barg vun Eenheitensystemen un ok Eenheiten,
de to keen System tohöör. Welke dorvun weern Variatschonen vun dat metrische
System (MKS-System), annere baseer op dat angloamerikaanschen Maatsystem. Dat
weer kloor, dat dat so nich wiedergahn kunn. In 1948 geev dat denn toeerst mal
den Opdrag för en internatschonale Studie, üm ruttofinnen, wat för een System
vör de Rebeden Wetenschop, Technik un Ünnerricht bruukt warrt. Na dat wat dorbi
rutsuert is, warr denn 1954 beslaten, ein internatschonal System op söss
Basiseenheiten optoboen. De Vörslag för de söss Basiseenheiten weer: Meter,
Kilogramm, Sekunn, Ampere, Kelvin un Candela. 1960 wurr dit System denn na sien
franzööschen Naam (Système International d'Unités) SI-Eenheiten nöömt. 1971 keen
denn as sövente Basiseenheit noch dat Mol dorto un hett den sössten Platz
twischen Kelvin un Candela kregen.

Dat is ok mööglich, to de Eenheit noch ’n Präfix bitofögen, üm Veelfache vun en
Eenheit to kregen. All Veelfachen sünd Teihnerpotenzen, t. B. bedüüd Kilo- dat
dusendfache un Milli- bedüüd dat dusendstel. Dorbi warrt jümmers blots een
Präfix bruukt. De millionste Deel vun’n Kilogramm is’n Milligramm un nich’n
Mikrokilogramm.

Dat internatschonale Eenheitensystem bargt blangen de Basiseenheiten ok afleddt
Eenheiten, de ut een oder mehr vun dissen Basiseenheiten dörch Multiplikatschoon
oder Divischoon tosamensett sünd. So warrt t.B. de Flach in Quadratmeter (m²)
oder de Snelligkeit in Meter dörch Sekunn (m/s) opschreven.

För welke vun disse tosamensett Eenheiten gifft dat egene Naams un Symbolen, de
sik sülvst wedder mi allen Basis- un afleddt Eenheiten kombineren laat. So kann
een t.B. de SI-Eenheit vun de Kraft, dat Newton (1 N = 1 kg·m/s²), bruken, üm de
Eenheit vun de Energie, dat Joule (1 J = 1 kg·m²/s²), synonym ok as Newton mal
Meter uttodrücken.



https://nds.wikipedia.org/wiki/Indium

Indium is en cheemsch Element, dat as Swoormetall to de Eerdmetallen tellt
warrt. Dat Element hett de Atomtall 49 un dat Atomteken In. De Klöör vun Indium
is sülverwitt bit grau. De Männigkeit vun Indium in de Eerdköst is vergliekbor
mit de vun Sülver. För den Lief is dat Metall essentiell, jüst so is aver ok
keen giftige Wirkung bekannt. Technisch kann Indium för vele Anwennen insett
warrn, man dat teemlich rore Vörkamen sett dor Grenzen. Vundaag warrt dat Metall
vör allen to Indiumtinnoxid verarbeit, dat as transparenten Leider för
Flachbildschirmen un Touchscreens bruukt warrt. Siet de Johrdusendwenn is de
Nafraag bannig stegen, un dormit ok de Pries för Indium.

Indium is 1863 vun de düütschen Chemiker Ferdinand Reich un Theodor Richter an
de Bargakademie Freiberg opdeckt worrn. De beiden Wetenschopplers harrn Proven
vun Sphalerit na Thallium ünnersöcht. Dorbi hebbt se in’t Absorpschoonsspektrum
ansteed vun de verwachten Thallium-Lien en bit dorhen nich bekannte indigoblaue
Lien funnen, de to dat unbekannte Element höör. Na disse Spektrallien hett dat
Element denn ok sien Naam kregen. Korte Tiet later künnen se toeerst
Indiumchlorid un -oxid, un dör Redukschoon mit Waterstoff denn ok dat elementare
Metall dorstellen. En gröttere Mengde Indium weer to’n eersten mol op de
Weltutstellen 1867 in Paris wiest.

Na sien eerste Anwennen vun 1933 an as Bestanddeel vun Legeren in Tähngold, weer
Indium mit den Tweeten Weltkrieg veel insett. De USA hebbt dat Metall bruukt
to’n Beschichten vun de stark belasten Lagers vun jemehr Flegers. Na den Krieg
weer Indium vör allen in de Elektroindustrie to’n Löden oder as Bestanddeel vun
Legeren insett, de bi siete Temperaturen smölt. Mit tonehmen Bedüden vun de
Karnenergie weer Indium mehr un mehr ok in Kontrollstääv vun Karnreakters
bruukt. Dordör steeg de Indiumpries bit 1980 to’n eersten mol bannig an. Na den
Reakterunfall in’t Karnkraftwerk Three Mile Island güng de Nafraag aver wedder
torüch.

Vun 1987 an weern twee ne’e Indiumlegeren utklamüstert: de Halfleider
Indiumphosphid un dat dürsichtige Indiumtinnoxid, dat in dünne Schichten leiden
deit. Sünners dat tweete weer technisch intressant för’t Entwickeln vun
Fletigkristallbildschirmen. Wegen de groten Nafraag warrt de gröttste Deel vun’t
Indium siet 1992 as Indiumtinnoxid verarbeit.

Indium is en roor Element, dat mit en Andeel vun 0,05 ppm in de Eerdköst
vörkummt, also vergliekbor mit Sülver oder Quecksülver. Gediegen Indium is bit
hüüt blots eenmol in’t ööstliche Sibirien opdeckt worrn. Indiummineralen sünd ok
blots wenige bekannt. Vör allen sünd dat sulfidische Mineralen as Indit FeIn2S4
un Roquésit CuInS2. Man, de sünd so roor, dat se för’t Winnen vun Indium keen
Rull speelt. De grötteren Vörkamen vun Indium finnt sik in Zinkierzen, sünners
in Sphalerit.

De theoreetschen Reserven warrt op 16.000 t schätzt. Weertschopplich afboet
warrn künnt dorvun villicht 11.000 t. De gröttsten Lagersteden leegt in Kanada,
China un Peru. Ierzen, de Indium bargt, gifft dat aver ok in Australien,
Bolivien, Japan, Russland, Süüdafrika, de USA, Afghanistan un in eenige
europääsche Länner. In Düütschland gifft dat Vörkamen in de Ierzbargen un an’n
Rammelsbarg in’n Harz.

Indium warrt meist blots as Nevenprodukt bi de Produkschoon vun Zink un Blie
wunnen. Weertschopplich lohnt sik dat Winnen, wenn sik an sünnere Steden vun’n
Produkschoonsafloop Indium anriekern deit. Dat sünd to’n Bispeel Flaagstoff, de
bi’t Rösten vun Zinksulfid anfallt, oder Rüchstännen, de bi’t Nattverfohren vun
de Zinkprodukschoon bi de Elektrolyys entstaht. Disse Rüchstännen warrt mit
Swevelsüür oder Soltsüür ümsett un so in en Lösen bröcht. De Kunzentratschoon in
de Süür is aver bannig siet un mutt eerst mol anriekert warrn. Dat passeert dör
Extrakschoon mit Tributylphosphat oder dör Utfällen as Indiumphosphat.

Dat egentlich Winnen vun Indium warrt elektrolytisch maakt. Dorto warrt en Lösen
vun Indium(III)-chlorid in Soltsüür nahmen. Mit Hülp vun Quecksülverelektroden
warrt de to elementar Indium ümsett. Bi de Elektrolyys mutt Acht geven warrn,
dat keen Thallium mehr in de Lösen is, vunwegen dat de Standardpotentialen vun
de beiden Elementen teemlich gliek is.

Dör egente Verfohren as dat Zonensmöltverfohren oder mehrmolige Elektrolyys vun
Indium(I)-chlorid-Soltsmölten kann dat Produkt wieter reinigt warrn. Op disse
Wies warrt Indium mit en Reinheit vun över 99,99% wunnen.

De Minenprodukschoon vun Indium leeg 2006 twüschen 500 un 580 Tunnen. Wegen de
lütten natüürlichen Reserven bi gliektietig hoge Nafraag tellt Indium vundaag to
de knappsten Rohstoffen op de Eer. De Sekundärprodukschoon dör Recycling is
grötter as de Primärprodukschoon un leeg in’t Johr 2008 bi 800 Tunnen.

In China warrt Indium eerst siet korte Tiet in grote Mengden produzeert. 1994
leeg de Mengde noch bi 10 tref>Indium bei usgs mineral resources (1996)
(PDF-Datei; 12 kB)</ref>. In’t Johr 2005 hett sik de Andeel vun China an de
Weltprodukschoon op 60 % vergröttert. In annere Länner is dat weniger stegen,
oder deelwies ok torüchgahn, wenn Vörkamen toenn gahn sünd. Liekers is de
Nafraag na Indium duller anstegen as de Prosukschoon, so dat de Pries vun
97 Dollar 2002 op 827 Dollar för’t Kilogramm in 2005 anstegen is. Recycling vun
Indium lööpt vör allen över’t Wedderverweerten vun Rüchstännen ut de Sputters .
Dat eenzige Land, in dat opstunns Indium in gröttere Mengden torüchwunnen warrt,
is Japan.

Indium kann in de meisten Anwennen ok dör annere Stoffen uttuuscht warrn. Man,
faken warrt de Egenschoppen vun dat Produkt dordör slechter oder ok de
Weertschopplichkeit vun de Produkschoon. To’n Bispeel kann Galliumarsenid an de
Steed vun Indiumphosphid bruukt warrn un ok för Indiumtinnoxid gifft dat
Uttuuschstoffen, de aver en slechtere Gööd hebbt.

Indium is en Metall mit en sieten Smöltpunkt vun 156,60 °C. Ünner de elementaren
Metallen hebbt blots Quecksülver, Gallium un de meisten Alkalimetallen noch
sietere Smöltpunkten. Fletig is dat Metall denn över en groot Temperaturrebeet
vun ruchweg 2000 K. Feltig Indium lett op Glas duersom en dünnen Film torüch
(Benetten). De glieke Egenschop hett ok Gallium.

Bito hett dat Metall en hoge Duktilität, dat heet, dat dat banig week is
(Mohshard 1,2). Jüst so as Natrium kaan een dorüm ok Indium mit en Mess snieden.
Op Papeer lett Indium en sichtboren Streek torüch. Ünner en Sprungtemperatur vun
3,41 K warrt Indium to’n Supraleider. En Sünnerheit, de Indium tosamen mit Tinn
hett, sünd de tyypschen Luden, de bi’t Verbögen vun Indium to hören sünd
(„Tinngebölk“)

Ünner Normalbedingen is vun Indium blots een kristalline Madifikatschoon
bekannt, de in’t tetragonale Kristallsystem in de Ruumgrupp I 4 / m m m
{\displaystyle I4/mmm\;} un dormit in den binnenzentreert Gidder mit de
Gidderparameters a = 325 pm un c = 495 pm un twee Formeleenheiten in de
Elementartzell kristalliseert. In de Kristallstruktur warrt een Indiumatom vun
twölf annere Atomen ümgeven, wobi veer ut de Naver-Elementarzellen kamt un en
lütteren Afstand (325 pm; rode Binnen) hebbt as de acht op de Ecken vun de
Elementarzell (337 pm; gröne Binnen). As Koordinatschoonspolyeder gifft sik dör
de Koordinatschoonstall 4 + 8 = 12 en tarrten Kuboktaeder. De Kristallstruktur
kann dorüm as en tetragonal tarrt kuubsch-dichteste Kugelpackung beschreven
warrn.

In Hoochdruckexperimenten is en wietere Modifikatschoon funnen worrn, de över
45 GPa bestännig is un in’t orthorhombische Kristallsystem in de Ruumgrupp Fmmm
kristalliseert.

De cheemschen Egenschoppen vun Indium sünd goot mit de Navers in de cheemschen
Grupp Galliumn un Thallium to verglieken. Se sünd all nich-eddel, so dat Indium
bi hoge Temperaturen mit vele Nichmetallen reageren kann. An de Luft is Indium
bi Ruumtemperatur bestännig, vunwegen dat sik en dichte Oxidschicht utbillt, de
de Material för en wietere Oxidatschoon dör Passiveren schuult. De Reakschoon to
Indium(III)-oxid löpt eerst bi hoge Temperaturen af.

Vun Mineralsüren as Salpetersüür oder Swevelsüür warrt Indium angrepen. In hitt
Water, Basen un de de meisten orgaanschen Süren dorgegen lööst sik dat Metall
nich. Ok Soltwater grippt nich an. Bi Ruumtemperatur is Indium dat Metall, dat
sik an’n besten in Quecksülver lösen deit.

Bekannte Isotopen vun Indium gifft dat 38. Dorto kamt noch mol 45 Karnisomeren
vun 97In bit 135In. Natüürlich kamt dorvun aver blots twee Isotopen vör, 113In
(64 Neutronen) mit 4,29 % un 115In (66 Neutronen) mit 95,71 % Andeel an de
natürlichen Verdeelen. Dat fakenste is 115In, wat swack radioaktiv is. De
bestännigsten künstlichen Isotopen sünd 111In un 114mIn mit Halfweertstieten vun
en poor Daag. 113mIn hett en Halfweertstiet vun blot en poor Stünnen. De
Isotopen 111In un 113mIn warrt in de Nuklearmedizin insett.

En mööglichen cheemschen Nawies is dat Utfällen vun Indiumionen mit Hülp vun
[[8-Hydroxychinolin] ut etigsurer Lösen. Normalerwies warrt Indium aver nich
cheemsch nawiest, man tomeist mit egente spektroskoopsche Verfohren. Licht to
finnen is Indium över sien tyypsche Spektrallienen bi 451,14 nm un 410,18 nm .
Disse Lienen leegt in’t blaue Rebeet, so dat sik en tyypsche blaue Flammenklöör
utbillt. För en naue quantitative Bestimmen warrt de Röntgenfluoreszenzanalyys
un de Massenspektrometrie insett.

Indium kann veelsietig insett warrn, wat in de Praxis aver nich passeert,
vunwegen dat dat root un düür is. De gröttste Andeel vun’t Indium warrt nich as
Metall bruukt, manto en Reeg vun Verbinnen verarbeit. So is alleen för de
Produkschoon vun Indiumtinnoxid in’t Johr 2000 65 % vun de Samtprodukschoon
vun’t Indium verbruukt worrn. Wietere Verbinnen ut Indium sünd ünner annern
Indiumphosphid un Indiumarsenid.

Metallsche Warkstücken künnt dör galvaansch afscheedte Indiumövertöög schuult
warrn. Se warrt dordör bestänniger gegen Korrosion dör orgaansche Süren oder
Soltlösen, vör allen aver ok gegen Afriev. Indiumschuulschichten weern fröher
veel för Lagers in Automobilen oder Flegers insett. Siet de Pries düütlich
stegen is, is dat aver nich mehr weertschopplich. Mit Indium beschichte
Böverflachen hebbt en hogen un gliekmatigen Reflekschoonsgrad över’t hele
Spektrum un künnt dorüm goot as Spegels bruukt warrn.

De Smöltpunkt vun Indium is siet un kann bannig nau bestimmt warrn. Dorüm is dat
een vun de Fixpunkten bi’t Opstellen vun de Temperaturskala. Disse Egenoort
warrt ok för’t Kalibreren in de dynaamschen Differenzkalorimetrie (DSC) anwennt.

Wegen sien hogen Infangdweersnitt för langsome as ok för gaue Neutronen is
Indium ok goot egent as Material för Stüürstääv in Karnreakters. Wieter künnt
Indiumfolien ok as Neutronendetekters insett warrn. Indium is gasdicht un lett
sik ok bi siete Temperaturen goot formen. Dorüm warrt dat in so nöömte
Indiumdichtungen in Kryostaten insett.

Wegen sien sünneren Egenschoppen speelt dat Metall ok en Rull bi’t Löden. To’n
Bispeel verformt sik Indium bi’t Afköhlen kuum. Dat is vör allen bi’t Löden vun
Halfleiders för Transisters wichtig. Butendem is Indium ok in de Laag
nichmetallsche Stoffen as Glas un Keramik to verlöden.

Indium kann mit vele annere Metallen legeert warrn. Vele vun disse Legeren –
sünners mit de Metallen Wismut, Tinn, Cadmium un Blie – hebbt en sieten
Smöltpunkt vun 50 bit 100 °C. Dordör hebbt de Legeren tallrieke Anwennen as to’n
Bispeel in Sprinkleranlagen, Thermostaten oder Sicherungen. Blie, dat dorför ok
bruukt warrn kann, is giftig, Indium dorgegen is nich giftig. De Sinn vun disse
Legeren liggt dorin, dat se bi hoge Temperaturen as dör Füür oder hoge
Stroomstärken smölten doot. Dordör kann en Stroomkreis ünnerbroken oder en
Sprinkler utlööst warrn. Legeren ut Indium un Gallium hebbt faken noch sietere
Smöltpunkten un sünd in Hoochtemperatur-Thermometers binnen. Es sünnere
Gallium-Indium-Tinn-Legeren is Galinstan, de bi Ruumtemperatur fletig is un as
ungefährlichen Uttuuschstoff för Quecksülver oder Natrium-Kalium-Legeren deent.
Annere Legeren, de Indium bargt, warrt in ünnerscheedliche Rebeden insett. In
klinische Studien warrt Quecksülverlegeren mit Kopper un 5 oder 10 % Indium as
Amalgamfüllsel utprobeert.

Dat Swoormetall billt en Reeg vun Verbinnen. Tomeist liggt dat Indium in de
Oxidatschoonsstoop +III vör. De Oxidatschoonsstoop +I is unbestänniger un kümmt
nich so faken vör. De Stoop +II gifft dat nich. Verbinnen, in de Indium formal
in disse Stoop vörkummt, sünd in Wohrheit mischte Verbinnen ut een- un
dreeweertig Indium.

Indium(III)-oxid is en gelen bestännigen Halfleider. Dat reine Oxid warrt nich
veel verwennt. In de Technik warrt de gröttste Deel to Indiumtinnoxid verarbeit.
Dorbi hannelt sik dat tomeist üm Indium(III)-oxid, dat mit en lütte Mengde
Tinn(IV)-oxid doteert is. Dordör warrt de Verbinnen to entransparent un
stroomleiden Oxid (TCO-Material). In disse Kombinatschoon vun Egenschoppen, de
anners blots wenig Material opwiest, hett de Stoff en brede Mööglichkeit vun
Anwennen – sünners as Leider in Fletigkristallbildschirmen (LCD), orgaansche
Lüüchtdioden (OLED), Touchscreens oder Solarzellen. Bi annere Anwenne as
beheizte Autoschieven un Solarzellen is dat düre Indiumoxid dör dat günstigere
aluminumdoteerte Zinkoxid (AZO) uttuuscht worrn.

Vele Indiumverbinnen sünd Verbinnenhalfleiders mit tyypsche Bandlücken. Dat
gellt vör allen vör Verbinnen mit Elementen ut de 15. un 16. Hööftgrupp as
Phosphor, Arsen oder Swevel. De mit Elementen vun der 15. Hööftgrupp warrt to de
III-V-Verbinnenhalfleiders rekent, de mit Chalkogenen to de
III-VI-Verbinnenhalfleiders. De Tall richt sik na de Tall vun Valenzelektronen
in de beiden Bestanddeelen. Indiumnitrid, Indiumphosphid, Indiumarsenid un
Indiumantimonid hebbt ünnerscheedliche Anwennen in verschedene Dioden, as LEDs,
Fotodioden oder Laserdioden. De naue Anwennen hangt af vun de Bandlück de jüst
bruukt warrt. Indium(III)-sulfid (In2S3) is en III-VI-Halfleider mit en Bandlück
vun 2 eV, de ansteed vun Cadmiumsulfid in Solarzellen bruukt warrt.

Enige vun disse verbinnen speelt ok en Rull in de Nanotechnologie, sünners
Indiumphosphid un Indiumarsenid. Indiumphosphid-Nanodröhd hebbt en stark
anisotrope Photolumineszenz un künnt in hoochfienföhlige Photodetekters un
optische Schalters insett warrn.

Butendem gifft dat ok Halfleider-Verbinnen mit mehr as blots twee Metallen. En
Bispeel is Indiumgalliumarsenid (InxGa1-xAs) as en ternären Halfleider mit en
lütteren Bandlück as dat Galliumarsenid. Kopperindiumdiselenid (CuInSe2) hett en
hogen Absorpschoonsgrad för Licht un warrt dorüm in Dünnschicht-Solarzellen
insett (CIGS-Solarzell).

Mit de Halogenen billt Indium en Reeg vun Verbinnen. Se sünd Lewis-Süren un
billt mit egente Elektronenpoordonaters Kumplexen. En wichtig Indiumhalogenid is
Indium(III)-chlorid. Dat warrt ünner annern as Katalysater för de Redukschoon
vun orgaansche Verbinnen bruukt .

Dat gifft ok orgaansche Verbinnen vun Indium mit de allgemenen Formeln InR3 un
InR. As vele metallorgaansche Verbinnen sünd se fienföhlig gegen Suerstoff un
Water. Indiumorgaansche Verbinnen warrt as Doterenreagenz bi de Produkschoon vun
Halfleiders nütt.

En Toxizität geiht vun dat Indiummetall nich ut. Liekers hett sik in
Deerversöken mit Rötten un Kaninken wiest, dat Indiumionen embryotoxische un
teratogene Effekten hebbt. Bi Müüs sünd dorgegen keen Fehlbilln beobacht worrn.
Bi Indiumnitrat is en Giftigkeit för Leevwesen in’t Water (aquaatsche Toxizität)
faststellt worrn.



https://nds.wikipedia.org/wiki/Ina_M%C3%BCller

Ina Müller (* 25. Juli 1965 in Köhlen) is en düütsche Schrieversche un
Moderatorin, de ok Kabarett un Musik maakt.

Müller is as veerte vun fief Döchter in ene Buernfamilie in Köhlen boren un
opwussen. Se hett en Lehr as pharmazeutsch-technische Assistentin maakt un en
Tiet in ene Aftheek op Sylt arbeidt. 1994 hett se mit Edda Schnittgard dat
Kabarett-Duo Queen Bee grünnt. Blangen de Optreed mit Queen Bee hett se ok veel
alleen maakt, vör allen ok plattdüütsche Saken. Ok för Hör mal ’n beten to bi’n
NDR hett se Texten schreven un spraken.

Queen Bee hett sik in’n Dezember 2005 oplööst. Müller maakt nu siet Februar 2006
ehr tweet Soloprogramm Ina Müller liest und singt op Platt. Bi’n NDR maakt se
Moderatorin bi Land und Liebe, bi Inas Norden, bi Inas Nacht, un bi Stadt, Land,
Ina. In’n Harvst 2006 güng se mit ehre Band op Tour mit dat Programm Weiblich,
ledig, 40. In’n Harvst 2008 güng se mit ehre Band op Tour mit dat Programm Liebe
macht taub.

Müller hett 2001 den Nedderdüütschen Literaturpries vun de Stadt Kappeln un 2006
den Heinrich-Schmidt-Barrien-Pries för ehre plattdüütschen Arbeiden kregen. Mit
de Grupp Queen Bee hett se 2000 den Minnener Stichling un 2001 den Düütschen
Kleenkunstpries kregen. 2008 weer se in de Kategorie Künstlerin natschonal för
den Echo nomineert und kreeg den Düütsch Feernsehpries in de Kategorie "Beste
Moderatschoon Late Night" för ehre Show Inas Nacht (NDR). Ina Müller hett 2010
den Grimme-Pries för Inas Nacht kregen un ok den Friedestrom-Pries.



https://nds.wikipedia.org/wiki/Hoov

Hoov (hoochdüütsch Hove) is en Dörp in de Gemeen Jörk in’n Landkreis Stood,
Neddersassen. Dat sett sik tohoop ut Groot Hoov un Lütt Hoov (in’n Süüdwesten).

De Naveröörd sünd Königriek in’n Westen op de annere Sied von de Eest mit
Leeswig in’n Noorden von Hoov, Cranz in’n Noordoosten, Neefeld in’n Oosten, Rübk
in’n Süden un Moorenn un Eestbrügg in’n Süüdwesten.

De Verwaltungsgeschicht von Hoov is temlich kumplex. Hoov hett bet 1852 deelwies
to dat Grevengericht Oolland tohöört un deelwies to dat Gericht Hoov-Leeswig.
Binnen dat Grevengericht weer de Oort noch wieder opdeelt twüschen de
Hauptmannschop Königriek un de Vaagdie von dat Ooldkloostergericht. 1852 sünd
all dree Delen denn Deel von dat Amt Jörk worrn.

Von 1885 bet 1932 weer de Oort in’n Kreis Jörk un is 1932 Deel von’n Kreis
Horborg worrn. Mit de Gemeenreform in Neddersassen an’n 1. Juli 1972 is Hoov
denn aver wedder von Horborg na’n Landkreis Stood wesselt un Deel von de Gemeen
Jörk worrn.

In’n Eersten Weltkrieg sünd 19 Soldaten ut Hoov fullen oder vermisst un in’n
Tweten 30.

Hoov is evangeelsch-luthersch präägt un höört to dat Kaspel von de Martini-Kark
in Eestbrügg.

De Dörpstraat von Hoov löppt von Neefeld den Eestdiek langs bet na de
Landsstraat 140, de in’n Oosten na Neefeld un in’n Westen över de Eestbrügg na
Königriek, Eestbrügg un Jörk löppt. In’n Süden von de L 140 geiht de Dörpstraat
as Kreisstraat 83 wieder bet na Moorenn.



https://nds.wikipedia.org/wiki/Homo

Homo (latiensch för: Minsch) is dat Geslecht vun de Minschenordigen, dat an'n
meisten entwickelt is. De verscheden Aarden vun düt Geslecht höört to den Tribus
vun de Hominini. De moderne Minsch (Homo sapiens) is de eenzigste Aart vun dat
Geslecht Homo, de hüdigendags noch leven deit. All annern Aarden sünd utstorven.
Dat is nich jummers slank mööglich, bi Fossilien en Unnerscheed to maken
twuschen Liddmaten vun düt Geslecht un annere Geslechter, de ok to de Hominini,
man nich to de Minschen rekent weern könnt. Faken warrt dor de Bruuk vun
Steenwarktüüch (Pebble Tools) bi togrunne leggt. Fundstücken, de in'n
Tosamenhang bröcht weert mit Steenwarktüüch, weert denn mank de Minschen rekent.
De annern weert denn ehr as Australopithecina ankeken. Dat Minschweern in'n Loop
vun de Millionen vun Johren warrt as „Hominisatschoon“ betekent.

Sunnerlich fallt up, dat sik mit de Stammgeschicht vun dat Geslecht Homo de
Grött vun den Brägen bannig ännert hett. Binnen twee Millionen Johren is dat bi
dreemol so groot wurrn, as dat toeerst weer.

Bi Homo habilis sünd sik de Forschers noch nich eenig wurrn, of he mank de
Minschen, oder beter mank de Australopithecina rekent weern mutt. Twuschen
US-amerikaansche un europääsche Wetenschopplers gifft dat towielen Striet över
de Fraag, of dat nu noch Unnerarden to den Homo sapiens geven deit.



https://nds.wikipedia.org/wiki/Hellenismus

Hellenismus is en Begreep for en Tied in de Historie un ok for en sunnerliche
Oort vun Kultur. Dat Woort stammt af vun 'Hellas', wat toeerst de Naam ween is
for en Deel vun Thessalien in dat Ole Grekenland. Later is dat to den Naam for
Middel-Grekenland wurrn un noch later de Naam for ganz Grekenland. Hellenismus
bedutt denn dat, wat Greeksch is oder warrt.

De Eerste, de dat Woort Hellenismus bruukt hett, weer de düütsche Perfesser for
Historie Johann G. Droysen (1808-1884). An'n Anfang hett dat Hellenismus heten,
wenn en Kultur unner den Infloot vun de Greeksche Kultur kamen is, sunner dat
düsse de annere Kultur ganz in sik upnahmen hett. Later is dor mit meent wurrn,
wenn de Kultur vun de olen Greken un de Kultur ut den Orient oder den
Middel-Osten tohopen mengeleert wurrn sund. For de Kultur in den Westen hett de
Hellenismus up Duur en depen Indruck maakt.

De Tied wo de Hellenismus regeern dö, gung los, as Alexander de Grote na Osten
un Süden to en groot Riek grünnt hett un allerhand Länner erovern dö (bi 334 -
323 v. Chr.). Düt Riek bestunn sunnerlik ut dat vörmolige Perserriek. De
Greeksche Spraak is dor Lingua franca in wurrn. Vun Makedonien bit Ägypten un
vun Süüd-Italien bit in den Noordwesten vun Indien is dormols dat so nömmte
Koine-Greeksch snackt wurrn. Koine heet soveel, as allgemeen Greeksch. De
wichtigsten Rieke in de Länner mit en hellenistische Kultur sund dat Riek vun de
Seleukiden in Syrien un dat Riek vun de Ptolomäers in Ägypten ween. Toenne sund
düsse Rieke kamen, as de Römers jem erovert hefft un sunnerlich in Alexandria in
Ägypten inmarscheert sund. Liekers is de Greeksche Spraak ok laterhen in de
ööstliche Hälft vun dat Riek de wichtigste Spraak bleven. Ofschoonst de
sülvstännige Politik vun de hellenistischen Königrieke dor mit to Enne weer,
weer midderwielen de Hellenismus de Hööft-Kultur vun de Elite in Verwaltung un
Regeerung vun dat Röömsche Riek wurrn. Een kann seggen, dat de Römers de Greken
in de Politik un up dat Slachtfeld unner kregen harrn, man dat to desülvige Tied
de Greken de Römers unnerkregen hefft up dat Feld vun de Kultur dör den
Hellenismus.

De Hellenismus hett Indruck maakt up Hannel un Verkehr, Literatur un Wetenschop,
Philosophie un Kunst, sunnerlik Architektur un Bildhaueree. Kennteken vun den
Hellenismus sund, blangen den Synkretismus unner annern de
Internatschonaliseerung (unner annern in Hannel un Verkehr), de Systematiseerung
(Stadtboo), Realismus (allgemeen in de Kunst) un de Individualismus ween.

De Hellenismus hett grote Naams upbrocht, as de Wetenschoplüde Erostrathenes,
Archimedes, Aristrarchos vun Samothrake, Aristrarchos vun Samos un Euklid,
philosoophsche Scholen, as de Epikuräers, de Stoikers un den Neo-Platonismus,
dorto grote un wichtige Bökereen in Alexandrien un Pergamon.

In den Hellenismus speelt de Anthropozentrismus en grottere Rull, as de
Theozentrismus.



https://nds.wikipedia.org/wiki/Guinea-Bissau

Guinea-Bissau (ɡiˈneːa bɪˈsaʊ̯) (portugeesch: Guiné-Bissau (ɡiˈnɛ biˈsau) is en
Land in Westafrika. Dat liggt an de Küst vun den Atlantik un grenzt an den
Senegal un an Guinea. De Hööftstadt is Bissau.

Guinea-Bissau liggt twuschen 13° un 17° West un twuschen 11° un 12° Noord. In'n
Noorden grenzt de Republik an Senegal (de Grenz is bi 338 km lang), in'n Oosten
an Guinea (de Grenz is bi 386 km lang). Allens tohopennahmen, sünd Guinea-Bissau
siene Grenzen 724 km lang. Dor kummt denn noch de Küst mit 350 km to. .
Alltosamen besteiht dat Land ut 36.125 km². Dor is dat üm un bi 10% lüttjer mit,
as de Swiez.

Dat Binnenland is tomeist Siedland. Dor liggt en upklöövten Küstenstriepen vör
mit allerhand Brook- un Fehnland. Vör dat Land liggt de Bissagos-Archipel in den
Atlantik. De hööchste Barg in't ganze Land is de Madina do Boé mit 262 m. De
wichtigsten Strööm sünd Río Gêba, Río Cacheu un Río Corubal.

In Guinea-Bissau regeert Tropenklima. Dat is tomeist heet un fochtig. In'n
Dörsnitt is dat bi 24 °C warm. Vun'n Dezember bit na'n April hen gifft dat en
Dröge Tied mit Harmattan- Winnen ut de Wööst. De Regentied duert vun Mai bit an'
Enne vun'n Oktober. An'n meisten regent dat in'n Juli un August.

Bi 50% vun de Inwahners hoolt sik an den Islam, bi 40% sünd Heiden un öövt
afrikaansche Naturreligionen ut un bi 10 % sünd Christenlüde (tomeist
Kathoolsche).

Amtssprake is Portugees'sch. Schoolunnericht gifft dat bloß in düsse Sprake.
Liekers könnt man bloß wenig Inwahners goot Portugees'sch snacken un schrieven.
Bloß bi 55% vun de Inwahners könnt överhaupt lesen un schrieven,
Standardportugees'sch könnt sogor bloß man 14%. Neven Portugees'sch hett jede
Volksgrupp ehre egene Sprake. Verkehrssprake is en Kreoolspraak up de Unnerlaag
vun Portugees'sch, man dör'nanner muddelt mit allerhand annere Spraken. Düsse
Spraak könnt woll 60% vun de Inwahners snacken.

Ehr dat de Portugesen dat Land al 1446 as Portugees'sch Guinea in Portugal siene
Hand nahmen hefft, höör dat to dat Königriek Mali. Denn is dat för lange
Johrhunnerten portugees'sche Kolonie ween. Amilcar Lopes Cabral hett 1955 de
PAIGC (Afrikaansche Partei för de Unafhängigkeit vun Guinea-Bissau un Kap Verde)
grünnt. Vun 1963 bit 1974 hett he denn Unafhängigkeitskrieg gegen Portugal
anföhrt. 1972 hett de PAIGC den gröttsten Deel vun dat Land in ehre Hannen
harrt, dormank de Kapverden. Den hefft se Wahlen afhollen laten. Dat Land hett
an’n 24. September 1973 sien Unafhangigkeit vun Portugal verkloort, wat an’n 10.
September 1974 denn ok acht wurrn is.

João Bernardo Vieira, de Präsident vun Guinea-Bissau, is an'n 2. März 2009 dör
Putschisten vun dat Militär ümbröcht wurrn.He weer vun 2005 af an Präsident ween
un harr dat Amt al vun 1980 bit 1999 utöövt.



https://nds.wikipedia.org/wiki/Gottfried_Wilhelm_Leibniz

Gottfried Wilhelm Leibniz (* 1. Juli 1646 in Leipzig; † 14. November 1716 in
Hannober) weer en düütschen Mann vun de Wetenschoppen, en Philosoph,
Mathematiker, Diplomat, Physiker, Historiker, Politiker, Bibliothekar un Dokter
vun dat weltliche Recht un dat Karkenrecht. He warrt as de universale Geist vun
siene Tied ankeken un weer een vun de bedüdensten Philosophen, as dat 17.
Johrhunnert to Enne güng un dat 18. anfüng. In't 18. Johrhunnert warrt he faken
Freeherr nömmt, man dat he würklich in'n Adel böört wurrn is, dor gifft dat
bither to keen Oorkunnen över. He weer en Vertreder vun den Ratschonalismus in
dat Tiedöller vun de fröhe Upklärung. Mehr oder minner to de sülvige Tied, as
Isaac Newton, man unafhängig vun em, hett he en Twieg vun de Mathematik
entwickelt, de unner den Naam Calculus (Differentschal- un Integralreken)
bekannt is. Wen vun düsse beiden de eerste weer mit düssen wichtigen Bidrag to
de Mathematik, hett to en groten Striet twuschen jem föhrt.

Leibniz warrt ankeken as en Optimisten, vunwegen dat he dor övertüügt vun weer,
dat düt Weltall, wo wi in leven doot, „dat beste vun all Welten, de mööglich
weern“, is. Siene Philosophie is nich schier ratschonalistisch. Up de ene Kant
hett se ehre Wuddeln deep in de Scholastik, up de annere Kant is se wiet vörut
un nümmt latere Entwicklungen vörweg in so verscheden Gemarken, as Logik,
Biologie, Bargbo, Geologie, Wohrschienlichkeitslehre, Linguistik un Informatik.
Man ok över Politik, Recht, Ethik, Theologie, Historie un Philologie hett he
schreven. Siene Bidrääg sünd verstreiht över allerhand Publikatschonen,
Manuskripten, de nich rutbröcht wurrn sünd, un sünnerlich in teindusenden vun
Breven. Bit up den hüdigen Dag, bi 300 Johre na sien Dood, gifft dat noch keen
vullstännige Utgave vun siene Schriften.

Leibniz siene Öllern hefft al fröh den Jung sien Vermaak an Fragen vun de
Philosophie un vun dat Recht upweckt. Sünnerlich sien Vadder steek dorachter.
Dat weer Friedrich Leibniz, en Juristen un Perfesser för Moralphilosophie
(Ethik), de ut Altenburg stammen dö. Siene Mudder weer de Dochter vun en
Rechtswetenschoppler. In de grote Bökeree vun sien Vadder hett de junge Leibniz
mit acht Johren sik sülms de latiensche un de Greeksche Sprake bipuhlt. As he
twolf Johr oold weer, hett he bi dat Nadenken över Fragen vun de Logik de Anfäng
vun en Tekenspraak vun de Mathematik tostanne bröcht.

1661 hett he sik an de Universität Leipzig inschrieven laten un hett up
Philosoph studeert bi den Theologen Johann Adam Schertzer un bi den Theoritiker
vun de Philosophie, Jakob Thomasius. 1663 wessel he na de Universität vun Jena
un woll sik dor, unner dat Leit vun den Mathematiker, Physiker un Astronomen
Erhard Weigel mit Pythagoras befaten. Mit 20 Johren woll he sien Dokter vun de
Rechten maken, man de Leipziger Universität meen, he weer dor noch to jung för.
Leibniz güng denn na Nürnbarg an de Universität Altdorf un woll dor promoveern.
För en wisse Tied stünn he in Tosamenhang mit ene geheeme Sellschop dor, de sik
mit Alchemie befaten dö. Man dat hett nich lange duert un he hett sik över de
ehre Experimenten lustig maakt. Dorna hett he bit 1672 in'n Deenst stahn bi de
Arzbischop vun Mainz, Johann Philipp von Schönborn. 1672 reis Leibniz as
Diplomaten na Paris. Dor hett he den „Sünnenkönig“ Ludwig XIV. sien Plaan wiest,
wo he Ägypten mit erovern konn in ene Aart vun Krüüztog. Mit düssen Plaan woll
he den franzööschen König aflenken vun sien Ansinnen, siene Nabers in Europa an
to griepen. De König woll mit düssen Plaan avers nix to kriegen hebben, man mehr
as hunnert Johre later hett Napoleon em utföhrt in siene Expeditschoon na
Ägypten. 1672/73 hett Leibniz siene Rekenmaschien för de veer Aarden vun de
Grundreken fardig stellt un is denn ok Liddmaat wurrn vun de „Royal Society“ in
London. 1676 is he Hoffraat un Bibliothekar vun den Hoff in Hannober wurrn un is
hentrocken na dat Huus, wat hüdigendags Leibnizhuus heten deit. 1691 is he ok
noch Bibliothekar wurrn in de Hartog-August-Bökeree in Wulfenbüddel. Vun 1685 af
an reis Leibniz up Updrag vun de Welfen dör Europa un möök sik dor an, ene
Geschicht vun dat Huus vun de Welfen to schrieven. In düssen Tosamenhang keem he
1688 na Wien un kreeg dor ene Audienz bi Kaiser Leopold I.. Leibniz hett den
Kaiser allerhand Plaans vördragen, as en Reform vun de Münten un Plaans för
Geld-, Hannels- un Manufaktursaken, ok to'n Upbo vun en Archiv vun dat Riek un
för de Finanzeern vun de Kriegen gegen dat Osmaansche Riek. Man de Kaiser hett
em bloß fründlich tolustert.

1700 is na en Tied vun Verhanneln mit den brannenborgschen Kurförsten Frerich
III., wat later de König Frerich I. wurrn is, de Preußisch Akademie vun de
Wetenschoppen grünnt wurrn. Vörbiller geev dat al in England un in Frankriek.
Leibniz is düsse Akademie ehren eersten Präsidenten wurrn. He wull dor noch mehr
vun maken un verhannel 1704 in Dresden över en Akademie vun Sassen. Gottfried
Wilhelm Leibniz is 1707 vun den Kaiser Karl VI. adelt wurrn. He is dor Freeherr
bi wurrn. Man kort för sien Dood full he in Ungnade. Sien ganz Leven lang reis
he dör Europa hendör un harr jummers to doon mit annere Wetenschopslüde. 1716
weer Leibniz up Kur in Bad Pyrmont. An'n 14. November vun düt Johr is he
storven. He weer 70 Johre oold un weer ganz alleen, bloß sien Sekretär is
mitween bi sien Gräffnis. Begraven liggt he bi de Hoff- un Stadtkarken St.
Johannis in Hannober.



https://nds.wikipedia.org/wiki/Germaansche_Spraken

De germanschen Spraken sünd een Tweeg vun de Indoeuropääschen Spraken, so as all
de annern Spraaken in Europa vandag mit Utnahm vun dat Finnsch, Ungarsch,
Estnisch, Törksch un anner Törkspraaken un de Spraak vun de Basken.

As uns Vöröllern ut dar Rebeet vun Persien un den Kaukasus na Westen un Norden
trocken sünd, dor güngen de Greken na Grekenland, de Römers na Italien un de
Kelten na Düütschland un Frankriek, later ok na Britannien. De Slaven seten sik
rund den Dnjepr an, wo vandag de Ukraine is. De Germanen harrn sik denn rund de
Ostsee nederlaaten. För düsse Tied geiht de Wetenschop vun en hypothetisch
Protogermanisch ut. För düsse Tied hebbt wi meist keen opschreven Belegg, vun
wegen dat de Greken un Römers sich nich so faken na Norden opmookt harrn un uns
Vöröllern dat nich so mit dat Schrieven harrn. So wat üm dat 1. Johrhunnert
harrn sik de Nord- un Westgermanschen Spraken optrennt. Al vörher harrn sik de
Ostgermanschen Spraken aftrennt, wat de Goten snackt harrn. So wat bi 500 n.Chr.
geev dat denn de eersten opschreven Tüügnissen vun de germaanschen Spraken, t.B.
de Bibel vun den Goten Wulfila. Dat Ostgermansche is denn na de Völkerwannerung
meist doodbleven.

De Spraakgrenz twüschen Nordgermansch un Westgermansch is de düütsch-däänsche
Grenz. Freuger (üm 1000 n.Chr.) leeg se an de Eider, nu twüschen Flensborg un
Noordfreesland. Dat Utnannergahn vun de Nord- un Westgermanschen Spraken hett 'n
Slag duert. Al üm 900 n.Chr. weer dat noch so, dat de Hillige Ansgar, de en
Franke weer, in dat Klooster Corvey Sassisch harr leern mööt, vör dat he na de
Sweden to't Missioneern is. Un mit sien Sassisch weer he denn ok in Däänmark un
Sweden klorkomen. De Ünnerscheed twüschen Sassisch un de södlichen
Westgermansche Spraken, so as Olfränksch, weer grötter. Dorüm harr Karl de Grote
ok angelsassische Mönken för dat Missioneeren vun de Sassen nahmen.

Een Spraakphänomen bi de indoeuropääschen un sünnerlich bi de germanschen
Spraaken is dat Luudschuuwen. Dat heet, dat wisse Luud sick na bestimmte Regelns
ännert harrn. 1. Luudschuuwen (Aftrennen vun de germanschen Spraaken) p→f, t.B.
pater (lat.) → Vadder t → th, d, t.B. tres (lat.) → dree (ingelsch three) k→h,
t.B. kardia (lat.) → Hart d→t, t.B. decem (lat.) → tein un dentes (lat.) → Teihn



https://nds.wikipedia.org/wiki/Geologie

De Geologie (ooldgr. γῆ gē̂ ‚Eer‘ un λόγος lógos ‚Lehr‘) is dor de Wetenschop
vun, wie de Eerdköst upboot is, wie se sik tohopensett, wecke physikaalschen
Eegenarden se hett, un wie se tostanne kamen weer un hüdigendags noch tostanne
kummt. Mol af vun düsse Bedüden, de dat Woort an un for sik hett, warrt dat ok
bruukt for „geoloogschen Upboo“, as bi de „Geologie vun de Alpen“.

De Begreep Geologie in’n hüdigen Sinn warrt to’n eersten Mol bruukt 1778 bi
Jean-André Deluc (1727–1817). Horace-Bénédict de Saussure (1740–1799) hett den
Utdruck „Geologie“ denn vun 1779 af an jummers bruukt. Vördem is de Begreep
Geognosie bruukt wurrn.

Geologen befaat sik mit de Eerdköst, mit Steenaarden un mit Eerdööl un -gas
(Petrogeologie). Wie de unnerscheedlichen Aarden vun Steen anordent sünd, wie se
sik tohopensetten doot un ok de Struktur in dat Binnerste vun de enkelten Steen,
dat gifft dor allens Henwiese up, unner wat for Umstänn se tostanne kamen sünd.
De Geologe is dor tostännig for, allerhand Rohstoffe to finnen, as Metallerze un
Industriemineralien, un Bostoffe, as verscheden Aarden vun Sand, Kies un Klei un
dor denn for to sorgen, datt se afboot weern könnt. Anners gung dat mit de
Weertschop nich vöran. Bovenhen scheert he sik um Drinkwater un
Energierohstoffe, as Eerdööl, Eerdgas un Köhlen un in de jungste Tied ok um
Silizium for de Solarindustrie. Tolest höört dat to siene Upgaven, datt de
Bogrund unnersocht warrt, sunnerlich bi gröttere Boprojekte, so datt dor up
lange Sicht for sorgt is, datt sik de Eer nich miteens setten, un dat se nich
verglippen un de Grund nich breken deit.



https://nds.wikipedia.org/wiki/Franklin_Delano_Roosevelt

Franklin Delano Roosevelt (* 30. Januar 1882, Hyde Park, New York; † 30. April
1945, Warm Springs, Georgia) weer de 32. Präsident van de Verenigde Staten un
regeerde van 1933 bet 1945, te Tied, de Adolf Hitler in Düütschland an de Macht
weer. He weer dat eenzig Kind vun ene Familie vun nedderlandsche Afkumst. He
weer en Politiker vun de Democratic Party of the United States. 1904 studeerde
he op de Harvard-Universität un 1908 op de Columbia Law School. 1905 hett he
siene wietlöftige Verwandte Eleanor Roosevelt heiraat.

1933 gewunn he mit ene starke Mehrheit, sünners Swarten, Katholiken, Juuden,
Lüüt ut de södelke Staaten de Wahlen tegen Herbert Clark Hoover vun de
Republikaners (USA). Sien Programm weer de New Deal, wat en Programm för de nich
so rieke Lüüt weer. In sien Tied warr de Wertschap beter, wat noh de
Wertschapskries vun 1929 weer. Dor den Angrep op Pearl Harbor kemm dat denn to'n
Krieg tüschen de Verenigde Staten un Japan.

Siene Kollegen in de veer anner groten Alliierte Staaten weern Winston
Churchill, Iossif Stalin, Chiang Kai-Shek un Charles de Gaulle.



https://nds.wikipedia.org/wiki/Florenz

Florenz (up italieensch Firenze) is en Stadt in de Midden vun Italien an den
Arnostroom. Hüdigendags leevt dor üm un bi 382.000 Inwahners. Florenz is de
Hööftstadt vun de Region Toskana un vun de Provinz Florenz. Vunwegen een
unbannige Tall vun beröhmt Kunstwarken warrt de Stadt jedet Johr vun Millionen
vun Lüde ut de ganze Welt besöcht.

Florenz liggt direktemang an de Arnostroom, de midden dör de Ooltstadt dörfleten
deit. In fröher tieden weer he wichtig för den Hannel un Wannel vun de Stadt.
Tolest in dat Johr 1966 in'n November hett he mit een grode Floot veel Lied öber
de Stadt bröcht. Kostbare Kunstwarken sünd dor bi kaputt gahn.

Al in dat 8. Johrhunnert vör Christus siedel dat antik Volk vun de Etruskers up
de Bargen bi den Arnostroom. De Römers grünnen eenen lüttjen Oort in dat Daal un
geven em den Naam Florentia (Blomenoort). Dat duur nich lang un ut Florentia is
een richtige Stadt wurrn, mit Forum, Thermalbad un Amphitheater.

As dat röömsche Riek in de Tiet vun den groden Völkertog unnergüng, is vun de
Stadt meist nix öber bleben. Eerst in dat 12. Johrhunnert güng dat wedder bargup
mit Florenz. Dor is de Stadt denn ok al sülvstännig wurrn. De Börgers kregen
Macht un nehmen dat Leit vun de Stadt in jem ehre Hannen. Dat geev duchtig
Striet mank de twee Parteien vun de Ghibellinen un de Guelfen. De Ghibellinen
stünnen up den röömschen Kaiser sien Siet, man de Guelfen helen dat mit den
Paapst. De Partei vun de Guelfen hett later de Macht an sik reten.

In dat late Middelöller güng dat mit de Stadt fix bargup. In ganz Europa geev
dat nich so een Kunst un Kultur. Veel grode Künstlers un Gelehrten keemen nah de
Stadt un leven dor ( as Donatello, Botticelli; later Michelangelo, Machiavelli,
Leonardo da Vinci, Galileo Galilei). Dat weer to de grode Tiet vun de
Renaissance. Florenz weer dormals een Zentrum vun den Hannel un ok vun de Banken
in Europa. De Familie vun de Medici kreeg bilüttjen de Macht in de Stadt in ehr
Hannen. In allerhand Kriegen gegen Lucca, Pisa, Siena un anner Staaten breed
Florenz sien Macht jümmers mehr ut. 1409 harr Florenz endlich Pisa ünnerkregen
un nehm dat nu as Haben. Dor is Florenz denn miteens een Seemacht mit wurrn.
1554 nehm de Stadt Siena in.

Hertog Cosimo I. ut de Medici-Familie weer de eerst Groothertog vun dat nee
Hertogdom Toskana, wat bi düsse Kriegen un Siegen bi rutkamen weer. De Hertöög
bleben bit 1734 an't Regeeren, man mit de Kraft un Macht vun de Kultur vun de
Stadt güng dat al nah Cosimo I. sienen Dood bilüttjen bargdal. As de Medici-
Familie 1734 mit den Dood vun Hertog Gian-Gastone utsturben weer, keem dat Land
as Arvdeel an Franz I. Stephan, den Ehmann vun Maria Theresia vun Öösterriek.
Vun dor af an weer de Toskana bit 1859 een Deel vun de Habsborger ehr Riek.

1861 is Florenz Deel wurrn vun dat Königriek Italien. Vun 1865 bit 1871 is
Florenz Hööftstadt vun dat Königriek Italien ween. In't 19. Johrhunnert
verduppel sik de Tall vun de Inwahners un in't 20. Johrhunnert sünd dat denn
noch mal dree mol so veel wurrn, as vördem. Mit den Tourismus un de Industrie
güng dat bargup, un ok de Feernhannel un de Bankweertschup blöhen nee up. Vun
1943 bit 1944 weern düütsche Suldaten as Besetters in de Stadt.

In de Ooltstadt vun Florenz kann een hüdigendags noch sehn, wo riek un mächtig
de Stadt in de Tieden vun dat Middelöller un vun de Renaissance weer. Besünners
kann een Hüser ankieken, de ünner den Infloot vun Brunelleschi, Donatello un
Masaccio nah de Prinzipien vun de Architektur vun de Renaissance boot wurrn
sünd. De Oolstadt vun Florenz is al 1982 vun de UNESCO mank dat Weltkulturarv
upnahmen wurrn.

In de Midden vun de Karken vun Florenz steiht de romaansch-gootsche Kathedraal
vun de Dom Santa Maria del Fiore, mit sien indruckweckend Kuppel vun
Brunelleschi. Dor höört noch Giotto sien Toorn (de Campanile) to un ok dat
Baptisterium San Giovanni mit de Bronzedören vun Ghiberti un Pisano. Ganz
wunnerbare Karken mit unbannig veel Kunstwarken sünd de Karken Santa Maria
Novella, een vörmalig Dominikanerkark, Santa Croce, de gröttste Kark vun de
Franziskaners up de Eer un San Marco mit Fresken vun Fra Angelico un mit de Zell
vun Girolamo Savonarola. Bi de Basilica di San Lorenzo gifft dat de
Medici-Kapell vun Michelangelo mit de Graffstäen vun de Medici-Familie.



https://nds.wikipedia.org/wiki/Flerovium

Flerovium (fröher ok Ununquadium) is en cheemsch Element, de de Atomtall 114 un
dat Atomteken Fl hett un to de Transactinoiden höört. All bekannten Isotopen vun
dat Element sünd radioaktiv.

Dat Flerovium is wohrschienlich 1999 an’t Vereenigte Institut för Karnforschen
in Dubna, Russland tüügt worrn, bi en gemeensome Arbeit vun Forschers ut dat
Institut un vun’t Lawrence Livermore National Laboratory. Dat Opdecken is in’n
Juli 2011 vun de IUPAC bestätigt worrn, sodat dat Element nu offiziell in dat
Periodensystem vun de Elementen opnahmen worrn is . An’n 30. Mai 2012 is de Naam
vun de IUPAC annahmen worrn, de in’n Dezember 2012 för dat ne’e Element vörslahn
worrn is. Bit dorhen harr dat den vörlöpigen Naam Ununquadium mit dat Atomteken
Uuq. De ne’e offizielle Naam is to Ehren vun den russ’schen Physiker Georgi
Fljorow utwählt worrn.

Dat bestännigste vun de Flerovium-Isotopen is dat sup>289Fl. Mit en
Halfweertstiet vun 2,7 Sekunnen hett dat Isotop en vergliekswies hoge
Bestännigkeit, wenn man naverte Elementen in’t Peridoensystem bekieken deit. Dat
kummt dorvun, dat de Atomtall 114 en so nöömte magische Tall vun de Karnphysik
is. Nukliden mit so en Tall wiest afslatene Nukleonschalen in’n Karn op, wat jem
bestänniger maakt. En Fall vun dubbelt magische Tall gifft dat bi dat Isotop
298Fl. Dor is denn ok de Neutronentall magisch, so dat de Karnforschers glöövt,
dat dat Isotop noch bestänniger wesen künn. Man, bit hüüt hett dat noch nich
klappt, dat Isotop to tügen.



https://nds.wikipedia.org/wiki/Fischeree

Fischeree hett dat an de Nordseeküst al ümmer geven, aver eerst sietdem dat de
Iesenbahn gifft, is dat mööglich, Seefisch in korte Tiet ok in't Binnenland to
verfrachten. 1879 woorn de eersten Fischereegesetzen vekünnt, in de wat över de
Maschenwied von de Netten, de Maten von de fungen Fisch un de Schoontieden in
stund.

De Küstenfischeree warrt langs de gesamte Küst in dat Wattenmeer von de
Sielöörder ut bedreven. Fischt warrt tomehrst Butt, Scholl un Granaat. De
Kutters, mit de de Fischers henutföhrt, sünd bit to 10 m lang, un to de Kru
höört twee oder dree Mann.

De Hochseefischeree warrt as Herings- oder Frischfischfang up hoge See bedreven.
Fanggrünn för Hering sünd de Doggerbank, de Fladengrund bi de Shetlandinseln un
de ingelsche Küst. De Hööftfangtiet is von Mai bit Dezember. Ene Fangreis kann
veer bit sess Weken duren. De Drievnetten weert ut vele 30 m lange enkelte
Netten tosamenknütt' un sünd denn 3 bi 4 km lang. Se weert baben von lüttje
Bojen un Korkstücken un unnen von Bleestücken lootrecht in't Water hooln. Fischt
warrt nachts. Bi Daag weert de Heringen kählt un mit Solt in Kantjes verpackt.

Heimathavens von de Frischfischdampers sünd Bremerhaven, Cuxhoben un Hamborg.
Mit Grundsleppnetten weert tomehrst Kabeljau, Schellfisch un Seelass fungen. De
Fanggrünn liggt bi Iesland, de Barentssee un de Lofoten. De Hoochseekutter fangt
vör allen Schollen un Seetungen in de Nordsee.



https://nds.wikipedia.org/wiki/Eurovision_Song_Contest

De Eurovision Song Contest (afkört: ESC; op platt so veel as Lederwettstriet vun
de Eurovision) is en internatschonalen Musikwettstriet, de siet 1956 jeed Johr
vu de Europääschen Rundfunkunion (EBU) in’n Rahmen vun de Eurovision veranstallt
warrt. De eerste Wettstriet weer düchtig anlohnt an dat San-Remo-Festival, dat
1951 in’t Leven ropen weer. Vun’n Grundsatz her künnt all Liddmaten deelnehmen,
de Liddmaten vun de EBU sünd, wat ok eenige Radio- un Feernsehsenner vun
afrikaansche un asiaatsche Länner ümfaten deit. Jeed Land is mit een Leed dorbi.

Siet 2003 gifft dat mit den Junior Eurovision Song Contest en tweete Variante
vun’n Wettstriet, de ok jeed Johr utdragen warrt, un siet 2007 dorto noch den
Eurovision Dance Contest.

De eerste Wettstriet hett 1956 in Lugano in de Swiez stattfunnen. Dormols hebbt
blots söven Länner mit twee Leder jeder deelnahmen, dorünner weern de Swiez,
Düütschland un Frankriek. In de Johren dorna hebbt jümmer mehr Länner Intresse
an den Wettstriet kregen. As eenzig sozialitisch Land hett Jugoslawien
regelmatig an’n ESC deelnahmen. Siet 1990 künnt dör’t Oplösen vun de Intervison
un de gliektietige Utwieten vun de EBU ok de oosteuropääschen Länner an den
Musikwettstriet deelnehmen. Üm den Avend vun wegen de grote Tall vun de Länner
nich unnödig in de Läng to tehn, harr de EBU in de Anfangstiet de Tall vun de
Deelnehmers begrenzt. Dorbi müssen die Länner, de an’n slechtesten afsneden
harrn, een Johr utsetten, harrn denn aver automaatsch dat Recht, in dat opfolgen
Johr wedder dorbitowesen. Disse Regel is jümmer wedder ’n beten ännert worrn.

1998 is fastleggt worrn, dat de veer Liddmaten, de den gröttsten Andeel vun den
EBU-Etat finanzeert, automaatsch för den Wettstriet qualifizeert sünd. De Grund
vör disse Ännern weer, dat de düütsche Bidrag för den ESC 1996 bi en interne
Juryutwahl utscheedt is. Man is denn bang worrn, dat de finanzstarken Länner
villicht op Duer vun den Wettstriet wegblieven künnen. Vun dor an weern
Düütschland, Frankriek, Grootbritannien un Spanien sett. Disse Lännerkoppel
warrt in den Tosamenhang ok as de Groten Veer betekent. Anfangs hett disse
Sünnerregel ok för Italien gellt, man siet 1994 nehmt de Italieners al nich mehr
doran deel (mit Utnahm vun 1997).

De internatschonale Wettstriet warrt siet 2004 in en Qualifikatschoons- un en
Endrunn utdragen. An de Vörrunn künnt all aktiven Liddmaten vun de EBU
deelnehmen. Vun 2004 bit 2007 geev dat en Halffinale, worut sik de teihn
Bestplatzeerten för de Endrunn qualifizeert hebbt. För de weern blangen de veer
setten Länner, de Utrichter (un Vörjohrswinner) as ok de Tweeten bit Teihnten ut
dat Vörjohr automaatsch qualifizeert. Siet 2008 gifft dat nu twee Halffinalen,
worut sik je de teihn Besten qualifizeert, de mit den Utrichter un de Groten
Veer de Endrunn bestrieden doot.

Düütschland is dat Land mit de meisten Bidrääg un dat eenzige Land, dat – mit
Utnahm vun 1996 – jeed Johr en Leed to’n Eurovision-Festival schickt hett. 1996
hett Düütschland nich deelnehmen dröfft, vun wegen dat dat Leed Blauer Planet,
dat vun Hanne Haller komponeert, weer in en interne Vörutwahl vun de
Rundfunkunion (ERU/EBU/UER) blangen Däänmark, Russland, Mazedonien, Ungarn,
Israel un Rumänien vun de Deelnahm utslaten worrn weer. Wunnen hett Düütschland
eerst eenmol, neemlich in’t Johr 1982, as de junge Singersche Nicole den
Wettstriet mit dat Leed Ein bißchen Frieden wunnen hett. Dorophen fünn dat
Festival 1983 in München statt. Düütschland hett mehrmols en tweeten oder
drüdden Platz hatt, müss sik aver ok al fief mol mit den letzten Platz tofreden
geven. De Bundsrepubliek Düütschland harr ok al 1957 den Groten Pries vun de
Eurovision utdragen. Dat hett dormols in Frankfort an’n Main stattfunnen. De
Regel, dat dat Land utrichten deit, dat den Wettstriet wunenn hett, hett dat
1956 noch nicht geven.

Den meisten Spood ünner de Deelnehmers harr bit hüüt Irland. De Iren hebbt al
söven mol den Eurovision Song Contest wunnen, un dat vun 1992 bit 1994 sogor in
de Reeg. Ok de spoodriekste Interpret kummt ut Irland: Johnny Logan hett den
Wettstriet tweemol as Singer wunnen, neemlich 1980 mit What’s Another Year un
1987 mit Hold Me Now, un eenmol noch as Komponist 1992 mit Why Me.

In’n Tosamenhang mit den 50. Eurovision Song Contest in’t Johr 2005 hett in Kiew
to’n eersten mol ok en Kunstutstellen ünner den Titel „We, the people of
Eurovision…“ stattfunnen.

De eenzige offizielle Beteken för den Wettstriet is Eurovision Song Contest.
Liekers geev dat in Düütschland annere bekanntere Beteken as Grand Prix oder
Großer Preis der Eurovision, vun wegen dat fröhere Veranstalten ok wirklich mol
so nöömt worrn sünd. In all de Johren geev dat aver blots acht Veranstalten, de
offiziell Grand Prix heten hebbt – de letzte weer 1967, un blots een eenzige mit
de düütsche Beteken, de 1957 in Frankfort stattfunnen hett. In Düütschland is ok
veel de Beteken Grand Prix (d’)Eurovision de la Chanson begäng wesen, ofschoonst
dat nie en Festival geven hett, dat wohrhaftig so heten hett.

Verbreedt is ok de Annahm, dat de engelsche Beteken Eurovision Song Contest as
moderne Beteken nee inföhrt worrn is. Dorbi hett al de föffte Wettstriet in’t
Johr 1960 in Grootbritannien dissen Naam hatt. Vun de 52 Veranstalten, de dat
bit hüüt (Stand: 11. Mai 2009) geven hett, hebbt 32 offiziell Eurovision Song
Contest heten, dorünner all Wettstrieden siet 1992. Un sülvst in de frankophonen
Länner is de Beteken siet 1973 nich Grand Prix, man Concours Eurovision de la
Chanson. Die düütsche Beteken hett sik noch nich mol in’n düütschsprakigen Ruum
dörsetten künnt. Grand Prix hett aver bit 2003 de Utteken heten, den de Winner
vun den Wettstriet kregen hett (toletzt: „Grand Prix of the 2003 Eurovision Song
Contest“). Siet 2004 is de Begreep Grand Prix vullstännig ut dat Regelwark
verswunnen.

Woans de deelnehmen Länner jemehrn Vertreder för den Wettstriet utwählen doot,
is jem sülvst överlaten. Tomeist löpt dat över en natschonale Vörutscheden, bi
de mehrere Singers oder Gruppen gegenenanner anpedden doot. In fröhere Tieten
hett denn tomeist en Jury bestimmt, wokeen bi dat internatschonale Festival
deelnehmen dröff, vundaag warrt dat normalerwies över’t Televoting maakt.

In Düütschland hett disse Vörutscheden lange Tiet „Ein Lied für…“ heten, wobi
jümmer de Naam vun de Stadt achteran stellt weer, woneem de Wettstriet
stattfinnen de. In de Johren 2004 un 2005 harr he den Titel „Germany 12
Points!“, üm 2006 denn mit Deutsche Vorentscheidung zum Eurovision Song Contest
2006 wedder en weniger hooch grepen Titel to kriegen.

In de Endrunn vun den Wettstriet drööft blangen de Länner, de sülvst deelnehmt,
ok all de Länner afstimmen, de in de Vörrunn mit dorbi wesen sünd. Siet eenige
Johren warrt in de Länner de teihn leefsten Leder dör Televoting bestimmt un
Punkten vergeven. Siet 1975 gellt dat nafolgen System: Dat Leed mitde meisten
Stimmen kriggt twölf Punkten, de wietere kriegt teihn, acht, söven, söss und so
wieter. För den egenen Bidrag drööft keen Punkten vergeven warrn. Dit Verfohren
harr toeerst ünner annern den Sinn, dat keen „null Punkten“ vergeven warrn
schülln un ok keen Interpret ahn Punkten na Huus gahn mutt. Liekers geev dat
siet 1975 faken ok Deelnehmers, de keen Punkten afkregen hebbt.

För den Fall, dat wat passeeren schüll, wat dat Televoting hinnert, steiht en
„Stand-by-Jury“ ut acht Lüüd praat, de denn de Punkten vergeevt. So en Jury hett
in’t Johr 2000 de Punkten för de Nedderlannen vergeven, as wegen de Explosion
vun de Füerwarksfabrik in Eschede an’n Dag vun’n ESC keen Televoting stattfunnen
hett.

In de Tiet vör 1997 is de Punktvergaav dör en Jury fastleggt worrn. De hett in
jeed Land ut sössteihn Lüüd bestahn, de sik ut acht Facklüüd un acht
intresseerte Laien tosamensett hett. Disse Lüüd müssen butendem ut verschedene
Generatschonen kamen, üm dat en objektiv Resultat dorbi rutkamen de. 1997 is in
fief Länner (Düütschland, Sweden, Öösterriek, Grootbritannien un de Swiez) to’n
eersten mol dat Televoting utprobeert worrn, dat bi de Tokiekers bannig goot
ankamen is. 1998 is de Jury dorophen al dör dat ne’e System aflöst worrn. Blots
wenige Länner as Russland oder Ungarn hebbt dat Televoting eerst later inföhrt,
vun wegen dat de technischen Mööglichkeiten noch nich dor weern.

Wunnen hett dat Land, dat an’t Enn de meisten Punkten tosamenkriggt. Dat gifft
noch annere Regeln, üm ok bi Punktgliekstand an’t Enn en eendüdigen Winner fiern
to künnen. Wenn twee Länner de glieke Punkttall hebbt, winnt dat Land, dat vun
de meisten Länner Punkten kregen hett. Wenn ok dat noch nich eendüdig is, warrt
de Tall vun de Weertungen mit 12 Punkten rantogen, villicht denn ok na de 10
Punkten un so wieter. För den unwohrschienlichen Fall, dat an’t Enn ok dorbi
keen Ünnerscheed rutkamen is, warrt beide (oder ok mehr) Länner as Winner
uttekent. All disse Regeln sünd bit hüüt eenmol anwennt worrn, as neemlich 1991
de Swedin Carola („Fångad av en stormvind“) fakener 10 Punkten kregen harr as de
punktglieke Franzöösche Amina („Le dernier qui a parlé“) un dorüm wunnen hett.
De eerste Regel, wona dat Land winnt, dat vun de meisten annern Länner Punkten
kregen hett, geev dat to de Tiet noch nich. Wenn dat de al geven harr, harr
Frankriek wunnen hatt.

In de Tiet vör 1975 hett dat verschedene Vergaavsystemen geven. Bi’n ESC 1969
hett en Modus, de allgemeen to siete Punkttallen föhren de, dorför sorgt, dat
gliek veer Länner (Spanien, Grootbritannien, Frankriek un de Nedderlannen)
punktgliek vörn legen un allsamt de Winners verklort worrn sünd.

De verantwoortliche Europääsche Rundfunkunion (EBU) hett an’n 2. Oktober 2008 en
ne’e Regelännern vöstellt vun wegen de tonehmen Bedüden vun Sympathiepunkten
ünner befrünnte Länner: Vun 2008 af an schülln twee splitt Halffinalen utdragen
warrn, wobi de Kandidaten över en Loosverfohren toseelt warrt. Afstimmt warrn
kann dorbi blots noch för de Länner, de in dat Halffinale gegen dat egene Land
anpedden doot, wat to’n Reduzeeren vun möögliche Sympathiepunkten föhren schall.

Vun wegen dat ok 2008 jümmer noch Sympathiepunkten vergeven weern, sünd de
Regeln een Johr later noch mol wedder ännert worrn. So warrt af 2009 de Stimmen
ut de Telefonafstimmen blots noch to Hälft rekent, wiel de annere Hälft wedder
dör en Jury vergeven warrt, as se dat fröher al geven hett. De Europääsche
Rundfunkunion geev as Grund an, dat sik de Resultaten vun de Ersatzjurys – de
in’n Fall vun technische Utfäll de lückenlose Punktevergaav seker stellen
schüllt – jümmer mehr vun de Tokiekerresutaten ünnerscheden. Dorto ünnerstreek
de NDR-Verantwoortliche Ralph Quibeldey, dat de Juryliddmaten in’n Gegensatz to
de Tokiekers de Bidrääg mehrmols hören deen un dorüm ok en nauer’t Oordeel
afgeven künnen.

Beobachter seht dorin den Versöök, kulturell Ünnerscheden invn Smack vun de
oosteuropääschen un zentralasiaatschen Tokiekers afsichtlich to ünnerdrücken un
hebbt de Veantwoortlichen vörhollen, Blockbilln to bedrieven un de individuelle
Gööd vun de Bidrääg nich to achten.

In’n September 2009 hett de EBU bekannt geven, dat in beiden scheedten
Semifinalrunnen as ok in de Endrunn de Jurys to 50 % afstimmt. Bito dröff vun’n
Anfang vun’t eerste Leed an bit 15 Minuuten na’t Enn vun’t letzte Leed afstimmt
warrn. Af 2012 schüllt de Leitungen eerst wedder na dat letzte Leed freeschallt
warrn, vunwegen dat de Mööglichkeit wiel dat Leed to stimmen kuum nütt worrn is.
Enn 2010 is butendem dat Datum vun’t Rutkamen vun en Leed vun en Johrgang üm een
Maand op’n 1. September vun’t Vörjohr vörtogen worrn.

In sien Verloop över de Johrteihnten, hett de Eurovision Song Contest ok vele
Leder togang bröcht, de internatschonal groten Spood harrn un eenige dorvun sünd
in de Twüschentiet ok al to Evergreens worrn. En poor Bispelen ut de fröhen Tiet
sünd ünner annern de italienschen Bidrääg Nel blu dipinto di blu (Volare) un
Piove (Ciao ciao bambina), de 1958 un 1959 beide vun Domenico Modugno vördragen
sünd. Ok wenn de Leder nich wunnen hebbt, sünd se weltwiet doch eenige Millionen
mol verköfft worrn un sünd vun grote Stars as Paul Anka oder Dean Martin
adapteert.

Mitt vun de 1960er Johren harr de Wettstriet sien kommerziellen Hööchpunkt, de
bit in de laten 1970er Johren anduern de. Puppet on a string is för de
Singersche Sandie Shaw en weltwieten Spood worrn un is ok för Warfsennen un op
Modenschaun vun de Tiet speelt worrn. Dör sien Melodie, de in’t Ohr güng un
licht wedder to kennen weer, is dat Leed meist op’n Slag to’n Evergreen worrn.
Ut den sülven Johrgang stammt de luxemborgsche Bidrag vun Vicky Leandros L'amour
est bleu, de in een Instrumentalversion vun Paul Mauriat in de USA op Platz 1
keem. Mit Après toi hett se 1972 den Wettstriet wunnen un hett den Titel in
verschedene Spraken weltwiet mehr as 5,5 Millionen mol verköfft. Disse Marke is
1974 överdrapen worrn, as ABBA mit den Titel Waterloo wunnen hebbt. Dat Leed
verköff sik 6 Millionen mol. Un noch mol stegen is de Verkoopstall bi de Grupp
Brotherhood Of Man, de 1976 mit den Slager Save your kisses for me 6,5 Millionen
Toondrägers verköpen deen. Man noch vele annere Interpreten hebbt
internatschonale Tophitts lannt.

In’n Verloop vun de Johren hett de ESC vele Interpreten to Stars maakt, all’n
vöran de sweedsche Grupp ABBA. Ok de franko-kanaadsche Singersche Céline Dion is
dör er Deelnehmen an’n Eurovision Song Contest 1988 bekannt worrn, den se vör de
Swiez mit Ne partez pas sans moi wunnen hett. Un ok de irische Folkloregrupp
Riverdance is dör den Wettstriet to weltwiet Ansehn kamen, as se 1994 in den
Showdeel vör de Stimmafgaav optreden is.

An’n fakensten hett de Swiezer Musikgrupp Peter, Sue & Marc deelnahmen. Veer mol
hebbt se jemehr Heimatland vertreden, wobi se jeed mol in en annere Spraak
sungen hebbt. Jüst so faken weer de Belgier Fud Leclerc dorbi.

Anners rüm kann een aver nich seggen, dat en internatschonal bekannten Star, de
bi den Contest antreden deit, glieks ok en Garantie is, den Wettstriet to
winnen. To’n Bispeel hett Cliff Richard mit Congratulations 1968 blots den
tweeten Platz beleggt un 1973 mit Power to All Our Friends blots den drüdden,
ofschoonst beide Leder achteran in de Charts düütlich höger weern as de
ESC-Winners. Jüst so künn ok dat al bekannte Duo t.A.T.u. ut Russland bi’n
Eurovision Song Contest 2003 nich winnen un sünd blots drüdde worrn.

In Kopenhagen hett 2005 en Show ünner den Titel Congratulations stattfunnen,
womit dat föfftigjohrige Jubiläum vun den Eurovision Song Contest fiert warrn
schüll. Dat Teel vun de Show weer, ünner all Leder, de je deelnahmen hebbt, dat
beste Leed vun den Grand Prix ruttofinnen. Op de offiziellen Websteed
eurovision.tv künn jeedeen sien Stimm för sien leefsten Titel vun den ESC
afgeven. De teihn Leder mit de meisten Stimmen sünd in de Semiendrunn kamen.
Butendem hett en Jury vun de Europääsche Rundfunkunion veer wietere Titel in’t
Halffinale wählt.

Dör de Sennen föhrt hebbt de britische ESC-Winnersche Katrina Leskanich (vun de
Grupp Katrina & The Waves, de 1997 mit dat Leed Love Shine A Light wunnen harr)
un de lettische Renars Kaupers (vun de Grupp Brainstorm, de 2000 mit My Star
op’n drüdden Platz kamen is). De Sennen is in Düütschland vun’n WDR un vun’n SWR
överdragen worrn.



https://nds.wikipedia.org/wiki/Egon_Bahr

Egon Karl-Heinz Bahr (* 18. März 1922 in Treffurt an de Werra/Döringen; † 20.
August 2015) weer en düütschen Politiker vun de SPD. He weer vun 1972 bit 1974
Bundsminister för sünnere Opgaven un vun 1974 bit 1976 Bundsminister för
weertschoppliche Tosamenarbeit.

Bahr hett in’t Johr 1940 sien Abitur maakt un güng denn bi de Rhienmetall
Borsig-AG in Berlin in de Lehr to’n Industriekoopmann. In’n Tweeten Weltkrieg
weer he Soldat vun 1942 bit 1944, toletzt as Fahnenjunker-Ünneroffizeer an de
Luftkriegsschool VI in Kitzingen. Man he is denn wegen „Inslieken in de
Wehrmacht“ as „nich-arischen“ Rüstungsarbeiter na Rhienmetall-Borsig
torüchversett worrn, vun wegen dat he vergevens versöcht harr, sien jöödsche
Grootmudder to verheemlichen. Na’n Krieg hett he as Journalist bi de Berliner
Zeitung arbeit un dorna bi de Allgemeine Zeitung (Berlin) un bi’n Tagesspiegel
(Berlin). Vun 1950 bit 1960 weer Baas-Kommentater un Bass vun’t Bonner Büro
vun’n RIAS. In’t Johr 1959 weer he as Presseattaché an de Düütsche Bottschop in
Ghana afordent. As Wetenschopplichen Leider vun’t Institut för Fredenforschen un
Sekerheitspolitik vun de Universität Hamborg hett he vun 1984 bit 1994 arbeit.
Siet 1984 is he dor an de Universität Hamborg Honorarprofesser.

Egon Bahr weer siet 1956 Liddmaat vun de SPD. In de Partei weer he
Bundsgewarfsföhrer in de Johren vun 1976 bit 1981. Op sien Bedrieven hen is de
dormolige Bundsvörsitter vun de Jusos, Klaus Uwe Benneter, ut de SPD utslaten
worrn. Benneter harr vörher verkünnt, dat de DKP en mööglichen Bündnispartner
för de SPD weer, vun wegen de blots en politischen Gegner weer, nich aver en
„Klassengegner“, as dat bi de CDU de Fall weer. Butendem harr Benneter ok den
Status vun de Jungssozialisten as Nawass-Organisatschoon vun de SPD in Fraag
stellt.

In’n Düütschen Bundsdag weer Bahr vun 1972 bit 1990 vertreden. Dor weer he vun
1980 an Vörsitter vun’n Ünnerutschuss för Afrüsten un Rüstkontroll.

Vun 1976 un 1980 weer Bahr as Kandidat vun’n Wahlkreis Flensborg-Sleswig direkt
wählt un keem ansonsten jümmer över de Landslist vun Sleswig-Holsteen in den
Düütschen Bundsdag.

Bahr weer vun 1960 bit 1966 Bass vun’t Presse- un Informatschoonsamt vun’t Land
Berlin un in disse Funkschoon ok Spreker vun’n Senat vun’n Berlin ünner dat
Regeer vun’n Regereen Börgermeester Willy Brandt. Dorna weer he bit 1969
Bottschopper un as Ministerialdirigent de Leider vun’n Plaanstaff vun’t
Utwärtige Amt. He gellt as een vun de wichtigsten Beraders vun Willy Brandt in
Henblick op de Entspannenspolitik un ok as’n go’en Fründ vun em, as sien
Reakschoon op Brandts Torüchpedden dokumenteert, wat op Film fasthollen weer.

Na de Bundsdagswahl 1969 is Bahr Staatsskeretär in’t Bundskanzleramt worrn un
togliek kreeg he de Vullmacht vun de Bundsregeeren in Berlin. In disse
Funkschoon weer he ok as Emissär in Moskau un Oost-Berlin bedüden mit bedeeligt
an’n Moskauer Verdrag, an’n Warschauer Verdrag, an’t Transitafkamen as ok an’n
Grundlagenverdrag. Ut den Grund warrt Egon Bahr mitünner ok as „Architekt vun de
Oostverdrääg“ betekent. Op Bahr geiht ok dat Motto vun de sozialliberalen
Oostpolitik torüch, „Wannel dör Annegern“, as ok de „Politik vun de lütten
Schreed“.

As Willy Brandt torüchpeddt weer, is Bahr an’n 7. Mai 1974 toeerst ok ut de
Bundsregeeren utscheedt. Man, an’n 7. Juli 1974 weer he vun’n Bundskanzler
Helmut Schmidt as Bundsminiter för weertschopplich Tosamenarbeit in de Regeeren
torüchberopen. Na de Bundsdagswahl 1976 is Egon Bahr denn duersom ut de
Bundsregeeren utscheedt.

In’t Johr 1980 is Bahr Liddmaat in de „Unafhangigen Komisschoon för Afrüsten un
Sekerheit“ ünner den Vörsitt vun den sweedschen Politiker Olof Plame worrn. De
Kommischoon hett 1982 ehrn Bericht ünner den Titel Common Security publizeert.
Mang de Vörslääg vun de Kommischoon weer de Idee vun en Atomwapenfre’e Zoon in
Middeleuropa. Bahr hett verschedene Schriften över en möögliche tokamen düütsche
Butenpolitik na’t Enn vun’n Kolen Krieg verfaat. So weer Bahr de Ansicht, dat
Europa un Düütschland invn Rahmen vun een Zivilmacht mehr Influss in de Welt
söken schülln. 1991 hett Bahr en Diskusschoon anreegt över’t Inrichten vun en
„Düütsch Fredenskorps“.

In en Interview mit de FAZ geev Bahr to, dat he 1940 ’n beten stolt wesen weer,
dat Polen, Frankriek, Däänmark un Norwegen in’n Tweeten Weltkrieg so gau vun de
düütschen Wehrmacht innahmen worrn is. Na dat Book Ein Unikat im Doppelpack vun
Bernhard un Hans-Jochen Vogel schall Bahr noch Anfang November 1989 – also en
poor Daag för’t Apenmaken vun de Berliner Muer – meent hebben: „Lasst uns um
alles in der Welt aufhören, von der Ein­heit zu träumen oder zu schwätzen“.

Stefan Aust schreev över Bahr: „Über viele Jahre hat er einen pragmatischen
Patriotismus vertreten, dessen Ziel schließlich von den innenpolitischen Gegnern
erreicht wurde.“

Egon Bahr is 1973 mit dat Grote Bundsverdeenstkrüüz uttekent worrn. In’t Johr
2002 is he Ehrenbörger vun de Stadt Berlin worrn un 2007 kreeg he den
Willy-Brandt-Pries vun de norweegsch-düütschen Willy-Brandt-Stiftung. 2008 is he
mit den Chöttinger Fredenspries un mit den Marion-Dönhoff-Pries ehrt worrn. Vun
dat Internatschonale Hoochschoolinstitut (IHI) Zittau is em an’n 6. Oktober 2008
de Ehrendokter verleht worrn för sien Verdeensten üm de Eenigen vun Europa. An’n
14. Januar 2010 weer he mit den Verdeenstorden vun’t Land Noordrhien-Westfalen
uttekent worrn.



https://nds.wikipedia.org/wiki/Dominica

Dominica is een vun de Eilannen vun de Lüttjen Antillen in de Karibische See un
liggt twuschen Guadeloupe in’n Norden un Martinique in’n Süden. Düsse beiden
Inseln höört as Överseedépartements to Frankriek to. Dominica is 46,4 km lang un
25,6 km breet. De Inselrepubliek Dominica höört as sülvstännig Land to den
„Commonwealth of Nations“ un schall nich verwesselt weern mit de Dominikaansche
Republiek. De Hööftstadt is Roseau.

In de Spraak vun de Kariben, de toeerst up dat Eiland leevt hefft, weer de Naam
vun Dominica Wai'tukubuli („Ehr Lief is hooch“), vunwegen datt dat dor veele
Barge gifft..

Dominica höört to de Inseln över den Wind. Een paar vun de hööchsten Barge up de
lüttjen Antillen, mehr as 300 Ströme un Beeken un en ganze Reeg vun Meere sünd
up dat Eiland to finnen. De Barge sünd dör Vulkanismus tostanne kamen. De Mome
Diablotins is mit 1.447 m de hööchste Barg up Dominica un de tweethööchste Barg
up de lüttjen Antillen. Bloß de aktive Vulkan Soufrière up de Insel Basse-Terre,
de to Guadeloupe tohöörn deit, is noch höger.

De Natschonalpark Morne Trois Pitons is 1997 to’n UNESCO-Weltnaturarv verklaart
wurrn. Dor gifft dat veel Saken, de een sik up Dominica ankieken scholl.

Up de Inseln regeert en Tropen-Klima, wat matiger dör noordööstlichen Wind. Dat
pladdert towielen as dull, sunnerlich in de Hurrikan-Saison twuschen Mai un
Oktober. Denn kann ok dat Land överswemmt weern un dat gifft Eerdrutsche. In’n
November 1999 hett de Hurrikan „Lenny“ de Westküst in’n Dutt slahn un in’n
August 2007 hett de Hurrikan „Dean“ up de Insel um sik slahn. Dor sünd tominnst
twee Lüde bi umkamen.

Up Dominica leevt um un bi 72.000 Minschen). Jedet Johr wannert veel Lüde vun
dat Eiland af (tomeist na een vun de annern Inseln in de Karibik), na de USA un
na Kanada. So weert de Inwahners in’n Johr man alltohopen bloß 0,184 % mehr.

Bi 80 % vun de Inwahners sünd kathoolsch, 15 % protestantsch (5 % Methodisten,
3 % Pingstkarken, 3 % Adventisten, 2 % Baptisten, 2 % Annere). Denn gifft dat ok
noch Vodoo-Gloven.

Blangen de Amtsprake Engelsch is Antillen-Kreoolsch up de Insel as Ümgangsspraak
begäng. Bi de Inwahners hett düt Kreoolsch den Naam „Patwa“ (Patois).

In en Reservat („Carib Territory“) in’n Osten vun Dominica leevt de lesten um un
bi 500 Indianers vun de Kariben ehrn Stamm. Dat gifft ok welk, de seggt, dat
geev man bloß noch bi 300 Kariben, de sik noch nich mit annere Minschen mischt
hefft.Up jeden Fall gifft dat nargens in de Welt so veel Kariben-Indianers, de
tohopen an een Stäe leven doot. Dat Reservat mit siene 15 km² is 1903 vun de
Regeerung vun de brittsche Kolonie inricht wurrn. De Indianers nömmt sik sülms
„Kalinagos“. Hööftling is hüdigendags Chief Charles Williams. He weer 2004 wählt
wurrn. In Mai 2008 hett de Hööftling vörslahn, dat Freen twuschen Kalinagos un
Nich-Kalinagos scholl verbaden weern, un so scholl dat leste Karibenvolk doch
noch bestahn blieven, man de Regeerung hefft düssen Vörslag aflehnt. He stimm,
meen se, nich mit de minschlichen Freeheitsrechte övereen.

De eersten minschlichen Sporen up Dominica laat sik finnen ut de Tied twuschen
5000 un 3100 v. Chr. Lange Tied is annahmen wurrn, toeerst harrn de
sachtsinnigen „Siboney“ oder Steenlüde up dat Eiland leevt, later weern denn de
Arawak kamen, bit amenne de strietlustigen Kariben jem utrott’ harrn.

Dominica is an’n 3. November 1493 vun Christoph Kolumbus as eersten Europäer
funnen wurrn. Dat weer bi siene tweete Reise. Man an Land gahn is he nich.
Vunwegen datt de 3. November en Sünndag weer, hett Kolumbus ehr den spaanschen
Naam för „Sünndag“ geven, dat weer „Domingo“. Dominica is de leste Insel ween,
wo de Kariben sik up torüchtagen harrn. Vördem harrn se, in de Johrhunnerte
twuschen 1400 un 1700, all Inseln in de Karibische See unner Kuntrull harrt.
1796 weer St Vincent in de Hand vun Grootbritannien kamen un en paar Dusend
Kariben weern dor wegsleept wurrn.

Al 1627 weer Dominica an den Earl of Carlisle kamen un England hett dat Seggen
dor harrt bit 1748. Dormols keem de Insel an Frankriek. 1635 sünd England un
Frankriek övereen kamen, de Insel de Kariben to överlaten. Vundeswegen is
Dominica dat leste Eiland ween, wat vun Europäers besiedelt wurrn is. Nadem dat
Eiland an de Franzosen aftreden wurrn weer, hefft de Briten de Kariben gegen de
Franzosen stütt’ un hulpen. Man as se de Insel 1763 torüch kregen hefft, sünd se
mit de Indianers ok nich anners umsprungen, as de Franzosen. Bloß en luerlüttjet
Stück Land vun 232 Acre (dat is nich mol een km²) scholl jem tohöörn. Man de
Kariben hefft dat Binnenland vun de Insel verdeffendeert un utbüxte Slaven sünd
bi jem unnerkamen un hefft mit streden. 1791 geev dat bloß man noch 20 bit 30
Familien. De weern utknepen na de Insel ehrn Noordosten, in de Dörper Salybia un
Bataca. In düsse Johren schöllt se uphöört hebben, Minschen to freten
(Kannibalismus). An’t Enne vun dat 19. Johrhunnert harrn se sik an de Witten so
wiet anpasst, datt se swarte Röcke un hoge Hööd dregen döen. Dormols geev dat
woll bi 120 „schiere“ Kariben, dorto noch bi 280 Mischlinge. Um 1900 rüm is ehr
Hööftling Auguste Francois ween, man em hefft se allerwegens „Ogiste“ nömmt.

Vunwegen de Slaveree up de Plantagen geev dat in düsse Johren all massig Slaven
ut Afrika up de Insel.

1805 hett Grootbritannien de Insel to en Kolonie verklaart. 1831 hefft all
nich-witte Inwahners de vullen Börgerrechte kregen un 1834 is mit dat Slavery
Abolition Act de Slaveree in de meisten Länner vun dat brittsche Empire
afschafft wurrn, ok in Dominica.

1865 is de Insel Kroonkolonie wurrn. Eerst 1938 hett man Verlööv geven to dat
Grünnen vun politische Parteien. 1951 is dat ole Wahlrecht afschafft wurrn, datt
de Stimmen afhängig maakt harr vun Besitt un Vermögen. Dat lieke Wahlrecht is
denn inföhrt wurrn. 1957 hett de Insel ehrn eersten Chief Minister kregen. 1967
kreeg Dominica en „begrenzte Unafhängigkeit“. Butenpolitik un Strietkräfte sünd
bi Grootbritannien bleven. Amenne is denn an’n 3. November 1978 de
Unafhängigkeit vun Grootbritannien utropen wurrn. Vun den 8. Dezember 1978 af an
höört Dominica to de Vereenten Natschonen.



https://nds.wikipedia.org/wiki/Demokratie

De Demokratie (ooltgreeksch δημοκρατία, vun δήμος dēmos „Volk“ un κράτος, kratos
„Macht, Herrschup, Kraft, Stärk“) weer in de Antike, in Grekenland, de Naam för
de Herrschup, de direkt vun dat Volk utöövt wurrn is. Hüdigendags warrt
Demokratie tomeist bruukt as en Naam för verscheden Formen vun Herrschup, de ehr
Grundlaag vun dat Volk hernehmt. So’n Formen sünd de direkte Demokratie, de
repräsentative Demokratie, de Radikaldemokratie un de Basisdemokratie.

In de Bundsrepubliek Düütschland is in dat Grundgesett in Art. 20 Afs. 1 GG
fastleggt: „De Bundsrepubliek Düütschland is en demokraatschen un sozialen
Bundsstaat“. Vunwegen de Ewigkeitsgarantie ut Art. 79 Afs.3 GG kann dor ok nix
an ännert weern.

Een kann nich fastleggen, wat genau nu en Demokratie is un wat dor nu tohören
mutt. Jede Demokratie is anners un dor mutt een üm seggen, wat vun verscheden
Kennteken bi en Demokratie vörkaamt.

De US-amerikaansche Organisatschoon Freedom House, de sik ankickt, wie dat mit
de Demokratie över de ganze Welt hen utsütt, vertellt, dat dat in dat Johr 1900
in de ganze Welt 55 sülvstännige Staten geven hett. Keen een dor vun weer
dormols en Demokratie. Dat liggt dor an, dat dat in keen Land de Möglichkeit
geev, dat Froonsminschen sik wählen laten konnen. Dat höört avers to en
Demokratie mit to. In dat Johr 1950 geev dat midderwielen 80 sülvstännige Staten
in de ganze Welt. Dormank weern 22 Demokratien. 1999 weern de Staten up 192
anwussen. Meist de Hälft konnen as Demokratien gellen. Dat weern 85 Stück. Dat
en Land as Demokratie gellen deit, dor höört twee Saken to, de mütt dor
unbedingt bi ween. Dat sünd de politschen Rechten („political rights“) un de
Freeheiten vun den Börger („civil liberties“). Tominnst de Grundlagen dorvun
mütt in en Demokratie dor ween. Bi de neen Demokratien sünd veel Länner, de
eerst in de lesten 20 Johren vun dat 20. Johrhunnert dorto kamen sünd, besunners
in Oosteuropa, in Asien un in Latienamerika.

In de Antike geev dat den Ünnerscheed vun de freen Börgerslüde un de annern. To
düsse annern höörn de Slaven, de Frömden, man ok de Froenslüde to. Bi de eersten
demokraatsche Ideen güng dat dor üm, dat de freen Börgerslüde al mitsnacken un
mitmaken schollen. Se kregen dor demokraatsche Rechten to. För de annern geev
dat düsse Rechten nich, de mössen butenvör blieven.

Tomeist warrt de Attische Demokratie as de eerste Demokratie in de Welt ankeken.
Dat weer in de Tiet vun de Antike, lang vör Christus siene Geboort.

Dat harr dor lang Striet geven twuschen den Adel un de rieken Lüde up de ene
Siet un Jan un alle Mann up de annere Siet. Amenne dröff jeden Mann in de Stadt
Athen bi de Regeern mit bestimmen. He möss avers en richtigen Börger
(Vullbörger) ween un tominnst 18 Johr oolt ween. Dormols geev dat bi 30.000 bit
40.000 vun sulk Börgers in de Stadt. Wenn dat üm ganz wat Wichtigs güng, as üm
Krieg un Freden, denn is dat in en Volksversammeln afmaakt wurrn. Tominnst 6.000
Börgers mössen dor denn bi ween. De Beamten in den Staat (as de Archonten) weern
an un for sik dör dat Loos utsöcht. In Tiet vun’n Krieg sünd se avers wählt
wurrn.

Över düsse Staatsform is ok streden wurrn. Dat geev dor ünner annern de
Mööglichkeit, Börgers in’t Exil to schicken. Dat passeer, wenn de Een oder anner
ankeken wurrn is as een, de nix mit de Demokratie an’n Hoot harr un de Macht an
sik rieten wull. Denn heel de Volksversammeln dat „Schörengericht“
(Ostrakismus). So sind hen un wenn mächtige Politiker ut den Staat rutsmeten
wurrn un mössen in’t Utland. Wenn een goot snacken konn un wüss, wat de Lüde
hören wullen, den konn en enkelten Redner groten Indruck maken up de
Volksversammeln un de ganz in siene Hannen kriegen. Demagogen hefft en grote
Rull speelt in de Politik vu Athen.

Ok in annere Städer vun den Seebund vun Attika geev dat Demokratien. De schollen
sik avers tomeist bloß achter de Saak vun Athen stellen.

De Philosoph Aristoteles (he weer Schoolmester vun Alexander den Groten) hett
vun Demokratie nix holen. In sien Book Πολιτικά (Politika) schreev he, bi de
Demokratie weer dat doch bloß so, dat de Armen boven seten. Dor konn, meen he,
nu för den Staat nix Godet bi rutsuern. Wenn de Armen nu de Macht harrn, denn so
döen se ok bloß för sik süms sorgen un nich för de Meenheit.. Man, anners as
sien Lehrer Platon, weer he nu nich heel un deel gegen de Demokratie, wenn dat
dor nich mit to dull dreven wurr. He meen, am besten weer dat, wenn en
Demokratie un Oligarchie tohopenmengeln dö. So’n Aart vun Verfaten kreeg vun em
den Naam Politie.

Grundlaag vun de Demokratie, meen he, weer de Freeheit. Dor keem dat nu vun, dat
Demokraten dat an’n leevsten harrn, wenn se gor nich regeert weern döen, oder
bloß een üm’n annern. To de Freeheit höör dat to, dat een mol süms regeern kann
un mol regeert weern mutt: „Al Ämter weert vun al Lüde övernahmen, al regeert
över jedeen un jedeen över all. Un dat jummers een üm’n annern.“

De meiste Freeheit gifft dat bi de Staatsformen vun de Monarchie, vun de
Oligarchie un vun de Demokratie, meen de Philosoph. Man bi al düsse Staatsformen
duert dat nich lang un de sleiht ut’e Aart. Denn kümmt de neegste ran. De
Monarchie sleiht ut’e Aart un warrt to de Tyrannis. De geiht över na de
Aristokratie. De sleiht ut’e Aart un warrt to en Oligarchie, dor warrt denn de
direkte Demokratie vun un de geiht denn över in de Herrschup vun Jan un alle
Mann, dat is de Ochlokratie. Un so geiht dat jummers vun een to’n annern.

Ok in de Republik vun Rom güng dat to’n Deel demokraatsch to. Dorachter stünn de
Idee vun de Gliekheit vun de freen Börgers, jedenfalls, wenn dat üm de Wahl to’n
Magistrat güng. An un for sik weer de Grundlaag vun de Politik in Rom avers nich
de Demokratie, man de Oligarchie.

As dat röömsche Riek ünnergahn weer, weer vun de Demokratie in Europa nix mehr
nableven. Bloß bi de Gemeenden leev dor noch wat vun na. So weer dat bi de
düütschen Rieksstäder un in Delen vun de Swiez. In en ganze Natschoon füng dat
mit de Demokratie eerst wedder an, as in Grootbritannien in dat 13. Johrhunnert
dat Ünnerhuus tostann keem. An’n Anfang harr düt Huus nich veel to mellen un de
König lä dor ok sien Hand up. As de Afsluut Monarchie upkamen weer, is de Macht
vun düt Huus noch ringer wurrn. Man in den Engelschen Börgerkrieg in dat 17.
Johrhunnert speel dat Parlament miteens en grote Rull. De König bruuk Geld för
den Krieg gegen Schottland un bloß dat Parlament dröff de nödigen Stüern
besluten. So kreeg dat Parlament gegen den König över Böverwater. Na en Övergang
mit en Militärdiktatur ünner Oliver Cromwell is dat Ünnerhuus denn to en
Volksvertreden mit allerhand Rechten wurrn. In Cromwell siene Tioeden geev dat
ok Lüde, as John Lilburne, de foddern, dat Slaveree un Leibeigenschaft afschafft
weern mössen un all Mannslüde en allgemeen un free Wahlrecht geneten schollen.
Düsse Lüde gellen as „Levellers“ (Liekmakers). Cromwell hett Lilburn achter
Trallen setten laten. De Böversten in dat Land muchen mit so’n afsunnerlichen
Ideen nix to kriegen hebben. Just so weer dat in de Attische Demokratie ok al
ween. De Grundrechten vun en modern Parlament sünd 1689 in Grootbritannien
inföhrt wurrn. As in de „Gloorieke Revolutschoon“ de nedderlannsche Statthöller
Willem III. vun Oranien un siene engelsche Fro Maria up den engelschen Throon
kamen sünd, hefft se de „Bill of Rights“ ünnertekent. Dor kreeg dat Parlament
dat Recht mit, tohopen to kamen ahn den König sien Willen. Dorto weer de Upsicht
un dat Togriepen up de Staatsfinanzen nu siene Saak, un de Liddmaten vun dat
Parlament gollen vun nu af an, as „immun“, d.h. de König dröff nix gegen de
enkelten Littmaten ünnernehmen un jem nich in’t Kaschott setten laten.



https://nds.wikipedia.org/wiki/Delaware

De Staat wurd de Eerste Staat nömmt, wiels hier de Eerste van de 13 Kolonien de
Verfaten van de USA ratifizeert hett (7. Dezember 1787). Delaware is opdeelt in
dree Kreise (Countys): Kent County, New Castle County un Sussex County.

Delaware hett ruch weg 850.000 Inwahners up een Flach von 6.452 km². Dor sünd
1.387 km² vun Water. Delaware grenzt in'n Norden an Pennsylvania. De Oostgrenz
na New Jersey hen billt de Delaware River un de Atlantik. In'n Süden un Westen
liggt de Bundsstaat Maryland. De gröttste Stadt vun Delaware is Wilmington, de
Hööftstadt is Dover. En vun de gröttsten Basen vun de US- Luftmacht liggt dicht
bi Dover.

In Delaware gifft dat över dat ganze Johr hen en matig un fochtig Klima mit
Temperaturen twuschen 0 un 24 °C. De Atlantik warrt duchtig up dat Klima in.
In'n Dörsnitt schient an 208 Dage in't Johr de Sunne. De Johrstieden sünd
düütlich vun'nanner afgrenzt. In'n Summer kann dat bit to 32 °C warm weern, in'n
Winter fallt towielen Snee un dat kann freren bit to -5 °C hen.

In Delaware leevt 853.476 Inwahners (Stand: U.S. Census 2006), dormank 72,1 %
Witte, 20,7 % Swarte un Afroamerikaners, 6,3 % Hispanics, 2,9 % Asiaten un 0,3 %
Indianers.

Dat Indianervolk, wat oorsprünglich in dat hüdige Delaware tohuse weer, sünd de
Lenni Lenape. De Europäers hefft to düssen Stamm Delawaren seggt. As de USA
tostanne kamen sünd, hefft se veel to seggen harrt. Later sünd se ut verschedene
Grünn över Indiana in anner US-Bundsstaten un na Kanada hen utwannert.
Hüdigendags leevt de meisten Delawaren in Kansas un Oklahoma, man in Delaware
gifft dat ok noch en Grupp.



https://nds.wikipedia.org/wiki/Das_Boot

Das Boot is de Titel vun den düütschen U-Boot-Filmdrama ut dat Johr 1981. Dorbi
hannelt sik dat um de Verfilmen vun den Roman mit glieken Naam vun
Lothar-Günther Buchheim. Speelbaas weer Wolfgang Petersen. Von den Film gifft
dat veer Faten mit ünnerscheedliche Läng.

De Film hannelt vun en Feendfohrt vun en düütsch U-Boot in’t Johr 1941 wiel den
Tweeten Weltkrieg. De düütschen U-Bööt harrn de Opgaav, Hannelscheep tonichten
to maken, de England mit Göder versorgt, de för’n Krieg bruukt weern. Man, de
weern jümmer beter vun Zerstörers schuult, wat de Seeschlacht harder un
gefährlicher maken de.

De Anfang vun’n Film wiest, as sik de Besatten vun dat U-Boot U 96 an’n Land
in’t franzöösche La Rochelle düchtig en ansupen seit, vun wegen dat se den
nächsten Dag wedder in’n Krieg schickt warrt. Mit an Boord geiht ditmol de
Kriegsberichter Leutnant Werner, de sik eerst dorop freit, dat echte Heldendom
kennentolehren, man gau al faststellen mutt, dat de U-Boot-Krieg nix mit
Heldendom to kriegen hett. De Kummandant – as ok de annern Offizeeren vun’t Boot
– warrt in’n Film nich mit Naam ansnackt, man blots mit „Herr Kaleun“ för
Kapteinleutnant. Op de Fier in La Rochelle warrt ok doröver snackt, dat de
U-Boot-Krieg allns annere as goot lopen deit, un dat in de verleden Maanden
bannig vele Bööt afsopen sünd.

De Tiet na’t Utlopen verlöpt eerst ruhig un ahn Kuntakt to’n Feend. Wiel sik in
de Mannschop Langewiel utbreden deit, vun wegen dat sik wekenlang nix deit, nütt
Leutnant Werner, ut den siene Sicht de Film anleggt is, un de ok faken mit
Off-Stimm Informatschonen to’n Verloop bidriggt, de Tiet, üm sik en Bild vun’t
Leven an Boord to maken. Mit sien Freid över de Feendfohrt maakt he sik bi de
Kru aver keen Frünnen. De Grünnen dorför wart em aver eerst klor, as U 96 dat
eerste mol in en Gefecht mit en Zerstörer verwickelt un mit Waterbomben angrepen
warrt, nadem jemehr egen Torpedoangreep op den Feend nich henhaun de.

Denn dröpt U 96 aver doch noch op en feendlichen Geleittog. Mit jemehr Torpedos
künnt se twee Scheep to’n Afsupen bringen un en drüdd’ in Brand scheten, warrt
denn aver doch vun en Zerstörer opdeckt un gresig mit Waterbomben angrepen. Na
en anduern Gefecht kummt dat Boot jüst noch so dorvun af. As se Stünnen later
wedder opduukt, finnt se den brennen Tanker, de noch nich afsopen is. De Kaptein
gifft Order, den Tanker mit en Fangschööt tonichten to maken. Na de Explosion
warrt aver kloor, dat noch Seelüüd an Boord weern, de nu in’t Water springt un
vertwievelt üm Help bölkt. De Kummandant sütt aver dat sien U-Boot to lütt is üm
all to redden un lett afdreihn. De Vörgang lett Sporen torüch, bi all, de dat
mitanssehn hebbt.

As de Kaptein nu beslaten hett, de Feendfohrt aftobreken un na La Rochelle
torüchtofohren, warrt jem en ne’e Insatzorder geven: Se schüllt in’t spaansche
Vigo Driefstoff, Material un Levensmiddel opnehmen un denn Kurs op La Spezia
in’t Middelmeer nehmen. Dorför mutt dat U-Boot dör de Straat vun Gibraltar, de
in engelsche Hand is. De Kaptein beslutt, dat de Leiden Ingenieur (LI) tosamen
mit Leutnant Werner von Boord gahn schall, vun wegen dat de LI en swoor kranke
Fro hett un he oogenschienlich nich doran glöövt, Gibraltar to överstahn. Dat
Böverkommando lehnt dat aver af.

De Kummandant hollt sik nich lang in Vigo op, woneem de Offizeren an Boord vun
dat Schipp „Weser“ as Helden begrööt un verwöhnt warrt. Mit en Trick will de
Kaleun versöken, dör Gibraltar dörtobreken ahn vun de feendlichen Scheep opdeckt
warrn. Dat haut aver nich hen un so warrt U 96 swoor ünner Füer nahmen. Mit
vulle Fohrt lett de Kaptein dat U-Boot op de afrikaanschen Küst tostüern, üm
in’t sietere Water to kamen. De Schaden is aver al so groot, dat dat Afduken
nich mehr anhollen warrn kann un U 96 eerst in 280 m op Grund löpt – bi en
Warftgarantie vun jüst mol 90 m.

Dat Schipp hett bösen Schaden afkregen, tallrieke Batterien, ahn de dat Boot
nich wedder opduken kann, sünd tweireten un Water brickt an männige Steden in’t
Schipp. En Kamp op Leven un Doot fangt an, nich blots as de Schaden mit de
wenigen Boordmiddel repareert warrn mutt, man ok, as de Atenluft wohrschienlich
nicht recken warrt. Kalipatronen warrt utgeven, üm den Kohlenstoffdioxid in de
Luft siet to hollen. Na mehr as 15 Stünnen, in de de Mannschop – un vör allen de
LI – sik meist toschannen arbeit, kummt dat U-Boot wohrhaftig wedder in Gang un
kann opduken ahn opdeckt to warrn.

So kann dat swoor anslahn Boot wohrhaftig wedder ümkehren un na La Rochelle
schippern, woneem de Kru mit en Festakt begrööt warrt. Man, jüst dat dat Boot
anleggt hett, warrt de Haven vun en sworen Luftangreep drapen, bi den opletzt
doch noch en Deel vun de Mannschop ümkummt. Leutnant Werner tellt to de Lüüd, de
den Angreep överleevt. In de Slussszeen sütt he tosamen mit den Kaleun, dat
jemehr U-Boot na den Angreep langsom in’t Havenbecken afsuppt. De Kaptein brickt
bi den Anblick swoor besehrt tosamen.

An’n bekannsten is wohl de so nöömte „Eerste Kinofaten“, de an’n 17. Dezember
1981 in München ooropföhrt worrn is. Disse Faten is ruchweg 149 Minuuten (PAL:
143 Minuuten) lang un keem in’n Februar 1982 ok in de USA in de Kinos. Dat is ok
de Faten, de för den Oscar nomineert worrn is. In disse Faten fehlt de
Kommentaren (as Off-Stimm) vun Leutnant Werner.

De so nöömte „Feernsehfaten“ is 1985 publizeert worrn. Se is dormols as
Dreedeeler in’t Feernsehn (tweemol 105 un eenmol 98 Minuuten) lopen un 1987 noch
mol as Sössdeeler (sössmol 52 Minuuten). Tosamen harr de Minireeg also en Läng
ruchweg fief Stünnen. 1984 is disse Faten ok al in England bi de BBC in’t
Original mit engelsche Ünnertitels lopen. Twüschen de Episoden hett en Verteller
op de torüchliggen Deelen henwiest un jem tosamenfaat. In disse Faten weer denn
ok de Off-Stimm vun Leutnant Werner mit bi, de Kommentaren as in en Daagbook
gifft.

De so nöömte Director’s Cut keem in’n April 1997 in de US-amerikaanschen Kinos
un weer denn ok as DVD rutbröcht. Disse Faten is de eerste Kinofaten, man in en
düütlich betere Gööd mit en Neesynchronisatschoon in Mehrkanaltoon. De Faten
hett en goot restaureert Bild un is 208 Minuuten (PAL: 199 Minuten) lang.
Speelbaas Petersen segg, dat disse Faten 1981 in de Kinos kamen schüll, wat aver
ut kommerzielle Grünnen nich mööglich weer. In Düütschland weer de Kinostart
an’n 11. Dezember 1997.

De Roman Das Boot weer vun Lothar-Günther Buchheim schreven un speelt ok in’n
Tweeten Weltkrieg op dat U-Boot U 96, dat 1941 ut Saint-Nazaire utlöpt. In dat
Book hett Buchheim sien egen Insichten as Kriegsberichter verarbeit un
beschrifft de Laag vun de U-Boot-Mannschop in veel Enkeltheiten. De Roman is
1973 rutkamen. Buchheim hett mehr as 25 Johren bruukt, bitdat he sik psychisch
in de Laag föhlt hett, sien Schriften un Opteken in sien Daagbook vun 1941
dörtogahn un dorut en Roman to verfaten.

De Inholt vun’n Roman baseert vör allen op twee Feendfohrten vun Buchheim. He
weer as Kriegsberichter bi de söövten Feendfohrt vun U 96 dorbi, dat to de 7.
U-Boot-Flottille höört hett. De Fohrt duer vun’n 26. Oktober bit to’n
7. Dezember 1941. Twee wietere Fohrten hett he an Boord vun U 309 maakt. Een
dorvun weer wohrschienlich blots to’n Översetten.

Anners as in’t Book, wo dat Boot vun Saint-Nazaire, en groten U-Boot-Haven an de
Loire-Münnen, utlopen deit, geiht dat in Film vun La Rochelle ut los. In’n Roman
dorgegen kummt La Rochelle eerst as Anloophaven in Fraag, as de Brennstoff an
Boord knapp warrt. Bi’n Angreep op den Geleittog warrt in’n Film blots dree
Scheep versenkt, wiel dat in’n Roman veer sünd. Wohrhaftig warrt in’n Film bi’t
Inlopen in La Rochelle veer witte Wimpel optagen, de för de veer Scheep staht,
as dat in’n Roman steiht.

In’n Roman opereert U 96 ünner de Kennung UA. Dorin warrt de Angreep op dat
Geleit veel grötter dorstellt mit Bedeeligen vun wietere düütsche Bööt. De Film
kunzentreert sik hier op dat Afscheten vun de Torpedos un de nafolgen Jagd op
U 96 dör twee engelsche Kampscheep. Wieter kamt in’n Roman noch mehr Drapen mit
överlevene engelsche Seelüüd vör, de deelwies al doot op oder üm Flööt
rümdrieven doot. De Utwirken vun dit Op’nannerdrapen warrt in’n Roman breder
dorstellt un bedröpt ok de Lüüd, de de Doden nich sülvst sehn hebbt. In’n Film
is dit Thema blots op en eenzige Szeen kunzentreert. Ok de Insatz vun den
Funkmaat Hinrich as Sanitäter kummt in’t Book an latere Steed vör, un nicht, as
in’n Film, bi den Versöök dör Gibraltar dörtobreken.

De Kummandant vun U 96 warrt nich mit Naam Betekent, man tomeist blots „de Olle“
nöömt. Ut de Schriften vun Buchheim is aver bekannt, dat to de Tiet as Buchheim
op U 96 fohrt is, jümmer Heinrich Lehmann-Willenbrock dat Boot kommandeert hett.
Dat is insofeern vun Bedüden, as dat Enn vun’n Film den anschien maakt, dat de
Kaleun bi den Angreep dood blifft, wiel de Roman apen lett, wat ut em warrt. In
de Foortsetten vun’n Roman kummt he wedder vör, so dat man dorvun utgahn kann,
dat he nich bi’n Angreep storven is. Heinrich Lehmann-Willenbrock hett den Krieg
överleevt un is 1986 doodbleven. He weer sogor eenmol bi de Dreiharbeiten to den
Film togegen. Mit sien dörtig Johren is „de Olle“ een vun de öllsten an Boord.
De Öllersünnerscheed warrt in’n Roman un ok in’n Film rutstellt, wobi aver de
Schauspelers in Film deelwies öller sünd, as de Figuren in’n Roman.

In’n Film kummt dat to en Szeen, in de Johann („de Spöker“) na’n Kaleun geiht,
üm em to seggen dat em dat leed deit wiel en Waterbombengefecht sien Statschoon
verlaten to hebben, as dat mit em dörgahn is. In’n Film warrt in disse Szeen dat
Kriegsgericht thematiseert, wat in’t Book nich vörkummt. In’t Book is dat de
Dieselbövermaschinist Karl Franz, de in’n Film mit de Person Johann tohopenfaat
warrt. Allgemeen sünd vele Dialogen in’n Film anners ümsett as in’t Book. Faken
warrt in de Dialogen in’n Film mehrere Figuren ut’n Roman in een Person
tosamenfaat, wat mit de beschränkten Duer vun den en Film tosamenhangt. Liekers
sünd wichtige Dialogen meist ahn Ännern in den Film övernahmen worrn.

Annere Saken sünd dorgegen för’t Kino utsmückt worrn as to’n Bispeel de Jagden
mit de Waterbomben. So warrt de gliektietige Explosionswirken in Form vun’t
Wackeln, Utfallen vun’t Licht, Explosionslarm, dat Bölken vun de Seelüüd,
inbreken Water usw. in’n Film veel plastischer as dat in’t Book mööglich is. En
groten Ünnerscheed liggt ok in de Vertellwies. De Roman vertellt de hele Tiet ut
de Sicht vun’n Ik-Verteller, blifft jümmer persönlich, an den Oort, woneem sik
Leutnant Werner ophollt un drückt sien Geföhlen ut. In’n Film wesselt de de
Schauplatz gauer un fakener dör de Kameraföhren. Sünners to nömen is dorbi de
Figur vun Leiden Ingenieur (LI) de vör allen op Grund bi Gibraltar rutstellt
warrt, wiel dat Book ut Sicht vun Leutnant Werner schreven is, de mit sien egen
Bang un Panik to kämpen hett.

Das Boot weer för tosamen 18 Filmpriesen vörslahn, dorünner alleen sössmol för
den Oscar in de Kategorien Best Speelbaas, Best Kamera, Best Filmsnitt, Best
Tooneffekt, Best Dreihbook na Vörlaag un Best Toon, hett dorvun aver keen winnen
künnt. Uttekent weer de Film mit:



https://nds.wikipedia.org/wiki/Claude_Monet

Claude Monet [[klod mɔnɛ]] (* 14. November 1840 in Paris; † 5. Dezember 1926 in
Giverny, boren as Oscar-Claude Monet) weer en franzööscher Maler, de sien
middlere Schaffensperioode de Stilricht vun den Impressionismus toordnet wurr.
Dat Fröhwark bit Midden vun de 1860er Johren umfaat realistisch Biller, vun de
Monet eenig in den Pariser Salon utstellen drüff. Enn‘ vun de 1860er Johren fung
Claude Monet an, klassisch Biller to malen. En Bispeel vun sien Biller ut disse
Schaffensperiood is de Habenansicht vun Le Havre Impression, Sünnupgang, de de
gesamt Bewegen de Naam geev. So gung he vun den dör de traditschonell präägt
Kunstsmack weg, wat sien finanzielle Situatschoon aber verslechtern dee. In de
1870er Johren hett sück Monet an eenig Impressionisten-Utstellungen bedeeligt,
an de ok Malers as Pierre-Auguste Renoir oder Edgar Degas deelnommen hebbt.
Fördert wurr he vör allen vun den Kunsthändler Paul Durand-Ruel. Monet sien
finanziell Situatschoon bleev bit de 1890er Johren anspannt. In disse Tiet hett
he dat Konzept vun de Serie entwickelt, in de he een Motiv in verscheeden
Luchtstimmungen malt hett. Dorneben fung he an, in Giverny sien berühmt Goorn
antoleggen, de he in de Folg ok as Motiv för sien Biller bruukt hett.

Claude Monet wurr an‘ 14. November 1840 in de Rue Lafitte 45 in Paris boren. He
weer de tweet Söhn vun Adolphe Monet un sien Fru Louise Justine Aubrée. He wurr
in de Kark Notre-Dame de Lorette as Oscar-Claude Monet döfft, sien Öllern hebbt
hüm aber blots immer Oscar nömmt. Sien Vader harr en Kolonialwarenhannel. Sien
wertschapliche Situatschoon verslechtert sück um 1845 so wiet, dat de Familie
nah Le Havre an de Münn vun de Seine umtrecken dee, wo de Halfsüster vun de
Vaders, Marie-Jeanne Lecadre, leven dee. Hör Mann, Jacques Lecadre, weer
Kolonialwarengroothändler un Schippsleferant un hett Monet Vader Arbeit in sien
Hannelskonzern. De Winter över verbroch de Familie Monet in hör Huus in Le
Havre, in‘ Sömmer hull sück de Familie in dat Landhuus vun de Lecadres in de
nöördlich gelegen Vöroort Sainte-Adresse up. Later trucke he mit sien Familie
nah Baraqueville, wo ssück de Familie aber nich lang uphollen hett, wiel Adolphe
Monet ut beroplich Grünnen umtrecken muss.

In Le Havre hett Claude Monet tüschen 1851 un 1857 dat Städtische Gymnasium
besöcht un kreeg dor Tekenünnerricht bi Jacques-François Ochard. Monet hett de
Disziplin an de School aflehnt un hull sück stattdessen lever up de Klippen oder
an‘t Meer up. In‘ Ünnerricht hett Monet Karikaturen vun Schöler un Mesters
anfertigt, de in dat Schaufenster vun den eenzigen Rahmenhändler in Le Havre
utstellt wurrn. All mit 15 Johren weer Claude Monet in de ganz Stadt as
Karikaturist bekannt. He kreeg Updrääg, för de he Pries vun 20 Francs erzielen
kunn. Se ween all O. Monet ünnerschreven (Kiek baben).

Neben sien Karikaturen wurrn in dat Schaufenster vun den Rahmenhändler
Seelandschapen vun den Maler Eugène Boudin utstellt. Claude Monet much diesse
Biller nich un hett dat aflehnt, Boudin up Vermiddeln vun den Rahmenhändler hen
kennentolehren. As he aber mal nicht mitkregen harr, dat Boudin den Laden
betreden harr, hett de Hannelsmann de Mögelkeit greepen, Boudin Monet as den
Tekner vun de Karikaturen vörtostellen. De Maler hett dat Talent vun Claude
Monet lobt, geev hüm aber ok den Radslag, sück nich blots mit dat Teken tofräe
to geven un hett hüm vörslahn, Landschapen to malen.

Nah de Dood vun sien Moder an‘ 28. Januar 1857 hett sück Monet sien Tant, de
sülvst Hobbymalerin weer un Kontakte to Armand Gautier ünnerholl, um den jungen
Claude Monet kümmert. Nah de Dood vun Jacques Lecadres övernehm Monet sien Vader
de sien Geschäfte un truck mit sien Familie in de sien Huus. In dit Johr
entstunnen Monet sien eerst Landschaftsbiller un he hett beslooten, Maler to
wurrn. Sien Vader hett dorup hen bi den Magistrat vun Le Havre den Andrag up en
Stipendium stellt, de, as ok en tweeten Andrag in dat Folgejohr, aflehnt wurr
Trotzdem is Monet nah Paris, um de Utstellung vun den Salon de Paris to besöken.
Dorneben nehm he ok Kuntakt to Künstler as Constant Troyon un Armand Gautier up
un hett in dat Atelier vun den Maler Charles Montginot, de mit Boudin früend
weer, arbeit. In disse Tiet kreeg Monat finanziel Ünnerstütten dör sien Vader.
Dorneben stunnen Monet 2000 Francs to Verfügung, de he mit sien Karikaturen
verdeent harr un de sien Tant för hüm verwalten dee. 1860 keem vun sien Vader
weniger Geld, wiel he sück wiegert hett, as vun sien Öllern wünscht, in de École
des Beaux-Arts intotreden. Monet is in de free Malschool Académie Suisse
intreden, in de he sück vör allen mit Figurenstudien befaat hett. Monet hett
Utstellungen vun de Künstlerkolonie in Barbizon besöcht. De Maler vun de School
vun Barbizon hebbt de verbreedt idealiseerend Landschapskompositschonen aflehnt
un weern mehr för Landschapsbiller in‘ Stil vun den Realismus. Buterdem hull
sück Claude Monet in de Brasserie des Martyrs up, de en Drapenpunkt för völ
modern Künstler un Schriever weer.

In‘ April 1861 kreeg Claude Monet de Inberoopen to de söben Johr düernd
Militärdeenst. He harr sück dorvan woll för 2500 Francs freekoopen kunnt, aber
he sülvst har nich nogg Geld un sien Familie wull blots betallen, wenn he mit de
Maleree uphollen un dat Geschäft in Le Havre övernehmen dee. Claude Monet hett
sück för de Maleree entscheeden un wurr de Kavallerie in Algerien todeelt. Wiel
he an Typhus krank wurr, kunn he in‘ Sömmer 1862 nah Le Havre torüchkehren. Dor
hett he den ut de Nedderlannen stammend Johan Barthold Jongkind kennenlehrt.
Tosommen hebbt de beid an Landschapsstudien arbeit. In‘ November 1862 wurr
Claude Monet vun sien Tant vun den Militärdeenst för de noch höhgere Summ vun
3000 Francs freeköfft, um hüm vun de letzten söss Deenstjohren free to hollen.
Se hett hüm Auguste Toulmouche, de Genremaler un Ehemann vun de Cousine vun
Marie-Jeanne Lecadres weer, as künstlerisch Berader towiest. De hett Monet
anraden, in dat Atelier vun Charles Gleyre intotreden, in dat ok Pierre-Auguste
Renoir, Alfred Sisley un Frédéric Bazille inschreven weern. Tosommen mit Bazille
reis Monet 1863 över Ostern nah Chailly dicht bi Barbizon un hett dor
Landschapsbiller malt, wat he ok in dat Folgejohr makt hett. He doröver herut
sien Studien bi Gleyre wieder makt, bit de sien Atelier in‘ Juli 1864 dicht makt
hett. Den Sömmer över hebbt Monet, Bazille, as ok Jongkind un Boudin, de later
nahkommen deen, an de Kanalküst vun de Normandie malt. Monet sien Familie hett
hüm nah Striedereen dormit droht, hüm fdat geld to strieken, so dat he Bazille
to’n eersten Mal um Geld fraagt hett. In sien Studientiet geev sück Monet aber
bürgerlich. So droog he trotz sien nich eenfak finanziell Situatschoon Hemden
mit Spitzenmanschetten, un wurr vun sien Mitstudenten as Dandy betekent.

1864 wurr en Blöömstillleven vun Claude Monet in de städtisch Kunstutstellung
vun Rouen utstellt. Dorneben wurr Monet vun Louis-Joseph-François Gaudibert mit
dat Malen vun twee Porträts beupdragt. Disse Updrag harr för hüm en besünner
Bedüüden, wiel ok Gaudibert sien Söhn later Porträts in Updrag geev un hüm
doröver herut ok noch Geld as Stütt tosteeken dee. Enn‘ 1864 oder Anfang 1865
hebbt Claude Monet un Frédéric Bazille en gemeensam Atelier in Paris grünnd. In‘
Pariser Salon 1865 drüff Monet twee Seestücke wiesen. Disse beid Biller sünd up
positiv Kritik stött, wat Claude Monet dorto veranlasst hett, för de
Salon-Utstellung 1866 en monumental Fröhstück in‘t Gröön to planen, dat he aber
nich fardigstellen kunn. Bi de Arbeiten an dit Wark seet hüm Camille Doncieux
Modell, mit de Monet en Beziehung ingung. Dat Bild hett Monet in Anlehnung an
dat Fröhstück in’t Gröön vun Édouard Manet plant, dat dör dorstellt Nacktheit
ahn mythologischen Achtergrund en Schandaal hervörreep, worbi Monet aber sien
Bild ehder konservativ un dormit den Massensmack entsprekend hollen wull. Monet
hett de Warken vun Manet bewunnert, to de he siet 1866 engeren Kuntakt harr. As
he dat plant Bild för den Salon nich fardig kreeg, hett he binnerhalv vun veer
Daag Camille in dat gröön Kleed, dat in‘ Salon positiv upnommen wurr.

Claude Monet hett upgrund vun sien finanziellen Schwierigkeiten so daan, as wenn
he dat Verhältnis mit Camille braken harr un hett sück dormit weer an sien
Familien annähert, wo he up finanziell Stütt hoopt hett. So hett he den Sömmer
1867 bi sien Öllern in Sainte-Adresse verbrocht, de schwangere Camille leev
wiederhen in Paris un wurr vun Bazille versörgt. An‘ 8. August 1867 broch se
Monet sien eersten Söhn Jean to Welt. Wiel he sien Leevsten un sien Söhn nich
sitten laaten wull, kehr Monet weer nah Paris torüch. In dat sülvig Johr wurr
mit dat Bild Fruen in‘ Goorden weer en Watk vun Monet vun den Salon de Paris
aflehnt. Um sien Früend finanziell to ünnerstütten, hett Bazille dat Wark up
Raten köfft un nehm hüm weer in sien Atelier up. De finanziell Situatschoon vun
Claude Monet bleev problematisch, so dat he sück 1868 in Étretat un Fécamp
uphollen hett, wo he weer Updrääg vun den Reeder Gaudibert kreeg. Dorto hett de
ok noch pänd Biller vun Monet utlööst. Enn‘ vun dat Johr is Monet vör sien
Gläubigers weer nah Paris flücht. 1870 wurr weer en vun Monet bi den Salon de
Paris inreicht Bild vun de Jury aflehnt. An‘ 26. Juni hett Claude Monet de
langjohrig Leevste Camille Doncieux heiraadt. Dör sien Themenwahl un Malwies
hett sück Monet immer wieder vun den Salon de Paris un dormit ok vun den
kommerziellen Spood afwendt.

Mit den Beginn vun den Düütsch-Franzöösch Krieg in‘ Juli 1870 hett Claude Monet
Frankriek verlaaten un truck nah London, um to verhinnern, dat he in de Armee
intrucken wurr. Sien Früennen Bazille un Manet sünd dorgegen in den Krieg
trucken. An‘ 28. November 1870 is Bazille an de Front fallen. To sien Tiet in
London hett Claude Monet den Kunsthändler Paul Durand-Ruel kennenlehrt. He hett
de Warken vun den engelschen Landschapsmalers William Turner to schätzen lehrt,
in de sien Biller sück Konturen in dat Lucht uplöösen deen. An‘ 17. Januar 1871
is Monet sien Vader storben un he kreeg en lütt Arvdeel. Nah Enn‘ vun den Krieg
gung Monet in‘ Harvst 1871 nah en Ümweg över Holland nah Frankriek torüch. Dor
hett he in Argenteuil en Huus mit Goorn anmiet. Mit dat Geld ut sien Arvdeel un
de Mitgift vun Camille kunn de Familie eerstmals in börgerlichen Wohlsltand
leven. 1872 hett Durand-Ruel mehrere Biller vun Monet köfft. De hett sück denn
en Boot as Atelier inricht un hett an dat Ufer vun de Seine malt.

1873 hett Claude Monet in Argenteuil Gustave Caillebotte kennenlehrt un beid
hebbt beslooten, gemeensam Utstellungen to maken. In’ Dezember wurr to dissen
Zweck de „Sociéte Anonyme Coopérative d' Artistes-Peintres, -Sculpteurs,
-Graveurs, etc.“ grünnd. Disse Sellschopp hebbt sück denn ok anner Künstlers
anslooten, de later as de Karn vun de Impressionisten gullen.

De eerste Gruppen-Utstellung funn 1874 in dat Atelier vun den Fotografen Nadar
an‘ Boulevard des Capucines in Paris statt. Anlehnt an den Titel vun dat
utstellt Wark Impression - Sünnupgang, dat Monet 1872 in Le Havre tosammen mit
anner Biller malt harr, wurr disse Utstellung dör den Kritiker Leroy in de
Tietschrift Le Charivari afwertend as „De Utstellung vun de Impressionisten“
betekent. So wurr de Begreep Impressionismus, de eerst spöttisch vun Kritiker,
in de Folge aber ok vun de Künstlers sülvst bruukt wurr, dör dit Bild vun Monet
begrünnd. De Utstellung bleev wietgahnd unbeacht un de Sellschopp wurr Enn‘ 1874
uplööst. Eerst 1876 funn de tweete Impressionisten-Utstellung statt. In de
Räumlichkeiten vun den Kunsthändler Durand-Ruel stell Claude Monet dorbi 18
Warken ut. In dat Johr hett Monet ok den Koophuusbesitter Ernest Hoschedé
kennenlehrt, de hüm mit dat Malen vun Panelen för en Saal in dat Slott
Rottenbourg beupdragen dee. An‘ 17. März 1878 wurr Monet sien tweet Söhn Michel
Monet geboren. In‘ Sömmer vun dat Johr truck de Familie nah Vétheuil. Nahkommen
is de Familie dorbi Alice Hoschedé mit hör söss Kinner, nahdem hör Mann Konkurs
anmellen muss. An‘ 5. September 1879 is Monet sien eerst Fru Camille in dat
Öller von 32 Johren an de Folgen vun en missglückt Schwangerschapsafbröök
storven.

1881 hett Durand-Ruel noch mehr Biller vun Monet köfft un hett ok 1882 de sien
Malreisen an de normannsche Küst finanziell ünnerstütt. In‘ Dezember 1881
trucken Claude Monet un Alice Hoschedé mit de Kinner tosommen nah Poissy. De
Utstellung vun de Impressionisten van 1882 weer de letzte, an de sück Claude
Monet bedeeligt hett, bevör de Utstellungsreeg veer Johr later mit de acht
Utstellung to Enn‘ gung. To dissen Tietpunkt wurr sien Afkehr vun de anner
Impressionisten immer düütlicher, de hüm versmeeten hebbt, ut egoistisch Grünnen
de Grupp nich mehr to ünnerstütten. Monet hett sück bemüht, weer in den Salon de
Paris uttostellen un en vun sien Biller wurr nu ok vun de Jury annommen.

In dat folgend Johr 1883 hett Durand-Ruel en Eenzelutstellung mit Billler vun
Monet utricht. Disse Utstellung kreeg positiv Kritik, aber völ verköfft wurr
nich. Trotzdem beter sück de wertschaplich Situatschoon vun Monet, nahdem sück
to Anfang vun de 1880er-Johren de Markt för Warken vun de Impressionisten weer
verhalt harr. Claude Monet hett dat Huus in Giverny anhüert un truck dor mit
sien beid Söhns as ok mit Alice Hoschedé un deren Kinner in. In de Folgejohren
hett he so nah un nah sien berühmt Goorn inricht. In‘ Dezember is he gemeensam
mit Renoir an de franzöössch Middelmeerküst reist, van Januar bit April 1884
hett Monet an de Riviera malt. Twee Johr later hett he noch en Reis nah Holland
makt. In Harvst 1886 hett Monet in de Bretagne malt un hett dor sien lateren
Biografen Gustave Geffroy kennenlehrt. Van Januar bit April 1888 hett Monet an
de Côte d’Azur malt un reis in‘ Sömmer vun dat Johr nochmals nah London. Nah
sien Rückkehr nah Frankriek hett he dat Krüüz vun de Ehrenlegion aflehnt.

In dat folgend Johr sammel Claude Monet Geld, um de Wittfru vun sien Früend
Manet dat Bild Olympia aftokoopen un den Louvre to schenken. 1890 hett Monet
buterdem dat Huus in Giverny köfft. Dat Huus harr he all siet söben Johr bewahnt
un kunn dat koopen, nahdem sück siet Midden vun de 1880er Johren dör regelmatig
Verkoop vun sien Biller, sien finanziell Situatschoon verbetert harr. Dör immer
mehr Tokoop vun Land hett Claude Monet sien Grundstück immer grötter makt un
hett völ Geld in de Anlaag vun sien Goorn staaken. Dorbi is he aber up Misstroon
vun de dor ansässig Buern stött, de dör de exotisch Planten as bispeelswies
Tuberosen ut Mexiko Angst um hör Land un Veeh harrn. Enn‘ vun de 1880er-Johren
funn sück en lütten Grupp vun amerikaansch Malers in Giverny in, um vun Claude
Monet to lehren. Dorünner weer ok Theodore Robinson, de as en vun de eerst
amerikaansch Künstler den Impressionismus in sien Kunst upgreep. To de so nömmt
„Givernisten“ hett Monet aber kien engen Kuntakt pleegt, wiel he nie de Rull vun
en Lehrer övernehmen wull.

1891 is Ernest Hoschedé storven un Claude Monet un de sien Wittfru hebbt in‘
Juli 1892 heiraadt. In dat sülvig Johr hett Monet sien Steefdochter Suzanne den
Maler Theodore Butler, de to de Givernisten hörrn dee. Monet reis 1895 nah
Norwegen un dor hett he ok sien Steefsöhn besöcht. In Giverny hett Claude Monet
1897 en tweet Atelier baut, wiel he mehr Platz för sien Arbeiten bruuken de. Up
de Biennale di Venezia wurrn 20 Biller vun Monet utstellt. In‘ Sömmer vun dat
sülvig Johr hett Monet sien Söhn Jean sien Steefsüster, Blanche Hoschedé,
heiraadt. 1899 un 1900 ünnernehm Claude Monet mehrere Reisen nah London.
Tosommen mit Alice reis Monet mit dat Auto nah Madrid, wo he de spaansch Meester
studeert hett. In Giverny hett he in de Tiet vör allen an sien Seerosenbiller
arbeit, weer dormit aber nich tofräe. Dorum hett he 1906 mehrfak en bi
Durand-Ruel plaant Utstellung verschaben.

1908 hebbt sück eerst Anteken vun Monet sien Oogenerkrankung wiest. Tüschen
September un Dezember vun dat Johr hull he sück tosommen mit sien Frau in
Venedig up. Dor hett he nich blots malt, sonnern hett ok in Karken un Museen
Warken vun Künstlers as Tizian un Paolo Veronese studeert. An‘ 19. Mai 1911 is
ok sien tweet Fru Alice storven. In dat folgend Johr verslechter sück sien
Sehvermögen wieder un de düppelsiedig grau Star wurr faststellt. 1912 wurrn sien
Billler mit grooten Spood in de Galerie Bernheim-Jeune utstellt. Georges
Clemenceau un anner Früennen vun Monet hebbt hüm 1914 vörslahn, Biller vun de
Seerosen-Reeg, den franzööschen Staat to schenken. Aber Monet, de all fröher
Ehrenbekundungen vun den Staat aflehnt harr, leet sück nicht o en Schenkung
bewegen.

Nah de Dood vun sien Söhn Jean Monet övernehm de sien Wittfru de Huusholt in
Giverny. Dor leet Claude Monet 1915 en dart, grötter Atelier errichten, in dat
he de de Seerosendekorationen malt hett. To’n Enn‘ vun den Eersten Weltkrieg mit
den Waffenstillstand an‘ 11. November 1918 hett Monet den franzööschen Staat
acht vun sien Seerosenbiller. 1921 hett he aber överleggt, vun dat nahlaatend
Oogenlucht deprimeert, de Schenkung torüchtotrecken. In dat sülvige Johr funn bi
Durand-Ruel en groot Retrospektive mit Warken vun Monet statt. Eerst 1922, up
Drängen vun sien Früend Clemenceau hen, hett Claude Monet en notariell
beglaubigten Verdrag över de Schenkung ünnerschreben, de dormit rechtsgültig
wurr un womit de Biller in den Besitt vun den Staat övergungen. In twee
Staroperatschonen kreeg Claude Monet 1923 sien Oogenlucht weer. He fung weer an,
an sien groot Seerosendekoratschonen to malen, wurr aber vun Depressionen
behinnert. Völ vun sien Biller ut de letzt Johren hett Monet sülvst vernicht,
wiel he nich wull, dat nah sien Dood nich fardig stellt Warken, as ok Skizzen un
Versöök in den Kunsthannel keemen, as dat nah de Dood vun Manet de Fall weer.
An‘ 5. Dezember 1926 is Claude Monet in Giverny storven.

Dat Bild Dat Fröhstück in‘t Gröön hett Monet 1865 un 1866 malt, um dat bi den
Salon de Paris intoreichen. Dat Bild harr oorsprünglich en Gesamtgrött vun 4,20
m × 6,50 m. Monet hett dat wegen sien sien Schulden sien Huuswirt as Pfand un
hett dat nah eenig Johr weer utlööst. Dat Bild harr denn aber düchtig ünner
Fuchtigkeit leeden un weer deelwies verschimmelt. Monet hett dat Bild
restureert, kunn aber blots twee Partien weer herstellen. As Vörbild för dit
Wark deen Claude Monet dat Fröhstück in‘ Gröön vun Manet ut dat Johr 1863. Dat
Bild vun Manet wiest en nackend Fru tüschen twee städtisch kleedt Mannlüüd bi en
Picknick up en Waldlichtung un löös mit de nich mythisch verknütt [Nacktheit en
Schandaal ut. Claude Monet weer vun dit Wark begeistert un hett sück an dat Wark
orienteert. In‘ Gegensatz to Manet sien Bild sull sien Fröhstück in’t Gröön nich
alleen in’t Atelier, sonnern an de free Luft entstahn. En anner Ünnerscheed weer
de Verzicht up Provokatschoon, Monet wull sück an den Smack vun de Menge
anpassen, wiel he noch de Anerkennung in‘ Salon de Paris söken dee. För de
Figuren vun dat Bild seeten un stunnen eventuell Monet sien Leevste Camille un
sien Früend Bazille in‘ Wald vun Fontainebleau Modell, wat he in en Vörstudie
fasthull. De överdroog he in dat Atelier in Paris etwa af Oktober 1865 in dat
Grootformat, muss aber kört för Beginn vun den Salon de Paris erkennen, dat dat
Bild nicht o Tiet fardig wurr. Dat Bild vun Claude Monet wies in sien
oorsprünglichen Form twalf in de dormalig Pariser Mood kleedt Personen bi en
Picknick in en Barkenboomwald. Dat Hööftoogenmark liggt dorbi up de dorstellt
Figuren, deren Verhalten Monet individuell wiedergeev. Se gruppeeren sück um en
witt Picknickdeck, up de de Speisen dorstellt wurrn. Claude Monet hett in dat
Bild en intimen Natuurruum schafft, in de sück de Personen wiet af vun de
städtisch Konventionen uphollen. Disse Stimmung wurrd vör allen vun dat Speel
vun Lucht un Schadden in dat Bild ertüügt.

1866 hett Claude Monet mit de Fruen in‘ Goorn noch en Figurenbild malt, dat
mehrere Personen wiest. In‘ Gegensatz to Fröhstück in‘ Gröön hett Monet bi dit
Bild up Vörstudien un deren Överdragen in’t Atelier verzicht. So hett he dat
2,55 m × 2,05 m groot Bild direkt in’t Free anfangen, muss dat aber doch in dat
Atelier in Honfleur beenden, wiel he vör sien Gläubiger flücht weer. Um de
böveren Partien vun dat Bild malen to können, hett Monet en Vörrichtung
entwickelt, mit de he dat Bild in en uthaben Eerdlock afsenken kunn. De bruukt
Farven sünd insgesamt heller as bi sien fröhere Warken, wiel he de meest mit
Witt anmischen dee. Dorto kummt, dat an Stäe vun modelleert Övergängen tonehmend
en rhythmisch Updeelen in kört oder breet Pinselstreek, as ok Tuppen, trett. För
de Fruen in dat Bild, mit Utnahm vun den Fru an‘ rechten Bildrand, stunn un seet
Camille weer Modell. De Positschoon vun Fruen bill en Dreeecks-Kompositschoon,
de licht nah links verschaben is. In dit Bild wirken de Figuren aber nich in de
Natuur inbunnen. Ut dat Bild herut wurrd kien Grund för dat Tosommenkommen vun
de Fruen, de Blööm plücken, ersichtlich un Monet stellt nich deren Charakter
dor. Dat Bild faszineert vör allen wegen de Lucht-Schadden-Kontraste, vör allen
de över dat Kleed vun de sitten Fru verloopend, de dat lebendig maken. Ebenfalls
ertüügt dat dör den Sünnschirm filtert Lucht in Kombination mit dat vun dat
Kleed reflekteert Lucht en rosigen Glanz up dat Gesicht vun de Fru.

Dat in dat Johr 1867 entstahn Bild De Terrasse an dat Meeresufer vun
Sainte-Adresse is 98,1 × 129,9 Zentimeter groot un düüt den Wannel vun Monet
sien Malstil an. Dat wiest en Terrasse direkt an dat Ufer vun dat Meer, vun de
ut de Figuren en Regatta beobachten können. De sittend Mann in‘ Vördergrund is
dorbi de Vader vun Claude Monet. Da Bild wirkt schematisch, wiel Monet sien
Pinselführung nich de sülvige Lichtigkeit hett as bi sien Pariser Warken oder bi
de, de later entstahn sünd- Dat Bild geiht aber in de Dorstellung vun dat Lucht
över sien bitherig Warken rut, wiel he de Schadden to’n eersten Mal farbig malt
hett. Buterdem wurrn de Blööm in den Gorden vun Monet mit strahlenderen Farven
malt, as dit in‘ Realismus begäng weer. He hett en rein Root bruukt, dat dör
witt Lucht un den Kontrast mit de Komplementärfarv Gröön besünners strahlend
wirken dee. Dorbi hett Claude Monet aber nich hör natüürlich Form afbildt,
sonnern stellt de Blüten alleen mit Farvtuppen dor. Dit Bild is nich mehr klor
en Stilperiood vun Monet totoordnen, aber steiht den realistischen Fröhwark
upgrund vun de schematisch Wirkung noch nahder as den impressionistisch Warken.
Dorneben funn Monet mit dit un dat in dat sülvig Johr malt Bild Bleund Goorn in
Sainte-Adresse to dat Thema vun den Goorn an, dat he dornah immer weer upgreepen
hett.

De sichtbor Wirklichkeit verlüst in de Biller vun de Impressionisten hör
Körperlichkeit un materiell Qualität, un wurrd to en bloße Erscheinung
`Impression`. Nich mehr dat Wohrnommen sülvst, sonner de Wohrnehmungsprozess
kummt to Dorstellung. Dorbi wurrn mehrere Gestaltungsprinzipien bruukt:

Dör den Insatz vun köhl un warm Farven sowohl in‘ Bildvörder- as ok Achtergrund
wurrd de naturalistisch Luft- un Farbperspektive (vörn dunkel un scharp, un
achtern hell un unscharp, as ok warm Tööns in‘ Vördergrund un köhle in‘
Achtergrund) upgeven, as to’n Bispeel in dat Bild Fru mit Sünnschirm, 1886. De
reinste un vullendetste Gestalt find disse Maltechnik in dat Laatwark vun Monet
af 1890.

Dat Bild De Stroom/An‘t Ufer vun de Seine bi Bennecourt, dat Claude Monet 1868
malt hett, gellt as en vun sien fröhest impressionistischen Warken. In‘
Vördergrund sitt en Fru an dat Ufer vun de Seine, an de en Boot liggt, ünner
Bööm. An dat tegenöverliggend Över is en Oortschap, de sück tosommen mit de
Landschap ümto in dat Stroomwater speegelt. Dat Bild is mit lichten Pinselstreek
maalt, wat bispeelswies an de geel Punkten in dat Gröön in‘ Vördergrund to sehn
is. De Bildkompositschoon is diagonal. De rechte, bövere Hälft vun dat Bild
wuurd vun de Bööm un dat Blattwark bestimmt, de en Sichtschutz för den
Achtergrund billen- De linke, ünnere bütt den Blick in de Feern. De
Bildvördergrund liggt in‘ Schadden, während dat anner Ufer in’t Sünnlucht liggt.
De Speegelung up de Waterflach verwischt in de Twedimensionalität de rüüumlich
Betüüg in dat Bild. Dorneben kriggt dat dör de Farvflächen, de sück trotz
ünnerscheedlich dorstellt Gegenstände meest nich ünnerscheeden, en besünner
Rhythmus. Somit is dat Water för Monet en Middel to de Abstraktschoon un en Träe
in Richt abstrakt Maleree.

En vun de wichtigst Biller vun den Impressionismus is Monet sien Impression,
Sünnupgang ut dat Johr 1873, dat den Kunststil sien Naam geev. Dat Bild is en
Seestück un wiest den Haben vun Le Havre an‘ Mörgen. In‘ Achtergrund liggen
Scheep vör Anker, de in de Nebel verschwinden. In‘ Vördergrund vun dat Bild sünd
dree lüüt Bööt schemenhaft to erkennen. Up dat Water speegelt sück dat Bild vun
de upgahn Sünn. Claude Monet hett den Grootdeel vun dat Bild mit lichten
Pinselstreek un Farven as Blau un Vigelett malt, de Reflexion vun de Sünn up dat
Water hett he mit wenig, kräftigen orangen Streeken malt. As struktureerend
Element vun dat Bild deent de Scheep in‘ Achtergrund, deren Masten un Umreet
trotz den Nebel lineare Strukturen schaffen. Dat Bild is flächig malt, so dat de
Indruck vun de rüümlich Distanz eerst upgrund vun de diagonal anordnet lütt Bööt
düütlich wurrd. Upgrund vun sien Skizzenhaftigkeit keem dat Wark stark in de
Kritik. Bispeelswies schreev Louis Leroy: „Eine Tapete im Urzustand ist
ausgearbeiteter als dieses Seestück.“ Buterdem hett Leroy in Anlehnung an dit
Bild de eerste Gruppen-Utstellung vun de „Sociéte Anonyme Coopérative
d’Artistes-Peintres, -Sculpteurs, -Graveurs, etc.“ as „Ausstellung der
Impressionisten“ betekent, wat de gesamt Stilricht den Naam geev.

1879 Claude Monet dat Bild Camille Monet up dat Doodenbett malt, nahdem sien Fru
an de Folgen vun en missglückten Afdrieven storven weer. Dat Bild wiest de jüst
storven Camille mit en up hör Böst leggt Blöömstruuß, wobi vör allen hör fahl
Gesicht to sehn is. De Gesichtstüüg sünd blots noch schemenhaft to erkennen. Dat
Gesicht is vun den Ruum loslööst un schient in de Küssens vun dat Bett to
versinken. Vun de Siet her fall da teerst Sünnlucht vun de Mörgen up dat Bett.
Trotzdem blifft dat Bild upgrund vun de utwählt Farven in de Wirkung köhl. De
Pinselstreek vun Monet is unordnet, kraftvull aber ok zart, vör allen in de
Gesichtspartie, wat en Teeken vun de Gemütsverfaaten vun Monet to dissen
Tietpunkt is. En Impuls, dit Bild to malen weern för Monet de verscheeden
Schadden un Tööns up dat Gesicht vun de Doode. Vör allen de Affolg vun de
vigeletten Tööns bi de Doodenstarr hett up Monet en besünner Faszination utöövt.
In‘ Kontrast tüschen dat Lucht vun den Mörgen un de Köhl vun de Dood liggt de
Stimmung vun den Moment, de Monet in’t Bild fasthollen hett.

Claude Monet behannel in sien fröh Warken mehrmals de Moderne. So hett he
mehrere Biller mit Betoog to de Iesenbahn malt, in de de Faszination vun de
modern Technik düütlich wurr. In de Iesenbahn funn Monet industrielle
Entwicklung, Fortschritt un Snelligkeit symbolisch vereent. Dat wurrd all in dat
Bild De Iesenbahnbrügg vun Argenteuil van 1873 wiest, dat en Monument von de nee
Tiet dorstellen dee. Besünners good to erkennen is disse Symbolik vun de
Iesenbahn in de Billern vun‘ Bahnhoff Saint-Lazare, de Monet 1877 malt hett. Nah
Pierre-Auguste Renoir kreeg Monet de Genehmigung, in den Bahnhoff to malen, vun
den Direkter vun de Iesenbahnlien West, nahdem he mui kleedt weer un verklort
hett, dat he Maler weer un sück nah lang Överleggen dorför entscheeden harr, de
sien Bahnhoff as Motiv uttosöken. He hett so völ Indruck makt, dat för hüm Tüüg
anhollen wurrn, mit besünners völ Köhlen anfüert wurrn, dormit se bannig Damp
maken kunnen, un Bahnstieg wurrn sparrt. Monet hett mehrere Studien ut
verscheeden Ecken vun den Bahnhoff malt. De Kompositschoon vun de Biller is
stark vun de linear Strukturen vun den Ingenieurbau präägt. Dat infallen
Sünnlucht in Kombinatschoon mit den Rook un Damp vun de Iesenbahnen hebbt disse
Strukturen besünners wirksam makt. In de dordör hervörroopen Stimmung schient de
Bahnhoff en „Kathedrale des technischen Zeitalters“ to ween.

All 1875 greep Claude Monet den Japonismus up. Japan harr sück eerst Midden vun
dat 19. Johrhunnert to’n Westen henn togänglich makt. De japaansch Kunst un
Kultur wurrn nu ok in Europa wat mehr bekannt. De Japonismus keem in Mood,
sünners in de westlich Metropolen. Siet sien Reise nah Holland 1871 sammel
Claude Monet japaansch Holtsnitte, de hüm faken as Vörbiller för
Bildkompositschoonen deenen dee. So wiest to’n Bispeel dat Bild De Köhlendrager
en vun de Bildmidden verschaben Hööftmotiv un en gitteroordig Struktur vun dat
Motiv up. Dat Bildmotiv erstreckt sück in en regelmatig An’nannerriegen bit wiet
in den Bildachtergrund. Dat Bild mit den starksten Japanbetoog, dat vun Monet
malt wurr, is La Japonaise (Camille in‘ japaansch Kostüm). Dat wiest Camille in
en japaansch Robe, de mit plastisch Stickereen verziert is. Se kiekt den
Betrachter vun dat Bild an, dorbi fächelt se sück mit en Weiher Luft to. De
wurrd in‘ Bildachtergrund nochmals upgreepen, de twalf Weihers unregelmatig an
en Wand anorodnet wiesen. Dat Bild is woll hell un farvenfroh, aber in sien
Slootenheit den dormaligen Konventschoonen entsprekend. De Ruum lett ahn
Inrichtung de för Monet typisch Atmosphäre vermissen. Dorneben gifft dat wieder
Togeständnisse an dat Publikum mit de Farven vun de Tricolore, de in‘ Weiher in
Camilles Hand upgreepen wurrn. Ok de blond Perück vun Camille is en Bröök mit
den japaanschen Stil. Wiel dat Bild aber an den Smack vun dat Publikum anpasst
wurrn weer, kunn dat up de tweet Impressionistenutstellung för den relativ
hohgen Pries vun 2000 Francs verköfft wurrn. Monet sülvst hett dat Bild later
aflehnt. Dorto hett he seggt: „[...] es war Schund, denn es war nichts weiter
als eine Laune.“

All fröh fung Claude Monet dormit an, een Motiv in verscheeden
Luchtsituatschonen un Stimmungen fasttohollen. So hett he to’n Bispeel en
Ansicht vun Vétheuil twee Mal vun den sülvigen Standpunkt ut malt, wobi dat
eenmal nebelig weer un eenmal de Sünn schien. Up mehreren Reisen an de
normannsch Küste 1882 hett Monet mehrere Bilder mit den Titel Hütte vun den
Tollwärter in Varengeville malt. Dorbi wähl he verscheeden Blickwinkel un hett
to verscheeden Tieden an‘ Dag malt. An de Biller vun de Tollwärter-Hütte wurrd
de Entwicklung vun Monet he nto en Serie düütlich. 1886 entstunnen de beid
Varianten vun en Fru mit Sünnschirm, de Lucht un Bewegung vun en Oogenblick ut
verscheeden Richt fasthullen un dat Gesicht vun de dorstellt Person
vernahlässigen dee. In de Reeg vun de Früchtschober (1890), de Pappeln (1891) un
de Kathedrale vun Rouen (1892/94) hett Monet dat Lucht un sien Wirkungen
ünnersöcht, de eegentlich Bildgegenstand is dorbi wietestgahnd in den
Achtergrund treden.

1890 fung Claude Monet de Reeg vun Biller an, de mit Heu afdeckt Früchtschober
to‘n Motiv hemm. De Schober fullen hüm bei en Spazeergang över Nahberfelder up
un he fung sofort an, de to malen. He hull vör verscheeden Luchtverhältnisse
fast un hett de Biller ansluutend in sien nahbearbeit. Dat Motiv vun de
Früchtschober is bannig eenfak un wurr dör Monet blots licht ännert, indem he
den Afstand to dat Objekt änner oder noch en Schober dorto mal. Trotzdem steiht
immer de kompakte Schober in‘ Zentrum vun dat Bild, de aber wegen de verännert
Lucht- un Ümgevensbedingungen up jeder Bild anners wirkt. So seecht de
Früchtschober-Biller, de Monet in‘ Winter malen dee, mit de bruukt blau Farven
in‘ Gegensatz to en Bild, dat den Schober in‘ Sünnünnergang wiest un vun de Farv
Root bestimmt wurrd, recht köhl. Dorbi bleev de Natuurindruck de Utgangspunkt
vun dat Bild. Dat wurr aber dör de Vörstellung vun Monet ergänzt un wieder
herutarbeit.

Neben de Früchtschober-Serie hett Monet to de sülvig Tiet 23 Biller malt, de en
Pappelallee an dat rechte Ufer vun de Epte bi Limetz wiesen. Dit Motiv weer vun
Claude Monet mit sien Atelier-Boot licht antofohren. Kört nahdem he dat Motiv
funnen harr, stunnen de Bööm to Verstiegen. He hett de Gemeend beeden, dat
uptoschuven, de dat aber aflehnt hett. He hett den Köper de Differenz tüschen de
Verstiegensumme un sein Priesvörstellungen erstattt un kreeg dormit en
Verzögerung hen. Ok dat Motiv vun de Pappeln wies he bi den ünnerscheedlich
Luchtverhältnissen, verscheeden Dag- und Johrestieden. In‘ Gegensatz to de
Schober-Biller hett Claude Monet för de Pappel-Serie en anner Bildkompositschoon
bruukt. De Schober sün en kompakt Element, dat sück zentraal in’t Bild befinnen
deiht. Stattdessen struktureeren de Pappeln un hör Speegelungen in’t Water de
Biller in de Senkrecht, un wiesen mit hör waagerechten Ufer Monet sien Willen to
de linear Kompositschoon vun disse Biller. Bi dat Malen vun disse Reeg hett
Monet faken de e Komplementärfarvenpaare Blau-Vigelett un Geel-Orange bruukt, de
he in lütt Tuppen updragen dee. Insgesamt hett Monet immer mehr mit
Farvharmonien, de he fien afstimmen dee, arbeit. 1892 hett Durand-Ruel 15 vun de
Arbeiten utstellt. Dat weer da teerst Mal, dat en Bilderserie ahn wieder Warken
utstellt wurr. As ok all de Früchtschoberbiller sünd de Biller vun de
Pappelallee up positive Kritik stött.

Mit sien Billerserie Kathedrale vun Rouen, de tüschen 1892 un 1894 entstunn,
gelung Claude Monet de endgültige Dörbröök. In’t Vörfröhjor vun de Johren 1892
un 1893 hett Monet vun fiev blots eben ünnerscheedlich Positschonen ut de
Westfassade vun de Kathedrale malt. Dorbi nimmt de Fassade up 30 Biller
annähernd de gesamte Lienwand en, während dree Biller lüttgere Utsnitte wiesen.
De extrem Nähe to dat Motiv un de begrenzte Bildutsnitt, weern wat Nee’es to
Monet sien Tiet. Dat fehlt de Distanz tüschen Maler un Objekt. Monet hett aber
nich blots de Architektur afmalt, sonnern hör Wirkung in verscheeden
Luchtverhältnissen dorstellt. Disse Luchtünnerscheeden wurrd in verscheeden
Farven un Farvharmonien vun de Billder düütlich. 1894 hett Monet de Biller vun
disse Reeg in’t Atelier bearbeit, wobi he ünnerscheedlich Stimmung afbildend
Warken to glieker Tiet bearbeiten dee un kien een dorvan weegeev, bevör de
komplette Serie fardigstellt weer. De Biller vun de Serie Kathedrale vun Rouen
hebbt Monet sien künstlerisch Dörbröök bestätigt.

Claude Monet hett in sien Leben mehrere Reisen an de franzöösch Kanalküst, de
französch Middelmeerküst, nah Norwegen, London un Venedig ünnernommen. Sünners
dat Utfinnen vun die Iesenbahn un de mit hör verbunnen Toogverbinnen hebbt
billig Reisen mögelk makt. Buterdem gung dat flinker. So kunn Monet sück dat
leisten, mehrmals binnerhalv vun Frankriek to reisen. Dorbi harr he sien
Malutensilien immer dorbi und hett denn an de besöcht Öörd malt.

In‘ Dezember 1883 hett Monet tosommen mit Renoir en Reis in den Süüden vun
Frankriek ünnernommen. Anfang 1884 kehr Monet alleen an‘t Middelmeer bi
Bordighera torüch. Up disse Reis entstunn to’n Bispeel dat Bild Bordighera, dat
den typischen Stil vun disse upwiest. In‘ Vördergrund vun dat Bild kann man
arabeskenoordig verdreiht Bööm sehn. In de to dat Meer hen deeper liggend
Achtergrund is de Oortschap to erkennen. Monet hett dorbi Farven bruukt as Rosa,
Orange, Ultramarin un Türkisblau, Farven, de he vörher meest nich bruukt harr.
So is up dat Bild dat strahlend Blau vun dat Meer besünners upfällig. Monet hett
över de Dorstellung vun diesse Farven seggt. dat man, „up sien Palette Diamanten
un Edelsteens bruuken deiht“. Insgesamt hett Monet vun sien Middelmeerupenholt
etwa 50 Biller mit torüch brocht, vun de he de meesten eerst in’t Atelier fardig
stellt hett.

Claude Monet reis mehrmals nah London, wo he sück ok all 1870/1871 uphollen
harr. Während sien Malreis 1900 in de britisch Hööftstadt fung Monet vun dat
Hotel Savoy un vun‘ St. Thomas Hospitals ut en Reeg vun Biller vun dat Parlament
vun London un vun de Waterloo Bridge to malen. Mit insgesamt över 100
London-Biller is dat nah de Seerosenbiller de umfangriekst Reeg vun Monet. He
hett dorbi up mehreren Lienwannen to glieker Tiet malt, um de verscheeden un
wesselnd Luchtstimmungen fasttohollen. Dorbi hett he meest blots Skizzen oder
Anfänge malt, de dann in dat Atelier wieder utarbeit wurrn. Verwunner deiht, dat
Claude Monet nah 20 Johren weer Motive ut de Grootstadt malen dee. Dat Bild ut
de Serie Dat Parlament vun London ut dat Johr 1904 wiest dat Bowark in en drückt
Atmosphäär. Dunkel Farvtööns domineeren un de Umreet vun dat Bowakr treden
scharp hervör. In‘ Kontrast dorto steiht de orange-root Sünn, deren Lucht sück
up de Themse speegelt. Weer, as all bi de Billerserie vun de Kathedrale vun
Rouen, hett Monet nich de neegootsch Architektur vun dat Bowark malt, sonnern
alleen sien Wirkung in dat Lucht. Dor Monet dat Parlamentsbowark meest in‘
Gegenlucht malt hett, wiest dit Bild wohrschienlich de Abenddämmerung. Dorbi
ännern sück de Luchthältnisse gau. Up de London-Biller hett de Kritik bannig
positiv reageert un se kunnen to hooch Pries verköfft wurrn.

De Biller, de Claude Monet 1908 in Venedig malt hett, kommt up en
Abstraktschoonsgrad in de Farvteppichen, de nix mehr mit de Oogenblicksmaleree
vun den Impressionismus to doon hett. He studeer de Atmosphäre vun de Stadt un
hull se eerst nich för afbildbar, fung denn aber doch an enthusiastisch to
malen. So entstunn bispeelswies de Abendstimmung in Venedig, de de Kark San
Giorgio Maggiore in dat Lucht vun de ünnergahn Sünn wies. In’t Water speegeln
sück de Karktoorn un dat Lucht vun de Sünn. Mit de Pinselführung hett Monet de
Wellenbewegung vun dat Water plastisch andüüd. An den böveren Bildrand domineert
de Farv blau, aber in Richt Horizont treden immer mehr geel un root Farvtööns
up, de denn ok domineeren dooht. De Farven vun de Venedig-Biller, as ok bi
disse, lüchten stark, sünd aber nich de Afbillen vun dat Originalmotiv. Mehrere
Male is ok de Palazzo Dario in Venedig sien Motiv. Monet hett den Palazzo immer
ut de gliek Perspektive, aber ok hier bi ünnerscheedlich Luchtverhältnissen
malt. Monet hett völ Biller in Venedig anfungen un hett de af un an johrenlang
noch in’t Atelier bearbeit. To’n Deel fang he de Biller sogor ganz vun Vörn an.
Dormit speel de Erinnerung an dat Motiv un dat wat he föhlen dee, en gröttere
Rull as dat oorsprünglich Motiv. Ok sien Warken ut Venedig wurrn vun de Kritiker
lobend upnommen. So wurrn de Biller bispeelswies as „farbig schillernde Ferien“
betekent.

Sien letzt 30 Levens- un Schaffensjohren hett sück Monet hööftsächlich mit de
Anlaag un Gestaltung vun sien Goorn in Giverny befaat, de sück in den clos
normand nömmt Ziergoorn un den so nömmt jardin d’eau oder Watergoorn mit sien
Seerosendiek ünnergleedert. Bei hebbt hüm faken as Motiv för sien Biller deent.
He hett exotisch Planten köfft, de to’n Deel man eerst en paar Johr in Frankriek
bekannt weern, un hett dat Farvtosommenspeel vun de Blüten komponeert.

Dat Bild Weg in‘ Goorn vun den Künstler, dat 1901 un 1902 entstunn, is Deel vun
en Reeg meest quadratisch Biller vun dat sülvig Motiv. Dat wiest en to dat Huus
führend Weg dör den Goorn. Dat Huus in‘ Achtergrund liggt in de Midden vun de
Blickass, is aber wegen de völ Planten man blots swach to erkennen. Der Weg
wurrd vun Klimmrosen överrankt, wat hüm de Naam „Rosenweg“ indroog, un vun
Rabatten begrenzt. Besünners dominant trett de vigelett Blütenfarv ut disse Beet
hervör, während de bövere Bildhälft vun de Farv Root domineert wurrd. Up den Weg
treden dunkel de vun de rankend Rosen smeeten Schadden stark hervör. Dat Bild is
symmetrisch upbaut, wirkt aber wegen den völ Farven nich streng.

Monet hett en Gördner alleen to de Pleeg vun de Seerosen in‘ Watergoorn
beschäftigt. Neben de Seerosen gifft dat dor noch Seegras un Algen un an dat
Ufer wassen Schilf, Iris un Truerweeden. Claude Monet geev de groot
Landschapskompositschoonen up un hett sück up de Deelansicht fokusseert. He
konzentreer sück up Utsnitte vun de Waterböverflach. De afbildt Waterlandschapen
hebbt kien Horizont mehr un so giift dat ok an den böveren Bildrand kien Himmel
mehr. De is blots noch as Speegelung to to sehn, as ok Bööm. Dorum könnt de
Biller ok meest nich mehr as Landschapsbiller tellen. Monet hett dorför denn den
Begreep „Reflexlandschapen“ bruukt. He hett disse Biller nich blots in’t Free
malt, sonnern ok in’t Atelier, kehr aber immer weer to dat Oroginalmotiv torüch.
Disse Biller wiesen de an wieteststen vörandreeven Uplöösen vun dat Motiv. De
breet lagernd Blüteninseln vun de Seerosen billen horizontaal Strukturen, de
Speegelungen in’t Water dorgegen vertikaal Strukturen. Dat disse geometrisch
Strukturen nich langwielig wirken, liggt vor allen an de uplockernd Wirken vun
den Blüten. Ok drocht de Farv to Uplockerung bi. Se is in völ enkeld Nuancen
upspalt, so dat dat binnerhalv vun en Bild wesselnd Farvtööns gifft. Dorbi geev
Claude Monet de Luchtwohrnehmen so weer, dat in dat Bild dat flimmernd Mosaik ut
Farven ersichtlich wurrd. De Farv wurr von Monet in Tuppen un Streeken updragen,
worbi de eerste Farvschicht bannig dünn is un vun lateren, dickeren Schichten
överdeckt wurrd. Mit de Tiet ännert sück Monet sien Farvudrag. Bi de eerst
Biller hett he noch mit kört Punkten un Flecken malt, nahderhenn wurrn de
Streeken up de latere Seerosenbiller dicker un billen strudeloordig Strukturen.
Dorneben hebbt sück de Farven vun dat Bild vun de tatsächlich Objektfarv
entfernt. Ok de Formate wurrn immer grötter. So sünd de Seerosendekoratschoonen
bispeelswies mit Grötten vun 2 × 6 Metern ut dat Johr 1926 in‘ Vergliek mit en
Bild ut dat Johr 1904 mit 90 × 92 Zentimetern stark wussen.

Neben de Seerosen-Biller hett Monet in sien Watergoorn mehrere Biller mit den
Titel De japaansch Brügg malt. De Brügg hett Claude Monet nah japaansch Vörbild
bauen laaten. Vör allen wegen de Brügg kreeg de Watergoorn den Binaam „Japaansch
Goorn“. All 1895 un 1897 hett Monet dit Motiv malt. Eerst 1899/1900 wurr dorut
en tosommenhangend Reeg. De Biller wiesen de Brügg ut en frontaal Ansicht vun de
Westsiet vun den Diek ut. De Waterflach wurrd vun Seerosen bedeckt un vun de
Brügg överspannt. Alleen dat Geländer vun de Brügg wiest lineare Strukturen in
dat Bild. In‘ Bildachtergrund gifft dat de üppige Ufervegetatschoon. Up dat
Water speegeln sück de tosommen mit de Brügg. De Waterflach un de Ümgebung vun
den Diek verschmülten mitnanner upgrund vun den homogenen Pinselsteek. Ok in
disse Reeg is de Himmel tominst nich direkt, sonnern blots över Speegelungen un
Luchtreflexe to erkennen, wiel Flora un Water de gesamte Flach vun dat Bild
innehmen. De eersten Biller vun de Reeg hebbt en streng Symmetrie, de in de
lateren Biller uphaben wurr. Nah 1908 keem dat Motiv Brügg lang nich mehr in de
Biller vun Monet vör. Eerst 1920 hett he wiedere Biller vun disse Reeg malt, de
sück aber radikal vun de fröhere Biller ünnerscheeden. Se sünd een eenzig groot
Farbmasse, ut de de Brügg alleen mit twee dunkel Bagen andüüt herörtrett.

Claude Monets Wark umfaat de Infloot vun mehreren Stilepochen. Sien Fröhwerk
hörrt to den Realismus, vun de he sück immer wieder weg entwickel. He weer en
beddüdend Liddmaat vun de Grupp vun de Impressionisten un eenig vun sien Warken
wurrn mit to de wichtigst Biller vun dissse Stilepoche tellt. Sien Laatwark
besteiht vör allen ut Serien- un Gordenbiller. Vör allen dit Laatwark is nah
sien Dood up wenig Interesse stött. De Seerosen-Dekoratschoonen, de Claude Monet
den franzööschen Staat schunken harr, wurrn woll an‘ 17. Mai 1929 in de Pariser
Orangerie as „Musée Monet“ de Apenlichkeit präsenteert, de wies aber ok blots
wenig Interesse. In disse Rüüms wurr 1931 en Retrospektive vun Monet wiest, in
de ebenfalls dat Laatwark düütlich ünnerrepräsenteert weer. In de Folge hett dat
Museum eenig anner Utstellungen in de Rüüms veranstalt, wat nich mit de mit
Claude Monet slooten Verdrag in Inklang stunn. Bi en Präsentatschoon vun
fläämsch Teppichen wurrn 1935 sogor de Biller mit de Teppichen verhangen. De
Kritik hett disse Warken upgrund vun de sück uplöösend Form un de besünners
intensiven Farven negativ bewert, wiel de empirisch Betoog to de Natuur fehlen
dee. De Biller hebbt dormit de Vörstellung wedderspraken, dat in‘
Impressionismus dat Natuurvörbild optisch nipp un nau weddergeven wurrd. Bit in
de 1980er Johren hett man in de Kunstwetenschap mit wenig Utnahmen tüschen dat
impressionistisch Fröhwerk, dat de tüschen 1870 un 1880 entstahn Biller umfaat,
un dat negativ beoordeelt Laatwark ünnerscheed. To Anfang vun de 1880er-Johren
wirk de Welt tonehmend as bedrohlich, wat dat Imaginäre un Visionäre as
Gegenpositschoon befördern dee. Claude Monet wurr tüschen 1880 un de
Johrhunnertwennen vun de dormalig Kritik as Pionier ansehn. Mit sein Biller nah
1890 hett he sück tüschen Naturalismus un Abstraktion bewegt, wat de Toordnung
vun sien laat Biller to en Stilricht verhinnert. .

Künstler as Max Liebermann, Augusto Giacometti oder Lovis Corinth hebbt Monet
sien impressionistisch Warken würdigt un wurrn vun hüm beinfloot. Disse Infloot
vun Monet, ok över sien Dood herut, weer to Enn‘ mit de Dood vun Pierre Bonnard
1947, de sück sülvst as den „letzten Impressionisten“ betekent hett. Während de
Kubisten de Warken vun Monet wegen de Uplöösen vun statisch Formen aflehnen
deen, hebb vör allen utlännsch Malers, as to’n Bispeel Wassily Kandinsky de
Bedüüden vun Claude Monet för de Moderne aber sehn.

Enn’ vun de 1940er- un in de 1950er-Johren keem dat to en Monet-Revival. 1947
hett Marc Chagall över Claude Monet seggt: „Heute ist Monet für mich der
Michelangelo unserer Epoche [...].“ In sien Würdigung hebbt de latere Warken
aber kien besünner Positschoon innommen. In’ Gegendeel dorto hett André Masson
1952 de Seerosendekoratschonen as „Sixtinsch Kapell vun den Impressionismus“
betekent. En grooten Andeel an de wassend Popularität harr dorneben de
Nahkriegsmaleree vun de USA, in de de Geste mehr in den Vördergrund rücken un
sück de Anti-Rationalismus dörsetten dee. Dat Interesse an dat Laatwark keem vör
allen mit de abstrakte Maleree weer up. Över 300 amerikaansch Künstler sünd in
de 1950er-Johren nah Paris reist, wo se ok Monet studeert hebbt. Neben disse
Entwicklungen hebbt ok eerste gröttere Eenzelutstellungen in de 50er–Johren vun
dat 20. Johrhunnert to de internatschonal Anerkennung vun dat Wark vun Claude
Monet bidragen. Dorbi kummt de Impressionisten-Utstellung in de Kunsthall Basel
1949 en Sünnerstellung to, weil, vör allen ut Saakzwängen herut, de meesten vun
de utstellt Warken to de Seerosenbiller hörrn deen. So steegen denn ok de
Besökertallen in de Orangerie an.

Lang Tiet vun sein künstlerisch Schaffen hett Claude Monet an‘ Existenzminimum
leevt. Sien Warken wurrn as ok de vun anner Maler, de nich den klassischen, bi
dat Publikum anseggt Malstil plegen deen, meest vun de Köpers links liggen
laaten. Mit den Wertschapsupswung nah den Düütsch-Franzöösch Krieg 1871 trucken
de Billerpries an un ok Warken vun de Impressionisten funnen to’n Deel to hooch
Pries Afsatz. De Kunsthändler Paul Durand-Ruel, den Monet bi sien Upenholt in
London kennenlehrt harr, hett över Johren weg Monet sien Biller un de vun anner
vun de Kritik aflehnt Künstler köfft. He hett nich völ betallt, aber de
regelmatigen Innahmen hebbt dorto führt, dat Monet en finanziell afsekert Leven
führen kunn. 1873 muss Durand-Ruel de Ünnerstütten vun de Impressionisten
minneseeren, wiel dör en Wertschapskrise in Frankriek ok de Kunstmarkt nahgeev.
De Priesverfall weer bi Warken vun de Impressionisten besünners groot. So harr
Ernest Hoschedé 1874 up de eerst Impressionisten-Utstellung dat Bild Impression
– Sünnupgang för 800 Francs köfft. 1877 up de Dwangsverstiegern in Folg vun sien
Konkurs werrn för dat Bild blots noch 200 Francs uptobringen. Sünners disse
Auktion dokumenteer apenlich den Priesverfall vun de Biller vun
impressionistisch Künstler. De Situatschoon vun Monet verslechter sück in de
Folge weer. Enn‘ 1878 hett Monet dorto seggt:„Ich bin kein Anfänger mehr, und es
ist schrecklich, in meinem Alter in einer solchen Lage zu sein, immer betteln
und Käufer belästigen zu müssen.“ Eerst nahdem he nah Giverny umtrucken weer,
beter sück sien Laag weer, as Durand-Ruel sien Ünnerstütten vun de
Impressionisten weer in vull Umfang upnehmen kunn. De Warken vun Claude Monet
funnen immer gröttere Anerkennung un de Pries för sien Biller steegen. So kunn
he bispeelswies för de Biller vun de Reeg Kathedrale vun Rouen Midden vun de
90er Johren vun dat 19. Johrhunnert Pries vun 15 Duusend Francs erzielen. In
sien Haus in Giverny hebbt hüm ok bedüüdend Kunstsammlers as Matsukata Kojiro
besöcht.

Enn‘ vun 1980er-Johren steegen de Pries för Warken vun Impressionisten düchtig
an, Pries, an de de Mehrheit hüüd nich mehr rankummt. Monet stellt aber en
Utnahm dor. Een vun sien Seerosenbiller ut dat Johr 1907 wurr 1989 up en Auktion
mit 10,5 Million Dollar verköfft un kunn in dat Johr 2005 bi Christie’s mit twee
Million Dollar Gewinn wieder verköfft wurrn. Dat liggt ok doran, dat blots wenig
Warken vun Monet up den Markt kommen. 2004 weern dat 26, 2005 22 un 2006 28
Biller. Dorgen weern dat bitt o de Johreshälft 2007 all 27 ween. In‘ Juni 2007
wurr en Bild ut de Seerosenreeg ut dat Johr 1904, dat up 10 bit 15 Millionen
Pund schätzt wurrn weer, bi Sotheby’s för 18,5 Millionen Pund verstiegert. De
Köper weer en asiaatsch Sammler. Dat is dormit dat veertdüerst Wark vun Monet
nah de Iesenbahnbrügg vun Argenteuil, de in Mai 2008 för 41,4 Millionen Dollar
in dat Auktionshuus Christie’s den Besitter wessel, un en Seerosenbild van 1900,
dat 1998 bi Sotheby’s för 19,8 Millionen Pund verstiegert wurr.

Claude Monet sein Warken wurrd in de Olldagskultur faken as Klenner- un
Postkoortenmotive bruuk. Dorneben weern Claude Monet un sien Arbeiten dat Motiv
vun Billler vun eenig anner Impressionisten. Un ok in de Literatur harr sien
Wirken Utwirkungen.

De franzööösch Schriever Marcel Proust leet sück in sien Wark vun Claude Monet
inspireeren. He harr en Affinität to’n Impressionismus in‘ Allgemeenen un
bewunner besünners dat Wark vun Monet. Dorbi wurrd he in de Warken vun Proust
nich faken nömmt, aber dat gifft thematisch Parallelen. So beschreev Marcel
Proust in sien Roman A la recherche du temps perdu Phänomene, de Monet up de
Lienwand fasthull. De Verteller in dit Book gifft sien Indrücke vun Wulken un
dat Meer in de fiktiv Badeoort Balbec verbal wedder. In de Romanfragmenten Jean
Santeuil wurrd Claude Monet mehrmals mit Naam erwähnt, indem en Sammler ut Rouen
Biller vun Monet köfft. Ebenfalls wurrd in de Fragmente vun den Verteller de
Indruck vun fiev Biller vun Monet beschreven, de de up hüm utöövt hebbt. Ok in
den Roman Sodom und Gomorrha wurrd Monet eenmal nömmt, tosommen mit den Utroop
„Oh, diese Kathedralen!“.

Claude Monet wurr vun sien Künstlerfrüenden ut de Grupp vun de Impressionisten
up mehreren Biller dorstellt. So hett Pierre-Auguste Renoir Monet dree Mal
porträteert. Dat eerste Bild wiest den sitten, Piep rooken Monet bi dat Lesen
vun en Zeitung un stammt ut dat Johr 1872. Up dat tweet Bild, van 1873, is Monet
bi’d Malen in sien Gorden to sehn, wobi sien ganz Körper in de ünnere rechte Eck
vun dat Bild to sehn is. Dat darte Bild van 1873 wiest Monet stahn bi’d Malen
mit Palette un Pinsel in den Hann‘. Dorbi is blots sien Böverkörper to sehn. Ok
Édouard Manet hett Claude Monet up en Bild malt. Dit wiest Monet tosommen mit
sien Fru Camille in dat Atelierboot, dat he to’n Malen up’t Water brukkt hett.

Monet sien Infloot is dorneben bi völ Künstler vun de Moderne nahtowiesen. So
ähneln de dicht Farvtexturen vun Jackson Pollock de vun Monet sien laat Warken.
Un ok de Reeg Blööm vun de Pop-Art-Künstlers Andy Warhol is vun de
Seerosenbiller vun Claude Monets inspiriert, de he in dat Museum of Modern Art
sehn harr.

In den Swaart-Witt-Film Ceux de chez nous, en Dokumentatschoon ut dat Johr 1915,
wurrd Claude Monet ok thematiseert. De Regisseur Sacha Guitry hett dorbi de
franzöösch Kultur to de Tiet vun den Eersten Weltkrieg ankeeken. Dorbi hett he
sück vör allen up Renoir kenzentreert, aber ok Degas un Monet betracht, de bi
dat Malen vun sien Seerosenbiller filmt wurr.

De Himmel in dat Monet-Gemälde Seinebrügg bi Argenteuil (1874) weer Naamsgever
för den Film Vanilla Sky ut dat Johr 2001. De Hööftdorsteller leevt af den
Wennenpunkt in den Film in en ut sien Gedanken erschaffen Schienwelt, de sück
dordör vun de Realität unterscheedt, dat de Himmel de sülvig Farv hett, as de
Himmel in eenig Warken vun Monet.

Disse List enthollt 39 Warken vun Monet, de en repräsentativen Quersnitt dör
sien Wark dorstellen. De Utwahl richt sück an de ünner Literatur upführt Böker
Claude Monet vun Karin Sagner ut den DUMONT-Verlag un Monet vun Christoph
Heinrich ut den Taschen-Verlag.



https://nds.wikipedia.org/wiki/Calcium

Calcium (ok Kalzium schreven) is en cheemsch Element ut dat Periodensystem mit
de Atomtall 20 un dat Atomteken Ca. Calcium steiht in de tweeten Hööftgrupp un
tellt dormit to de Eerdalkalimetallen.

Dat gleemend sülverwitte Metall kummt in de Natur blots in Verbinnen vör as
Bestanddeel vun verscheeden Mineralen t. B. as Kalksteen, Calcit oder Marmor
oder Gips. Butendem is Calcium en wesentlichen Bestanddeel vun de Knaken.

De Naam „Calcium“ is afleddt vun dat latiensche calx. Dormit hebbt de Römers
Kalksteen, Kried un den Mörtel betekent, den so dorut maakt hebbt.

Elementar Calcium hett 1808 Sir Humphry Davy to’n eersten mol maakt. He hett
dorför Quecksülver afdampt ut Calciumamalgam, dat he elektrolytisch wunnen harr.

Calcium is dat föfftfakenste Element in de Eerdkrust, Vun wegen sien cheemsch
Egenschap, gau to reageeren kummt dat in de Natur blots bunnen vör.
Calciumhollig Mineralen as Gips un Calcit gifft dat in grote Mengden. En Bispeel
sünd de Alpen, de to’n gröttsten Deel ut Kalksteen opboot sünd.

As essentiell Bestanddeel vun orgaansch Materie, warrt Calcium to’n Opbo vun
Knaken, Blööd, Musseln un Tähnen bruukt. Neven K+ un Na+, speelt Ca2+ ok en
bedüdend Rull bi’t Överdrägen vun Impulsen in de Nervenzellen. Aver ok in annere
Zellen hebbt Calcium-Ionen jemehr Opgaav bi de Signaltransdukschoon.

Calcium is weker as Blie, lett sik aver mit en Messer nich snieden. Vun wegen
dat dat Metall gau reageert, löpt dat an de Luft gau an. Mit Water reageert dat
bannig dull ünner Billn vun Calciumhydroxid un Waterstoff. An de Luft verbrennt
dat to Calciumoxid un en beten Calciumnitrid. Fien verdeelt tünnert Calcium ok
vun sülvst.

Calcium is en Eerdalkalimetall un liggt in sien Verbinnen meist blots in de
Oxidatschoonstall +2 vör, d.h. Clacium-Ionen sünd dubbelt positiv laadt.

Calcium warrt in Vakuum dör Redukschoon vun brennten Kalk (Calciumoxid) mit
Aluminiumpulver bi 1.200°C (Pidgeon Prozess) maakt. Aluminium hett en lüttere
Enthalpie un reageert weniger dull as Calcium. Dat Gliekgewicht bi de Reakschoon

liggt dorüm an sik kumplett op de linken Siet vun de Glieken. Liekers
funkschoneert disse Herstellensprozess, wiel dat Clacium, dat entsteiht, bi
disse Temperatur vullstännig verdampt un dormit ut dat Gliekgewicht verswinnt.
Reinigt warrt dör Destillatschoon vun’t Calcium

Calcium wiest sik ut dör en orange-rode Flammenklöör. Bito wiest man Calcium-,
Strontium- un Barium-Kationen mit Swevelsüür oder Ammoniumsulfatlösen na. Bi
disse Reakschoon kommt witte Nedderslääg tostannen, de sik in Süür nich lösen
doot. Ok mit Carbonat-, Oxalat- un Dichromat-Anionen, kann en Nedderslag tüügt
warrn, de sik blots slecht lösen doot. Üm de Eerdalkalimetallen to ünnerscheden
mutt de Nedderslag wieter ünnersocht warrn (kiek ok: Kationenscheedgang un
Ammoniumcarbonatgrupp).

Metallsch Calcium warrt in de Metallurgie as Redukschoonsmiddel insett bivt
Herstellen vun Netallen as Thorium, Vanadium, Zirkon, Yttrium un annere Metallen
vun de Roren Eerden. Ok bi’t Herstellen vun Stahl un Aluminium warrt dat as
Redukschoonsmiddel insett. Butendem warrt dat as Tosatz to Legeeren vun
Aluminium, Beryllium, Kopper, Blie un Magnesium bruukt un is Utgangsstoff för de
herstellen vun Calciumhydrid.

De technisch Bruuk vun Calcium is faken in Form vun en vun de Verbinnen.
Kalksteen is t. B. en vun de wichtigsten Rohstoffen in de hüütige Industrie,
t. B. as Slackmiddel bi’t Herstellen vun Stahl. Dor warrt op een Tünn Stahl
ruchweg een halfe Tünn Kalksteen bruukt. Kalsteen is ok Utgangsstoff för
brennten Kalk. In Form vun Kried warrt dat as Füllstoff bruukt för Kunststoffen
(t. B. PVC), üm den Kunststoff stiever to maken un bestänniger gegen Slääg. Bito
tütt sik dat denn ok nich so tohopen un de Warmsleddanlaag warrt höger, so dat
bi de Extrusion gauer arbeidt warrn kan. Fienkörnig Calciumcarbonat deent as
Füllstoff vun hoochweertig Papeer, wat ahn Holt is.

As Bostoff is Calciumsulfat (Gips) begäng. Un Kalksteen sülvst warrt ok faken as
Bosteen verwennt. Calciumcarbit is en Utgangsstoff för cheemsche Synthesen un
to’n Herstellen vun Kalkstickstoff-Dünger. Un opletzt is dor noch
Calciumchlorid, wat as Dröögmiddel bruukt warrt un bi’n Bo denn ok as
Afbinnengaumaker för Beton.

Calcium is en Mengdenelement – in Gegensatz to’n Sporenlelement kummt dat mit
mehr as 50 mg pro kg Gewicht in’n Lief vör. Mit 1 bit 1,1 kg vun’t Liefgeiwcht
is Calcium de Mineralstoff de mit den gröttsten Andeel in’n Organismus vörkamt.
99 % vun’t Calcium in’n Lief sünd in de Tähnen un in de Knaken to finnen. Se
kriegt jemehr Bestännigkeit vun de calciumriek Verbinnen Hydroxylapatit
(Ca5(PO4)3(OH)). De Knaken sünd so to seggen ok en Spieker för Calcium. En Deel
dorvun kann ut de Knaken rutlöst warrn, wenn een en Mangel doran hett, un vör
annere Opgaaven freesett warrn. De Krankheit Osteoporose, also Kalkverlust in de
Knaken, kummt vör allen bi öllere Minschen vör.

Calcium hett veele Opgaaven in’n Lief. So is dat Element bedeeligt an’t
Bloodstollen, an’t Aktiveeren vun en poor Enzymen un Hormonen un ok an’t
Signalvermiddeln in de Muskeln un Nerven. Eerst wenn Calcium-Ionen in de
Muskelzellen inströömt, tütt sik en Muskel tohopen. Dat hett Setsuro Ebashi to’n
eersten mol nawiest. In’t Blood mutt jümmer en Konzentratschoon vun 2,1 bit 2,6
mmol/l Calcium binnen wesen. Dat warrt dör de Hormonen Calcitriol, Kalzitonin un
Parathormon regelt.

Anraat warrt för Utwassen Lüüd en Opnahm vun 1000 mg an’n Dag. Man, dormit
Calcium in grötteer Mengden opnahm warrn kann, mutt de Lief mit noog Vitamin D
versorgt wesen. Wenn gliektietig Oxalsüür, Phytinsüür oder Ballaststoffen
opnahmen warrt, kann de Lief nich so goot dat Calcium opnehmen. Utscheed warrt
Calcium normal över de Harnweeg un över’n Darm. Dat Utscheeden warrt vör allen
dör veel Protein, Solt, Kaffee oder Alkohol anregt. Bi dat Protein is dat vör
allen dat deertige. Dat kummt dorvun, dat Deerten-Protein veel Aminosüren bargt,
wo Swevel binnen is. De Swevel billt bi’n Stoffwessel Süren, de de
Mineralstoffen ut de Knaken rutlöst.



https://nds.wikipedia.org/wiki/Burgund_(Region)

Burgund (franzöös’sch Bourgogne [[buʀˈgɔɲ]]) is en Region midden in Frankriek.
Se besteiht ut de Départements Côte-d’Or, Nièvre, Saône-et-Loire un Yonne un is
bi 31.582 km² groot. Hüdigendags wahnt dor 1.642.440 Inwahners (Stand: 1. Januar
2009). Hööftstadt vun de Region is Dijon.

In'n Osten grenzt Burgund an de Region Franche-Comté, in'n Norden an
Champagne-Ardenne un Île-de-France. Westlich liggt de Region Centre, un in'n
Süden grenzt Burgund an de Regionen Auvergne un Rhône-Alpes. Mit dat Morvan, wat
en Utlöper vun dat Zentralmassiv is, hett Burgund sien Andeel an de olen
Kristallinrebeeden. Sunst besteiht de Unnergrund vun de Steen meist ut Sedimente
ut dat Mesozoikum. An de ööstliche Kant geiht dat over Brookstopen na de
Saône-Föör hen.

Blasoneerung: Dat Wapen is veerdeelt; Feld 1 un 4 bestreiht mit gollen Leljen up
Blau un twolf rood-witte Stückels in'n Rand Neeburgund, un de annern Feller
(2,3) dree blaue schrage Balken in Gold, mit roden Rand (Ooldburgund). Dat Wapen
geiht torüch up de beiden Hüser vun Burgund, dat ollere un dat jungere.

De histoorsche Provinz Burgund mit ehren Karn um dat Siedland vun de Saône umto
hett ehren Naam vun de Burgunners her, wat en Germanenstamm ween is. De Naam vun
dat Land is in den Loop vun de Geschicht jummers wedder up annere Maakwarke
betrocken wurrn. Vun 534 af an beteken Burgund en Unnerriek, wat to dat
Frankenriek mit tohören dö (Königriek Burgund). As dat Frankenriek denn 843
updeelt wurrn is, is ok Burgund tweisneden wurrn in en ööstliche un en westliche
Hälft. In'n Osten is dor denn dat nee Königriek Burgund (Hoochburgund) vun
wurrn, in'n Westen en Hartogdom to Lehen vun de franzöösche Kroon. Dor is in't
Johr 1075 to'n eersten Mol de Naam Hartogdom Burgund for bruukt wurrn. As dat
Königriek Burgund al 1032 uplööst wurrn is, is dat Land unner den Naam
Freegraafschop Burgund mit de Hööftstadt Besancon en Deel vun dat Hillge
Röömsche Riek wurrn. Al in dat 13. Johrhunnert keem se jummers mehr unner
Infloot vun dat Huus Burgund, is avers bi dat Riek bleven bit Frankriek dat denn
tolest doch 1678 na den Nedderlannsch-franzööschen Krieg dalslaken hett.

Dat Hartogdom Burgund (de hüdige Region Burgund) up de annere Siet is al 1363 in
de Hand vun den franzööschen König Philipp vun Valois kamen. Unner dat Huus
Burgund gung dat los un en Twuschenriek Neeburgund is tostanne kamen. In'n Süden
bestunn dat ut dat ole Hartogdom Burgund (de hüdige Region Burgund) un in'n
Norden, wiet weg, ut de Burgunnschen Nedderlannen. Na Karl den Stolten sienen
Dood in de Burgunnerkriege (1477) is düt Twuschenriek updeelt wurrn. Dat, wat an
un for sik dat ole Hartogdom weer (ungefähr de hüdige Region Burgund), gung as
Lehen torüch an de franzöösche Kroon, wieldes de Norden mit siene grote
Weertschopsmacht, sunnerlich in Flannern, an dat Huus Habsborg keem, tohopen mit
de Freegraafschop, vunwegen dat de Habsborger Throonfolger Karl den Stolten
siene Dochter heiraat harr.

As Frankriek 1956 bi gung un dat Land wedder in Regionen updeelt hett, dor is de
Region Burgund (Bourgogne) in ehre hüdigen Grenzen inricht' wurrn. Se umfaat
veer Departements. 1972 hett de Region den Status vun en Établissements public
kregen mit en Regionalpräfekten as Baas. Dör de Gesette vunwegen de
Dezentraliseren vun 1982 hett de Region Burgund den Status vun en Collectivité
territoriale (Eenheit vun dat Rebeet) kregen, as dat bit dorhen blot man for de
Gemeenden un Départements in Frankriek mööglich weer. 1986 is de Regionalraat
vun Burgund to'n eersten Mol direkt wählt wurrn. Vun de Tied af an hett de
Region gegen de Zentralregeren in Paris over jummers en beten mehr Rechte
kregen. Sunnerlich goot versteiht sik de Region Burgund mit dat düütsche
Bundsland Rhienland-Palz.

Burgund is en Region mit allerhand Bueree. Sunnerlich de Rootwien ut de Gemarken
Côte de Nuits un Côte de Beaune is in de ganze Welt bekannt, just so as de Witte
Wien ut dat Mâconnais un dat Chablis. Buterdem warrt in Burgund Veehtucht
bedreven, sunnerlich weert de Charolais-Rinner un Bressehöhner tagen.

Mit Burgund siene Industrie is dat nich wiet kamen, ofschoonst dat Land an sik
günstig liggen deit. Sunnerlich um Dijon rüm warrt allerhand produzeert. Dor
gifft dat allerhand middelgrote Bedrieve, wo Kunstoff in verarbeit' warrt. Dat
hett mit dat grote Chemiewark in Tavaux to doon, wat avers sülms na de Region
Franche-Comté tohören deit. De Metallindustrie, de in dat 19. Johrhunnert um Le
Creusot rüm upbleiht weer, speelt hüdigendags keen Rull mehr. In
Chalon-sur-Saône finnt sik Elektroindustrie un arigen Schippbo, unner annern ok
for Unnerseeboote. De Scheepe könnt over de Saône un de Rhône na de
Middellannsche See henkamen. Vergleken mit dat BBP in de EU, utdrückt in
Koopkraftstandard, hett de Region 2006 en Index vun 94,8 Punkte kregen. Dat is
unnern Döörsnitt vun de EU-27, de bi 100 liggen deit. De wichtigsten Straten
for'n Verkehr sünd de Autobahn A6 Paris-Burgund-Provence, A31
Metz-Nancy-Burgund-Lyon un A36 Mülhusen-Burgund-Lyon. De wichtigsten
Bahnstrecken over de Region rut sünd de LGV Sud-Est (Paris-Le
Creusot-Mâcon-Lyon) un de LGV Rhin-Rhône (Dijon-Besançon-Belfort-Mülhusen). Dat
gifft mehr as 1000 km Waterwege for de Schipperee.



https://nds.wikipedia.org/wiki/Blues

Blues is een Wies vun Musik, de sungen un mit Instrumentens speelt ward, de ut
de westafrikansche Musik, de Arbeedsleeder vun de afrikanschen Slaven in de
Söden vun de USA entstunnen is.

Blues harr de gröttsten Influss up de amerikansche un westlike Popmusik vun de
20. Johrhunnert, as dor wärn Ragtime, Jazz, Big Bands, Rhythm and Blues, Rock
and Roll un Country, grad so as up de Popmusik un as sogar up de niege klasssche
Musik. De fröhsten Wiesen vun de Blues entstünnen in un üm de Mississippi-Delta
in de söden vun de USA, so üm 1900 rüm. Se hebbt de Blues sungen un mit Gitarr,
Piano un Mundharmonika, de ok siether „bluesharp” nannt ward, speelt.

All de Blues sünt upbuut mit veertaktigen Delen, de twölvtaktsche is de
wichtigste. Dat gifft awer ok mannig veel 16-, 24- or 32-taktsche Blues. De
Tonika-, de Subdominant- un de Dominant-Akkord sünd de harmonsche Grundlaag.
Melodsch ward in de Blues de Dur-Ledder mit de afrikanschen lütten Terz un de
lütten Septim, de Blue Notes, förmengt.



https://nds.wikipedia.org/wiki/Benny_Goodman

Benjamin David „Benny“ Goodman (* 30. Mai 1909 in Chicago, Illinois; † 13. Juni
1986 in New York) weer en US-amerikaansch Jazzmusiker (Klarinettist) un
Bandleader. Vör allen in de 1930er Johren fier he mit sien Big Band groot
Erfolge un gellt as en vun de populärsten Protagonisten vun den Swing.

Goodman wurr in Chicago as Söhn vun arm jöödsch Immigranten boren. As he 10 Johr
old weer kreeg he en Klarinett un Ünnericht bi Franz Schoepp. Mit 12 Johr speel
he all bi Theaterorchester un in verscheeden Danskapellen vun de Stadt. Sien
Jazzlehrmeester weern de groot Solisten un Bands vun de 1920er Johren, so as
King Olivers Creole Jazz Band mit Louis Armstrong un de Vertreder vun den
Chicago Jazz. Goodman steeg in en vun de damals führend Bands in Chicago in, dat
Ben-Pollack-Orchester, mit de he 1926 sien eerste Upnahmen maken dee, dorünner
an’ 9. Dezember de eerste Upnahm vun en vun hüm speelt Klarinetten-Solo (He’s
the Last Word). Twee Johr later fung he an, Schallplatten ünner sien eegen Naam
to verapenlichen.

In’ Januar 1931 harr he mit den kommerziellen Song „He’s Not Worth Your Tears“
een eersten Charterfolg (#20). 1934 hett Goodman en eegen Big Band grünnd, de
to’n eersten Mal witt und swaart Musiker vereenen dee. Mit hör Perfektion kreeg
se binnerhalf vun wenig Johren de Anerkennung, nich blots vun de Jazzfans,
sonnern ok vun tallriek Musikleevhaber buterhalf vun den Jazz, to’n Bispeel in
Mozart-Konzerten. Bunny Berigan hörr tietwies to disse Big Band. De groot
Dörbröök bleev aber bi’d Publikum ut . In de fröhe 1930er Joren speel he mit de
natschonal bekannt Bands vun Red Nichols, Isham Jones un Ted Lewis. Afb 1933
harr he för Columbia wiedere Hits as Fats Wallers „Ain’tcha Glad“ (#6) un de
Songs „I Gotta Right to Sing he Blues“ (#20) un „I Ain’t Lazy, I’m Just
Dreaming“ (#6), mit Jack Teagarden as Bandsänger. In’ Juni 1934 gelung hüm mit
„Moonglow“ de eerste vun sien sössteihn Nummer-1-Hits.

An’ 16. Januar 1938 geev Goodman denn sien berühmt Jazz-Konzert in de New Yorker
Carnegie Hall. Dat Konzert un de Radiosendung dorto weer en gewaltig Spood,
wodör de Jazz quasi över Nacht salonfähig un ok in de „fienere Kreise“ tonehmend
akzepteert wurr. De Upnahm vun dat Konzert gellt hüüd as Milensteen un bedüüdend
Genre-Klassiker un funn allf för Johren Upnahm in den erlesenen Kreis vun de
Hall-of-Fame des Jazz.

Van 1934-1938 nehm Goodman för dat Label Victor up, dat later ünner de Naam RCA
Victor leep. Af 1939 wurrn sien Platten bi Columbia Records verapenlicht, de dat
eerste Konzert Goodmans in de Carnegie Hall herutbrocht harrn. För Victor nehm
he ok ok en vun sien gröttsten Hits up, Edgar Sampsons „Don’t Be That Way“, de
fiev Week up Platz 1 stunn un dartein Week in de Hitparaden bleev. Neben
„Stompin’ at the Savoy“ muss he dat Leed för sien Publikum immer weer spelen.

Neben sien Big Band, in de ünner annern de Star-Trompeter Harry James un Ziggy
Elman aber ok tietwies de Pianist Russ Freeman spelen deen, hett he ok dat
Benny-Goodman-Quartett grünnd, dat de Jazzgrötten Teddy Wilson, Gene Krupa un
Lionel Hampton vereenen dee. In disse Quartett spelen mit Teddy Wilson un Lionel
Hampton twee swaart Musiker tosommen mit twee witt Musiker, wat to de damalig
Tiet eegentlich tabu weer.

De Musik vun den Bandleader Benny Goodman weer in eerster Linie dorup utricht,
hüm in de Rull as Solist up de Klarinett ruttostellen, ok wenn he ok immer anner
hervorragende Solisten un Vokalisten, as etwa Helen Ward oder Ella Fitzgerald,
in sien Band harr. Goodman weer woll kien Innovator so as Duke Ellington oder
Count Basie, dat gifft in’ Verhältnis ok man wenig Stücke, de he schreven hett.
De akribisch Arrangements vun sien Titel weern aber meest bannig ingängig un so
kunn he mit sien virtuos Speel in’ Kreis vun de perfekt inspeelt Bandkollegen un
seker ok upgrund vun sien Huutfarv damals en grötter Publikum erreichen, as de
Mitmusikers. Stilistisch markeer sien Musik den Mainstream vun den Swing un
tosommen mit de gliekfalls Klarinett spelend Artie Shaw weer he de populärste
witt Bandleader ut de Swing-Ära, de ok in de Nahkriegstiet noch völ Spood harr.

Völ Musikkritiker sünd hüüd de Meenung, dat Goodmann för den Jazz un Swing de
glieker Bedüüden hett, as t.B. Elvis Presley för den Rock ’n’ Roll. Benny
Goodman harr dat Ziel, „swaart“ Musik en jung witt Publikum nah to bringen, un
hett sück dormit ok üm dat Överwinnen vun de Rassentrennung in de USA bannig
verdeent makt, denn in de fröh 1930er Johren kunn swaart un witt Musikers in de
meest Musikkapellen oder in Konzerten upgrund vun de apenlich Meenung nich
tosommen spelen. Dat harr he mit sien eegen Big Band mögelk makt. Ok deshalb
gellt he hüüd as de King of Swing.

Sogor Vertreder vun de so nömmt „Ernst Musik“ as Paul Hindemith, Aaron Copland,
Malcolm Arnold un Béla Bartók hebbt hüm Kompositschonen widmet. Benny Good man
sülvst speel ok klassische Musik, so t.B. dat Klarinettenkonzert KV 622 un dat
Klarinettenquintett KV 581 vun Wolfgang Amadeus Mozart.

Över Benny Goodman wurr 1955 de Film The Benny Goodman Story dreiht, Regie:
Valentine Davies, mit Steve Allen in de Titelrull. Goodman sülvst hett dorto mal
seggt, dat de Musik ganz good weer, de Biografie aber nich stimmen dee.

Goodman wurr vör allen dör sien Interpretatschonen vun Fremdkompositschonen
bekannt. He hett an tallriek Kompositschonen Andeel, de he tosommen mit
Liddmaaten vun sien Bands – vör allen in de lüttgere Besetten – erarbeit hett.
Besünners to nömmen sünd hier de Musiker Lionel Hampton (Vibraphon) un Charlie
Christian (E-Gitarr). Seltener is he as alleenig Komponist beleggt.



https://nds.wikipedia.org/wiki/Beer_(Drunk)

Beer is en alkohoolschen Drunk. Maakt warrt dat vun Koorn, dormank Garst un
Weten. Towielen weert noch Früchte toföögt, as Kassberen. Dat gifft verscheden
Methoden, en Beer to maken. Dat Handwark vun't Beermaken warrt broen nömmt. Bi
de Methode, de an'n meisten bruukt warrt, warrt dat Beer broot ut Garst, Water,
Hoppen un Gest.

So as bi jeden alkohoolschen Drunk, speelt de Gärung vun Zucker (ok ut Früchte,
as bi Kassberen-Beer) en wichtige Rull bi de Produktschoon vun Beer. Gest sünd
eenzellige Organismen, de Zucker in Kohlensüür un Alkohol umwanneln doot. Wenn
een den Zucker ut Wiendruven oder Appeln vergären deit, kann en alkohoolschen
Drunk as Wien oder Appelwien dorvun maakt weern. Vunwegen dat in Koorn man bloß
wenig Zucker in sitten deit, mutt för de Produktschoon vun Beer eerst mol Garst
ummuddelt weern in de zuckerrieke „Wörte“. Dat passeert, wenn se achternanner
„molt’“ un „maischt“ warrt. Jede Step in düssen Prozess hett amenne Infloot up
den Smack vun dat Beer.

Molten is dat Ümmuddeln vun Garst to Molt. Dat sünd Köörn, de al kiemt hefft un
de denn dröögt wurrn sünd. Düsse Perzess vun dat Molten passeert in de
„Molteree“. De Brogarst warrt bi dat Molten toeerst mol upweekt in Water un
achterna en Paar Dage in ene warme Kamer leggt, dat is de „Kiemkassen“. De
fochtige Garst geiht dör de Warmte up un dor wasst lüttje Wuddeln ut. Bi dat
Kiemen weert Enzymen free. De könnt later de Starkde in dat Koorn umwanneln in
Zucker. Na dat Kiemen weert de Köörn in Daren dröögt oder, noch heter, rööst
oder sogor brennt. Achterna weert se tohopenquetscht un de Wuddeln warrt
afmaakt. Dat Produkt, dat so tostanne kummt, is Molt.

Meeschen is dat Umwanneln vun Molt to en söten Deeg: de „Wörte“. In de Broeree,
fröher up Moltmöhlen, warrt dat Molt eerst quetscht. Dor scheedt Kaff un Mehl bi
vun’nanner. Düsse Perzess heet „Schroten“ un dor kümmt Schroot bi vördaag. De
Schroot warrt tohopenmengt mit warm Water un in Etappen warmer maakt. Vunwegen
dat de Temperatur kladdern deit, fangt de Enzymen, de bi dat Molten tostanne
kamen weern, jem ehre Arbeit an. Se wannelt de Starkde ut de Köörn üm in Zucker,
de in dat Water uplööst warrt. Düsse Deeg warrt filtert („klaart“), un wat
nablifft warrt noch mol dörspöölt, üm ok den lesten Zucker noch mit to nehmen.
Dat flüssige Produkt, wat dor bi rutkummt, heet „Wörte“. De Moltaffall, de
torüchblifft un nich uplööst weern kann, heet „Draff“ oder „Bossel“. In de
Nedderlannen warrt düsse Bössel as en sünnerlich goden Born vun Eiwitten afsett
in de Melkveeh-Weertschop. Fröher is de Flüssigkeit, de bi dat Naspölen rutkamen
dö, apartig bruukt wurrn to’n Broen vun „Lüttbeer“ mit minner veel Alkohol.

Na dat Klaren warrt de Wörte kaakt. Bi dat Koken weert dröögte Blomen oder
konzentreerten Zirup vun Hoppen toföögt. Dor kümmt later de bittere Smack vun
dat Beer vun her, dorto ok en stevigen Schuumkragen, un de Sake höllt sik ok
länger. Togliek sorgt dat Koken un de Hoppen dorför, dat en groten Deel vun de
Eiwitten utflocken doot un affiltert weern könnt. Dör dat deelwiese Verdampen
vun dat Water kladdert de Konzentratschoon vun Zucker (de so nömmte
Wörteandeel).

Nadem de Wörte afköhlt is, weert Gest un Luft toföögt. Luft höört dorbi,
vunwegen dat de Gestzellen to’n Vermehren Suerstoff nödig hefft. De Zucker ut de
Wörte, wo de Gest an kann, warrt bi düsse „Hööftgärung“ umwannelt in Alkohol,
Kohlensuur un Smackstoffen. De Zucker, wo de Gest nich an kann, sorgt amenne mit
för den goden Smack vun dat Beer. Na de eerste Gärung warrt dat Beer Jungbeer
nömmt: En Twuschenprodukt mit wenig Smack un meist keen Kohlensuur.

Eerst ni de tweete Gärung, de „Nagärung“, kriggt dat Beer en kräftigen Smack.
Düsse Nagärung kann passeern in afsloten Baljen (dat heet „lagern“), oder in’e
Buddel. Dor kann de Kohlensuur nich bi utbüxen.

Na dat Nagären in Tanks warrt dat Beer filtert un unner Umstännen pasteuriseert.
Dor starvt de Gestzellen bi af. Nu kann dat Beer, ok unner Druck mit extra
Kohlendioxid, in Buddels oder Fatten affüllt weern.

Rund um de Stadt Brüssel to is dat Lambiek-Beer tohuse. Dat nümmt bi de Broeree
en aparten Platz in: De Wörte warrt en Dag in open Baljen an de Butenluft
henstellt. Dor sett sik denn so nömmte „Wille Gesten“ an un sorgt tohopen mit
Mikro-Organismen, de in Eken-Fatten tohuse sünd, för ene „Spontangäär“.



https://nds.wikipedia.org/wiki/Banjul

Banjul (vörmols Bathurst) is de Hööftstadt vun’t westafrikaansche Land Gambia un
is 1816 grünnt worrn. As „City of Banjul“ höört de Stadt in de
Verwaltungsindelen vun Gambia, blangen de Regionen un de Kanifing-Gemeen as egen
Verwaltungsbezirk to de böversten Even vun de Verwaltungseenheiten.

Dat Stadtrebeet ümfaat en Flach vun ruchweg 12 km² un is de föfftgröttste Stadt
vun den Staat Gambia. Na en Bereken leevt in de Stadt 32.921 Inwahners (Stand:
2010). De letzte offizielle Volkstellen weer in’n Johr 2003 un keem op 34.828
Inwahners.

Banjul liggt an de Münnen vun’n Gambia-Stroom an de Küst vun Atlantischen Ozean.
De Oort is op en flach Sandbank-Eiland (St. Mary’s Island) anleggt worrn, de sik
in’n Verloop vun de Tiet in de Münnen aflagert hett. As dor noch nümms wahnen
de, hebbt op de Sandbank Baobabs un Bambuswoolden wassen. Dat Woort Banjul kummt
vun de Mande-Spraak un bedüüt so veel as „Bambuseiland“.

Dör de Laag op de Sandbank kann de Stadt sik nich wieter utbreden. An de
westlichen Stadtgrenz leegt Magrovensümp, de ünner den Naam Tanbi Wetland
Complex bekannt sünd un as Naturreservat sünners schuult sünd.

De nächste gröttere Stadt is Serekunda, de vun de natürlichen Inschränken vun
Banjul profiteeren deit un gau wasst. Över den Banjul-Serekunda Highway is se
mit Banjul verbunnen un liggt in’n Westen vun de Magrovensümp op’t Fastland-

Balngen de Hööftstadt is Banjul ok en egenen Verwaltungsbezirk vun’n Staat.
Tosamen mit de Kanifing-Gemeen billt de Bezirk de Greater Banjul Area.

Na de dormolige Volkstellen vun 1993 stellt de Mandinka mit ruchweg 30 % den
gröttsten Andeel an de Inwahners vun Banjul, folgt vun de Fula un de Wolof. Nipp
un nau verdeel sik de Tohörigkeit op de folgen Volksgruppen: 28,9 % Mandinka,
9,8 % Fula, 31,1 % Wolof, 6,4 % Jola, 5,1 % Serahule, 8,1 % Serer, 5,9 % Aku,
1,1 % Manjago, 1,4 % Bambara un 2,1 % annere Ethnien

De Stadt Banjul is in’t Johr 1816 ünner den Naam Bathurst as Militär- un
Hannelsposten grünnt worrn, as de Briten versöcht hebbt, den Hannel mit Slaven
intodämmen. De Naam weer afleidt vun Henry Bathurst, den Sekretär vun’t
Britische Kolonialbüro. Op de annern Siet vun’n Gambia-Stroom gegenöver vun Fort
Bullen (Barra) hebbt se en Fort inricht mit mehrere Geschütt-Anlagen, ünner
annern de Six-Gun Battery. Beide Forts weern dorto dacht, Den wieteren Weg vun’n
Slavenhannel ut dat Achterland to hinnern. De Six-Gun Battery is siet 2003 as
UNESCO-Weltkulturarv inordent.

An’n 18. Feruar 1965 is se de Hööftstadt vun den ne’en unafhangigen Staat
Republic of The Gambia worrn. Ehrn hüütigen Naam Banjul kreeg se an’n 24. April
1973 in’n Rahmen vun de Afrikaniseeren.

De rööm-kathoolsche Kark hett för de ruchweg 33.000 Katholiken in’t Land dat
Bisdom Banjul inricht.

D Vörsitter vun den Stadtraat (Banjul City Council) is den Titel na en Lord
Mayor. Siet den 12. Februar 2008 warrt dit Amt vun Samba Faal bekleedt.

En grote Rull för Gambia speelt de Seehaven vun Banjul. Exporteert warrt vör
allen Eerdnööt, Importgöder sünd vör allen Eerdööl un Eerdöölprodukten.

Vun’n Westen her is de Stadt vun’t Fastland ut över den goot utboeten
Banjul-Serekunda Highway anbunnen, de över de Denton Bridge föhrt. Na Oosten hen
gifft dat de Fähr Banjul-Barra, de all negentig Minuuten na Barra op de annern
Siet vun’n Stroom afleggt.

Buten vun Banjul, ruchweg 24 km wiet weg, liggt de Banjul International Airport.



https://nds.wikipedia.org/wiki/B%C3%B6rgermeester

En Börgermeester is de Baas von en Gemeen oder Stadt. He warrt je no Land direkt
vun de Börger oder vun den Stadtraat/Gemeenderaat wählt.

In grötere Städer gifft dat en Reeg Börgermeester, de denn en’n
Oberbörgermeester hebbt un mehrst för besünnere Opgoven indeelt sünd. De Oort
vun de Wahl is je no Bundsland verscheeden un in de egene Gemeendeordnung
regelt.

In Neddersassen is de Börgermeester oder de Samtgemeendebörgermeester jümmers
hööftamtlich direkt för acht Johr wählt. De Liddmaten von den Raat warrt op fiev
Johr wählt. Dorüm sünd de Wahlen för Börgermeester und för den Raat meisttieds
to verschiedene Tieden. In kreisfree’e Städer und in ene Grote Sülvsstännige
Stadt hett he den Titel Oberbörgermeester. In Städer mit mehr as 100.000
Inwohners warrt de Börgermeester bi Repäsentatschonen dör ehrenamtliche
Börgermeester ünnerstütt. Disse ehrenamtliche Börgermeester warrt von den Raat
ut jümher egen Reegen wählt.

De Börgermeester vun Lübeck is to verglieken mit en Oberbörgermeester, in annere
sleswig-holstensche Städer gifft dat dissen Titel ok, in Lübeck warrt he wegen
de Historie jümmers blots noch "Börgermeester" neumt. Dat is ok so bi den
"Börgermesster" von de mekelnborgsche kreisfree’e Stadt Wismer.

In Rhienland-Palz gifft dat Oorstgemeenden un Verbandsgemeenden. Bi ene
Oortsgemeende gifft dat enen ehrenamtlichen Oortsbörgermeester, bi ene
Stadtgemeende gifft dat enen ehrenamtlichen Stadtbörgermeester. En Reeg
Oortsgemeenden sünd en Verbandsgemeende mit den hööftamtlichen Börgermeester.
Verbandsfree’e Gemeenden, de to en Kreis tohürt sünd mehrstens Städer. Dor gifft
dat ok den hööftamtlichen Börgermeester (nicht Stadtbörgermeester). De
Börgermeester von ene kreisfree’e Stadt heet Oberbörgermeester.

In Baden-Württemberg warrt de hööftamtliche Börgermeester vun de Inwohners vun
de Stadt oder de Gemeen op acht Johr wählt. In Gemeenden bit to 2000 Inwohners
is de Börgermeester ehrenamtlich wählt. Bi ene Stadt mit mehr as 20.000
Inwohners heet he Oberbörgermeester, de Gemeenderaat in so ene Grote Kreisstadt
wählt en Reeg Bigeordnete, de denn den Titel Börgermeester hebbt.

In Bayern warrt de Börgermeester vun de Inwohners vun de Stadt oder de Gemeen op
söss Johr direkt wählt. In kreisfree’e Städer oder Gemeenden un in ene Grote
Kreisstadt hett he den Titel Oberbörgermeester. Hier -und in Gemeende mit mehr
as 5.000 Inwohners- is he Beamter op Tied. In Gemeenden mit weniger as 5.000
Inwohners is de Börgermeestertitel en Ehrenamt. De Gemenderaat kann ober vorher
besluten, dat dat een Beamter warrn schall.

In de Stadtstaaten hett de Regeerende Börgermeester (Berlin), de Eerste
Börgermeester (Hamborg) un de Börgermeester un Präsident von den Senat (Bremen)
de Funktschon as en Ministerpräsident vun en Bundsland.

In de engelsch Spraak gifft dat de direkt’t Öbersetten von Börgermeester to
"Burgomaster", hüüt’todoogs warrt obers dat Woort "Mayor" brukt. Mayor is mehrst
de Vorsitter vun de Gemeenderaats (chief magistrate) un warrt ok indirekt dorvon
wählt.



https://nds.wikipedia.org/wiki/August

De August, ok as Augstmaand, Augst un Aarnmaand (Oornmoond) bekannt, is na den
Gregoriaanschen Klenner de achte Maand in dat Johr. Annere Beteken för de August
sünd t. B. Oorntenmaand, Ohrenmaand, Ernting oder Sichelmaand wat allns dorop
hendüüd, dat in disse Tiet von’t Johr de Oornt inbrocht waart. De August hett 31
Daag un warrt to de Sommermaanden rekend.

De Naam August kummt ut dat Latiensche: Dat weer de Naam von den röömschen
Kaiser Augustus, de in dissen Maand in dat Johr 8 v. Chr. sien eerstet Konsulat
övernahmen harr. In den röömschen Klenner weer de August de sösste Maand un hett
dor ok noch Sextilis (lat.: sex = söss) heeten. De Anfang von dat Johr is 153 v.
Chr. denn aver op den 1. Januar leggt worrn.

De Sextilis har toeerst 29 Daag, is denn aver dör de Reform von Julius Cäsar op
30 Daag fastleggt worrn. As he den niegen Naam kregen hett, hett man em denn
noch en Daag mehr geven, dormit de Maand jüst so veel Daag har as de Juli, de jo
na Caeser nöömt weer. Den Dag överher hett man bi den Februar wegnahmen – dat
Johr künn jo deswegen nich länger warrn. Un dormit denn nich dree Maanden
achterenanner 31 Daag harrn, hett man de Länge denn bi de nafolgend Maanden
September, Oktober, November un Dezember eenfach ümkiehrt.

Man dat Woort is aver ok en Vörnaam för Mannslüüd: August (Naam). In Gegendeel
to’n Maand warrt de Naam aver op de eersten Sülv betont. Männigmol warrt de ok
as en Schimpnaam brukt, wenn een t. B. von’n dummen August snackt warrt.



https://nds.wikipedia.org/wiki/Artemis_(Mythologie)

Artemis (greeksch Aρτεμίς) , latiensch Diana, is in de greeksche Mythologie de
Göddin vun de Jagd, vun den Maand, vun Woold un Holt un de Göddin, de up Kinner
un Froonslüde passen deit. Se is een vun de twolf Olympiers.

Hesiod vertellt, de Tweeschen Artemis un Apollon sünd Kinner vun den böversten
Gott vun de Olympiers, Zeus un Leto.

Just so, as Hestia un Athene is Artemis een Jungfroo. Un dat blifft se ok un
will dor ok nix vun weten, datt ehr Anhängers de Unschuld verleert. Dat is doch
wunnerlich, vunwegen dat Artemis to de Gödder vun de Fruchtborkeit torekent
weeren mutt.

Vunwegen dat Artemis up den Barg Kynthos baren wurrn is, hett se den Ökelnaam
Kynthia kregen (up latiensch: Cynthia), dat heet: De vun’n Barg Kynthos kümmt.
In Homer sien Ilias warrt se ok De Deerter ehr Herrin nömmt. Een anner Ökelnaam
is Ephesia, vunwegen den groden Artemis-Tempel in de Stadt Ephesos, een vun de
söben Weltwunner vun de Antike. Ehr Standbild in Ephesos sütt wunnerlich ut: As
wenn de Göddin öber un öber mit Bösten todeckt weer. Kann angahn, dat schall
bedüden, dat Artemis allens wat leevt to eten gifft. Anner seggt, dat weern gor
keen Bösten, man Klöten vun Bullen, de dor ümtotüdelt sünd. Dat schall denn nu
wedder up de Fruchtborkeit hendüden.

Vun düt Standbild in Ephesos warrt in de Bibel een afsunnerlich Geschicht
vertellt. Dor steiht in de Apostelgeschicht in dat 19. Kapitel to lesen:

Paulus möss denn later de Stadt verlaten. As dat Christendom denn later de
offiziell Religion vun dat Röömsche Riek wurrn is un dat Anbeden to de
Heidengödder verbaden weer, dor is in Ephesos een groden Kult vun de Jungfroo
Maria upkamen. Een kann woll seggen, dat Maria in de Kark Delen vun de Artemis
ehr Rull öbernahmen hett.

Teken vun de Artemis sünd de Piel un de sülvern Bogen. Düsse Bogen wiest up den
Maand hen. Piel un Bogen harr se vun de Kyklopen schunken kregen. Dor hett se
mit up Minschen schaten, wenn se jem dootmaken wull un Krankheiten nah jem
henschicken wull. Anner Teken vun Artemis sünd dat Absinth-Kruut (lat.:Artemisia
absinthium, düütsch: Wermuth) un de Zypress. Mank de Deerter weert de Katt, de
Skorpion, de Hirsch un de Baar mit ehr tohopenbröcht.

Meisttiets is Artemis to sehn as een Jungfroo, de up Jagd geiht. Dorbi is se
alleen oder tohopen mit de Nymphen in Holt un Woold unnerwegens. Nie nich hett
se heiraat, keen Mann hett dat Seggen harrt öber ehr. Se hett keen Kinner harrt
un weer free. Dorbi hett se Froonslüde un Kinner schützt, egolweg, wie oolt de
weeren oder ob dat Jungs oder Deerns ween sünd.

Artemis weer jümmers in de Neemaand-Nachten unnerwegens up Jagd. In de annern
Nachten stüür se den Maandwagen öber’n Himmel hen.

Artemis warrt as een strenge Göddin ankeken, de keen Pardon kenn. Mit de
Mannslüde is se vertöörnt, vunwgen dat se meent, de harrn dor Schuld an, dat de
Froonslüde bi de Geboort so’n Pien lieden mütt. Vunwegen datt se sik for de
Froonslüde insetten deit, de Kinner kriegt, warrt se towielen ok as Eileithyia
un as Hera ankeken.

Apollon un Artemis sünd Tweeschen. Se staht för de beiden Steerns Sünn un Maand.
So is dat kamen, dat Apollo mit Helios, den Gott vun de Sünn, tohopensmeten
wurrn is un sien Suster Artemis as Selene ankeken wurr.

De Göddervader Zeus hett wat mit de Titaansche Leto harrt un dor weer se swanger
vun wurrn. Zeus sien Wiev Hera weer vunwegen Leto ieversüchtig un versöch de
Geboort vun ehr Kinner aftowennen. Hera ehr Grootmudder Gaia harr seggt, de
Kinner, de Zeus mit Leto hebben scholl, de schöllen grötter un mächtiger weeren,
as ehr egen Kinner mit Zeus. Dor schick se de Slang Python nah Leto, de scholl
ehr dalsluken. Man Zeus wüss dor gegenan to gahn. Dor hett Hera de Eer den Eed
afnahmen, se dröff keen Stück Land för Leto hengeven, wo se ehr Kinner up to
Welt bringen konn, wo ok man bloß eenmal de Sünn up schient hett. Dor leet
Poseidon de swimmen Insel Delos ut dat Water updükern un Hermes bröch Leto dor
denn hen, just so, as Zeus dat seggt harr. Dor hett Hera de Eileithyia solang
tosett, bit se dat nich mehr waagt hett, Leto bi to stahn. Eileithyia weer de
Göddin vun de Geboort. Dat duur nich mehr lang un Leto möss platzen, man de
annern Gödder hefft ehr bistahn. Toeerst köffen se den Himmel den Maand af, un
denn geven se den Maand an Hephaistos. De scholl dor een wunnerschöön Halsband
vun maken. Dat geven se den Eleithyia. Dor hett se denn doch Leto hulpen. Unner
een Palmboom hett se toeerst Artemis up’e Welt bröcht un later Apollon. Dor hett
Artemis ehr al bi hulpen. Vunwegen düsse Geschichten hefft de Froonslüde to
Artemis beedt, dat se een eenfach Geboort hebben müchen.

De beste Fründin vun Artemis weer Kallisto. Zeus hett sik an düsse Deern
ranmaakt un hett ehr beslapen. Dor kreeg se ehren Jungen Arkas vun. Man Artemis
weer vergrellt, vunwegen dat dat ehr Jüngers verbaden weer, mit Mannslüde to
slapen. Dor hett se Kallisto in een Boor verwannelt. Anner Lüde meent, dat weer
de ieversüchtig Hera ween, de Kallisto straaft hett. Zeus hett sien Leevsten
denn an den Heben sett un dor is se vundaag noch to sehn as Grode Boor
(lat.:Ursa Maior)

Een Geschicht vertellt, wie dat togüng, as eenmol een Mann ehr drapen hett. Dat
weer Aktaion, een Grootsöhn vun Kadmos. He jaag för sien Leven geern. Eenmol
weer he wedder unnerwegens un söch denn in de Hitt vun den Middag eenen köligen
Platz in’t Holt. Dor keem he in een Schaddendaal, dat Artemis tohören dö. Un dor
seeg he, wie de Göddin dor just an den Grund bi een Diek baden dö. Un se weer
naakt. As se dat spitz kreeg, dat Aktaion ehr naakt sehn harr, verwannel se em
in eenen Hirsch, doormit he dor nix vun vetellen konn. Later hefft em denn sien
egen Jagdhunnen tweireten.

Eenmol müch se aber doch eenen Mann geern lieden. Dat weer Orion, een willen un
staatschen Jäger. Dor hett se sik nich mehr üm ehr Plichten kümmert un hett den
Maandwagen nich mehr oorntlich över’n Heben föhrt. Se woll sik lever mit em
drepen, wo dat schöön düüster weer. Dor hett se ehren Broder Apollon mit
vertöörnt. He hett ehr upfoddert, se schull em man wiesen, wer beter mit Piel un
Bogen scheten kann. Bestimmt schaff se dat nich, eenen lüttjen Punkt ganz buten
in de See to drepen. Artemis hett anleggt un den Punkt drapen. To laat hett se
mitkregen, datt düsse luurlüttje Punkt dor buten de Kopp vun ehren Fründ Orion
weer. Dor hett se em upböört un em as Steernbild Orion in den Heben stellt. Sien
Schullersteern Beteigeuze is wiethen to sehn, man sien Koppsteern is man knapp
ut to maken.



https://nds.wikipedia.org/wiki/Anden

De Anden (spaansch Cordillera de los Andes, Quechua Anti oder Antis) sünd (över
de See) de langste Bargkeed up'e Eer un de hööchsten Barge buten Asien. Se maakt
den Süüddeel vun de Amerikaanschen Kordilleren ut, de in Middelamerika
unnerbraken sünd.

De Anden loopt langs de Westküst vun Süüdamerika vun Venezuela over Kolumbien,
Ecuador, Peru, Bolivien, Argentinien un Chile hen. Vun Noord na Süden to reckt
se 7.500 km hen, vun de Tropen (bi 10° Noord) bit wiet hen na de Butentropen (bi
55° Süüd). Dor sünd se bi 50 % langer mit, as de Rocky Mountains in Noordamerika
(4.800 km), un meist dubbelt so groot, as dat
Himalaya-Karakorum-Hindukusch-System in Asien mit siene 4.400 km. In'n Süden un
in Ecuador sünd se bi 200 km breed. Twuschen Arica in Chile un Santa Cruz de la
Sierra in Bolivien sünd dat vun Oost na West mehr as 600 km.

De Anden bestaht ut twee, in de wecken Afsnitte ok mehr, grote Bargkeden, de
parallel lopen doot. In den Middelafsnitt in Peru, Bolivien, Noordchile un
Noordargentinien liggt düsse Keden bannig wiet ut'neen un faat dat zentrale
Hoochland (Altiplano) um, wo dat Titicaca-Meer in liggen deit. Dat Inka-Riek
sien Zentrum, Cuzco, hett nöördlich vun düt Hoochland legen.

De hööchste Barg in de Anden is de Aconcagua (6.962 m) in Argentinien an de
Grenz na Chile. Dor sünd de Anden na den Himalaya, Karakorum, Hindukusch, Pamir,
Tian Shan un Tibet de seventhööchsten Barge up'e Eer mit, un de hööchsten buten
Asien. 54 Barge in de Anden sünd mehr as 6.100 m hooch.



https://nds.wikipedia.org/wiki/Wulk

En Wulk (up de indogermaansch Wuddel uelg „fuchtig, natt“ torüchgahn un dorher
mit dat Adjektiv welk un den Stroomnaam Wolga spraaklich verwandt) is en
Ansammlung vun bannig fien Waterdrüppels (Nebel) oder Ieskristallen in de
Atmosphäre.

Wulken sünd dorüm sichtbor, wiel, Lucht wegen de Mie-Streen street wurrd, wodör
de Tyndall-Effekt entsteiht un de eegentlich farvloos Drüppels sichtbor wurrn.

De Waterdrüppels billen sück um Kondensatschoonskarns herum, wenn de relative
Fuchtigkeit vun de Luft 100 % minn (um hööchstens 1 %) överstiggt. Dit kann
entweder dör Afköhlen vun de Luft bi dat Upstiegen (Thermik, Upgleiden in anner
Luftschichten oder an' Barghang) oder dör Dörmischen vun twee Luftmengen
passeeren (Richard Mollier). Bi dat Kondenseeren wurrd de Verdampenswarmt vun
dat Water free, de dat Afköhlen bi dat wiedere Upstiegen vun de Luft swaaker
maakt. Dordör kann kann de Luft in gröttere Hööchten stiegen. Bi ruhig Luft un
wenig Kondensatschoonskarns kann dat to en Översättigen vun de Luft mit
Waterdamp kommen. Ofschons de relative Watergehalt denn düütlich mehr as 100 %
bedrocht, kummt dat noch to kien Kondensatschoon. De Watergehalt moot eerst
wieder tonehmen, bevör he kondenseert. Bi en Lufttemperatur ünner −10 °C können
sück an de Kondensationskarns Ieskristalle (Schneeflocken) dör Resublimatschoon
billen. Kondensatschoonskarns sünd elektrisch laden un hemm en Grött vun 1 nm
bit 1000 nm. Se entstaht dör privat Huushollen, Industrie, Landwertschap, de
Natuur un kosmische Strahlung (Bispeel Nebelkamer). Nahdem de Kondensatschoon
anfangt, kondenseert immer mehr Waterdamp an disse Stäe, bit he to en sichtbor
Nebeldrüppel wurrd. In de meteorologisch Systematik wurrn de Wulken den
Hydrometeoren torekent.

Antodrapen sünd Wulken hööftsächlich in de Troposphäre, to'n Deel ok in de
Stratosphäre un Mesosphäre (luchtende Nachtwulkeen). Se ünnerscheeden sück in
hör Entstahn un somit ok in hör Eegenschapen un sünd licht to beobachten
Markmalen vun de Weerlaag. Dör dat richtige Düüden vun Form, Utsehn un Hööcht as
ok de tietlich Verännern vun de Markmalen laten sück Utseggen to de lokale
Weerentwicklung drapen. Um Beobachtungen överdragen to können, wurrn Wulken in
Klassen indeelt. In de Praxis is vör allen de Indeelen in Wulkengattungen un
Wulkenarten vun Bedüüden. In de meest Rebeeden treden bestimmte Wulkenoorten
fakener up, besünners bi gliekoordig Weerlagen. Dennoch können meest an all
Stöen up de Eer sämtlich Wulkenformen vörkommen. De Klassifikatschoon vun de
Wulken regelt de Weltorganisatschoon för Meteorologie deshalb internatschonal
eenheitlich.

Neben hör optischen Eegenschapen un Muiheit, de all immer de Phantasie vun de
Minschen anreegt hett, sünd Wulken bi tallriek Fragen in de Wetenschap wichtig.
Dat gellt insbesünnere för de Strahlungshuushollen vun de Eer, de
Nedderslagsverdeelen un de Atmosphärenchemie. De Nephologie (Wulkenkunn) is en
selten as eegenstännig Fackricht ansehn Deelberiek vun de Meteorologie; as hör
Begrünner gellt Luke Howard.

En Wulk besteiht ut Aerosol, en Ansammlung vun fien disperser Deelken in dat
Gasgemisch vun de Luft (nich Waterdamp, de is en Gas un genauso unsichtbor as de
restliche Luft). Eerst nah dat Afköhlen ünner en bestimmte Temperatur – den
Daupunkt – billen sück ut den Watterdamp winzige Waterdrüppels, in groot Hööcht
ok winzige, schweben Ieskristalle.

De Dörmeter vun de flüssig Drüppels bewegt sück typischerwies in den Beriek vun
twee bit teihn Mikrometern, kann aber jüst bi Regenwulken mit bit to twee
Millimetern ok völ grötter ween. Groot Droopen un de noch wesentlich grötter
Hagelkarls können blots denn entstahn, wenn starke Upwinde de Gravitatschoon
entgegenwarken.

Wulkenbillen betekent den Perzess vun dat Entstahn vun Wulken dör
Kondensatschoon oder ok Resublimatschoon vun Waterdamp an Kondensatschoonskarns
in de Troposphäre un deelwies ok in de Stratosphäre. Mit dat Veräänern vun
Temperatur (Dicht) un Luftfuchtigkeit vun en Luftmasse entstahn Wulken oder
lösen sück up. Dat kann bispeelswies passeeren dör

En sichtbor Wulk entsteiht, wenn för de Billen vun stabil Waterdrüppels oder
-kristalle de Bedingungen erfüllt sünd. Dorbi kummt dat weniger up de
Waterupnahmefähigkeit vun de Luft as völmehr up dat Verhältnis vun
Kondensatschoon un Verdunstung an. An de Böverflach vun den Waterdrüppel
binnerhalv vun en Wulk find en düersam Uttuusch vun Watermolekülen tüschen de
Ümgevensluft un den Droopen statt: Blots wenn sück an den Droopen mehr
Watermoleküle anlagern as dissen to glieker Tiet weer verlaaten, blots also wenn
de Kondensatschonsrate höhger as de Verdunstenssrate is, kann en Droopen wassen
un somit to en Wulkenbillen führen. Of dat dorto kommen kann, hangt in'
Wesentlichen vun twee Grötten af:

De Temperatur, bi de sück Kondensatschoon un Verdunsten utglieken, wurrd as
Daupunkttemperatur betekent. Wurrd de ünnerschreeden, entaht un wasst ünner
bestimmt Bedingungen stabile Drüppels. Disse Temperatur hangt vun den jeweiligen
Waterdampdruck af.

De Waterdampdruck, bi den Kondensatschoon un Verdunsten in en Gliekgewicht sünd,
wurrd as Sättigungsdampdruck betekent. He is vun de Temperatur afhängig un wurrd
buterdem dör Krümmungs- un Lösungseffekte bestimmt.

To dat Billen vun Droopen in de Eerdatmosphäre kummt dat eerst, ween en utrecken
Antall vun Kondensatschonskiens vörhannen is. Sückser Kiens könnt to'n Bispeel
Stoffkarls ween, aber ok gröttere Moleküle, Pollen oder – an't Meer –
Soltkristalle (kiek Aerosol).

Över de Ozeane is faken dat bi dat Zersetten vun Algen entstahn Dimethylsulfid
(DMS) för dat Billen vun Wulken verantwoortlich.

Ok bi Temperaturen ünner 0 °C kann sück noch en Grootdeel vun den Wulkendrüppels
in en flüssigen Tostand befinnen. Bi dat Afsinken vun de Temperatur bit etwa
−12 °C billen sück meest noch kien Ieskristalle herut, so dat de Wulk ut so
nömmt ünnerköhlt Waterdroopen besteiht. Ebenso könnt lööst Stoffe binnerhalv vun
den Droopen bedingt dör de Fröstpunktafsenken en Senken vun de
Kondensatschoonstemperatur bewirken. Bi en noch wieder Afsinken vun de
Temperatur nimmt de Iesandeel immer wieder to, bit bi etwa −40 °C blots noch
Ieskristalle dor sünd. In gröttere Hööchten is de Wulkenbillen dorher dör
Kristallisatschoonsperzesse kenntekent.

Drüppels sinken wegen hör minn Grött – ungefähr 1 bit 15 μm oder 0,001 bis
0,015 mm – bannig langsam. Wiel hör Dörmeter lütt is, is hör Reynolds-Tall
lüttger as 0,1. Dat liggt dorum ein laminare Strömung vör. De
Sinkgeschwindigkeit wasst nah dat Gesett vun Stokes mit dat Quadrat vun den
Dörmeter. En Drüppel mit en Dörmeter vun 0,020 mm sinkt etwa 1 cm pro Sekunn. De
Sinkgeschwindigkeit kann Werte bit to 15 cm/s recken. Se is en rein
aerodynamischer Wert. To ünnerscheeden dorvan is de Fallgeschwindigkeit. De
ergifft sück ut de Differenz vun de Geschwindigkeit vun den Up- oder Afwind un
de Sinkgeschwindigkeit. Wiel die Geschwindigkeit vun de Up- un Afwinde völ
grötter as de Sinkgeschwindigkeit vun den Drüppel is, is de Andeel vun de
Sinkgeschwindigkeit meest unerheblich. Wiel Wulken faken dör konvektive Upwinde
entstahn, fallen se nich, sonner blievt up glieker Hööcht oder stiegen sogor up
(to'n Bispeel de Cumulus). In Regenwulken sünd de Droopen wesentlich grötter
(bit 3 mm) un somit is ok de Fallgeschwindigkeit höhger (bi 1 mm-Droopen ca.
1,8 m/s).

För disse Droopengrött gellt de Bereeken nah Stokes nich mehr. De Droopen nehmt
en wedderstandsarme Form an. Is en Schwellenwert överschreeden, so dat de Upwind
dat Sinken nich mehr utglieken kann, fangt dan an to regen. In' Fall vun den
Hagel treden düchtig starke Up- un Afwinde up, de de Hagelkarls mehrmals
upstiegen un weer sinken laaten, wobi deren Dörmeter Schicht för Schicht wassen
deiht.

In de Meteorologie wurrn Wulken nah Form un Hööcht över den Grund ünnerscheed.
En Wulk in Boddennähe wurrd as Nebel betekent, doch ok wenn se sück blots dör
hör Positschonen ünnerscheeden, wurr de Nebel nich as Wulkentyp ansehn. In'
wiederen Sinn wurrd ünner Wulkenbillen aber ok dat Enstahn vun anner Wulkentypen
verstahn, as bispeelswies Stoffwulken oder Methan-Wulken, wobi man sück dorbi
nich up de Eer begrenzt un ok de Wulkenbillen up anner Himmelskörper mit
inslutt.

Wulken hemm en grooten Infloot up den Strahlungshuushollen vun de Eer un somit
ok de Lufttemperatur, vör allen över den Dagverloop, aber ok up langfristig
klimatische Middelwerte. Dat maakt sück vör allen in' Sömmer bemarkbor. Sobald
sück över Dag en Wulkendeck bild un de Sünnenstrahlung afnimmt, de
Globalstrahlung also sinkt, nimmt ok de to dat Warmmaaken vun de Luft bruukt
Sünnenenergie af un dat wurrd gau spörbor koller. Disse Wulkendeck reflekteert
aber ok de terrestrisch Utstrahlung to en bestimmten Andeel torüch up den
Eerdbodden. In en klor Nacht wurrd dat folglich wesentlich koller as in en
bedeckt Nacht, wiel de terrestrische Warmtstrahlung in dat Weltall wiekt un
meest nich dör den in de Atmosphäre enthollen Waterdamp torüchhollen wurrn kann.

En wichtig Eegenschap vun Wolken is hör optische Dicht. Se bestimmt, wu völ
Sünneninstrahlung dör en Wulkendecke dördringen kann un wu völ se up de anner
Siet afsorbeert oder reflekteert. Bestimmen Inflootgrötten sünd dorbi de
vertikale Utdehnen vun de Wulk, de Verdeelen vun de Drüppel- oder
Ieskristallgrötten un sluutend de Menge un Verdeelen vun de Wulken sülvst. Dorbi
sünd Wulken tegenöver de körtwelligen UV-Strahlung en beten wat dörlässiger as
tegenöver Wellenlängten vun dat sichtbor Lucht. Dat Streen vun de direkt
Sünneninstrahlung dör de Luftdeelken bedingt deren minner wurrn Andeel mit
afnehmen Hööcht un begünstigt dormit dissen Effekt. Dör de tosätzlich Streen an
de Wulkendrüppels nehmt ok de Photonenweeg to, wat de Absorptschoon dör Ozon
begünstigt un de Transmission vun dat Lucht minneseert. In Betoog up de
UV-Strahlung is en Absorptschoon an de Waterdrüppels sülvst vernahlässigbar,
solang de nich allto düchtig verunreinigt sünd (to'n Bispeel dör en
Vulkanutbröök). Up globale Ebene hett dat in dat langjohrig Middel to Folg, dat
Wulken 20 Perzent vun de körtwelligen Sünneninstrahlung direkt torüchstrahlen un
to glieker Tiet dree Perzent afsorbeeren.

De Wirkung vun de Wulken in' Strahlungshuushollen is aber, as in den eersten
Afsatz nömmt, nich alleen an deren Eegenschapen knütt, sonnern foot up dat
Tosommenspeel vun völ Faktoren. Besünners wichtig is de Effekt vun de langwellig
Utstrahlung vun de Eerdböverflach in Verbinnen mit de atmosphärisch
Gegenstrahlung. Disse Effekt is de eegentliche Oorsaak vun den atmosphärischen
Drievhuuseffekt un speelt en wichtige Rull in Betoog up de Globale Erwärmung. De
Utstrahlung vun de Eerdböverflach is en Folg vun de Absorptschoon vun de direkte
un diffuse Sünneninstrahlung dör de Eerdböverflach un hangt vun deren
Böverflachentemperatur af. De optische Dicht vun de Wulken, de de
Globalstrahlung bestimmt, is nun maatgeven dorför verantwoortlich, wu völ vun
disse terrestrisch Strahlung in de Atmosphäre afsorbeert un up de Eerdböverflach
torüchstrahlt wurrd, wobi dat beliebig faken to Mehrfackreflexionen tüschen
Wulkenünnersiet un Eerdbodden kommen kann. Dör disse atmosphärische
Gegenstrahlung wurrd de to de Eerdböverflach richt Strahlung höhger un gliekt
dormit de afschermen Wirkung vun de Wulken deelwies ut.

Wu groot disse Utgliek in Betoog up groot Rebeeden un lang Tietrüüms is, lett
sück man blots swoor faststellen, weshalb sück dat ok um en zentraal Fraag vun
de Klimamodelleeren hannelt.

Wulken öven in' Waterkreisloop de Funktschoon vun en Mittlers tüschen
Verdunstung un Nedderslag ut. Woll is dat dorin enthollen Water in Betoog up de
Watervörkommen vun de Eerd nah de Meng her recht unbedüüdend, aber se setten dat
Water gau üm.

Dat Utsehn vun en Wulk wurrd in eerste Lien dör de Oord, Grött, Antall un
rüümlich Verdeelen vun hör Bestanddeelen bestimmt. Dat hangt todem vun de
Intensität un Farv vun dat up de Wulk updrapen Lucht af as ok up de jeweilige
Stellung vun Beobachter un Luchtborn to de Wulk. Dat Utsehn vun en Wulk lett
sück an' besten dör Angaven to de Grött, Gestalt, Groff- oder Fienstruktur,
Helligkeit un Farv beschrieven.

De Helligkeit vun en Wulk wurrd dör dat vun hör Deelken reflekteert, street un
dörlaaten Lucht bestimmt. Dit Lucht stellt meest direkte oder diffuse
Sünnenstrahlung dor, dat kann aber ok vun Maand oder Eerdböverflach kommen.
Besünners dör de groot Albedo vun Ies- un Schneeflächen kann sück de wohrnommen
Helligkeit vun de Wulken, wegen dat torüchstrahlt Lucht, erhöhen.

Ok dat Inwarken vun Dunst oder besünner Luchter vun de atmosphärischen Optik, as
ünner annern Halos, Regenbagen, Koronen un Glorien, verännern de
Wulkenhelligkeit. Is Dunst tüschen Beobachter un Wulk, so kann je nah
Wulkendicht un Richt vun dat infallen Lucht de Helligkeit vun de Wulk starker
oder minneseert wurrn. Dunst maakt buterdem de Kontraste swaaker, dör de Gestalt
as ok Groff- un Fienstruktur vun de Wulk eerst erkennbor wurrn.

Över Dag is de Helligkeit vun de Wulken so stark, dat man se ahn Schwierigkeit
beobachten kann. Nachts bi Maandschien sünd de Wulken denn to sehn, wenn des
Maandphase mehr as en Veertel bedrocht. Wiels de dunklere Phasen is dat
Maandlucht nich hell noog, um Wulken, de wat wieder weg sünd, to erkennen. Dat
gellt insbesünnere denn, wenn de Wulken dünn sünd. In maandloos Nachten sünd de
Wulken in' Allgemeenen nich erkennbar, man kann aber af un to, wenn Steerns, dat
Polarlucht, dat Zodiakallucht oder anner Effekte verdeckt wurrn, up dat Dorween
vun Wulken sluuten.

De Farv vun en Wulk hangt vun de Wellenlängt vun dat Lucht af, de de Wulk
belüchten deiht. De Wulk sülvst kann de Farv nich ännern, wiel de Drüppelgrött
in Wulken grötter as de Wellenlängt vun dat Lucht is (ungefähr 1 μm bit 15 μm)
un dorum de Utseggen vun de Rayleigh-Streen nich todrapen. Dat gellt
insbesünnere för Wulken bit etwa 20 km Afstand, wiel denn to wenig Luftmoleküle
vörhannen sünd, um Farvännern hervörropen to können.

De Wolkenfarven sünd ok vun de Hööcht vun de Wulken as ok to deren jewielig
Stellung to'n Beobachter un to de Sünn afhängig. Wenn de Sünn sück dicht över-
oder ünnerhalv vun den Horizont befind, denn könnt de hooch Wulken man immer
noch meest witt utsehn, wiels de mittelhooch Wulken en kräftige Orange- bzw.
Rootfärbung wiesen. Bannig deep, in' Eerdschaddenbagen liggen Wulken, seecht
grau ut. Disse Farvünnerscheeden maakt en Vörstellen vun de jewielig
Wulkenhööchten mögelk. Wulken seecht in glieker Hööchtenniveau bi Blickricht
gegen den Sünn weniger root farvt ut, as in de engegensett Richt. Nachts is de
Helligkeit vun de Wulken gewöhnlich to minn, um Farven ünnerscheeden to können
un all wohrnehmbor Wulken seecht denn swaart bit grau ut, mit Utnahm vun de
Wulken, de vun de Maand anlücht wurrn un mehr witt utsehn. Besünner
Belüchtensverhältnisse, as to'n Bispeel Brände, Grootstadtluchter oder
Polarlucht, können af un to ok nachts eenig Wulken en mehr oder minner utpräägt
Farv verleehn.

De Wannel hen to de hüüdig Wulkenklassifikatschoon – un domit de wetenschaplich
Toggänglichkeit vun de Wulken överhoopt – geiht up Luke Howard un sien Schrift
On The Modification of Clouds ut dat Johr 1802 torüch. En annern Ansatz hett
Jean-Baptiste de Lamarck in dat glieker Johr, unafhängig vun Howard un sogor en
beten ehrder as he, verfolgt. Sien Wark in de darte Utgaav vun de Annuaire
Méteorologique funn aber kien Beachtung in de dormalig Fackwelt, wenn man denn
överhoopt vun en Fackwelt to de Tiet snacken kann.

In Anlehnen an de Taxonomie vun de Leevwesen dör Carl von Linné un in' Gegensatz
to Lamarck hett Howard latiensch Beteken bruukt, de den dormaligen Status vun
dat Latiensche as Spraak vun de Wetenschapen entsprekend weltwiet insett wurrn
kunn. He hett de Wulken in de dree Grundformen Stratus (Schichtwulken), Cumulus
(Hoopenwulken) un Cirrus (Schleierwulken) indeelt. Tosätzlich hett he noch de
twee Tüschenformen Cirrostratus un Cirrocumulus as ok de twee tosommensett
Formen Cumulustratus un Cumulo-cirro-stratus bzw. Nimbus (Regenwulken) inführt.
De Gattung Cumulustratus wurr 1840 mit Tostimmen vun Howard dör Ludwig Friedrich
Kämtz in Stratocumulus umnömmt, 1855 hett Émilien Renou de twee Gattungen
Altocumulus un Altostratus ergänzt.

Nah de hüüdig offiziellen Klassifizeeren vun de World Meteorological
Organization, fasthollen in den Internatschonalen Wulkenatlas, wurrn Wulken nah
de Hööcht vun hör Ünnergrenz in veer Wulkenfamilien indeelt – hooch,
middelhooch, deep un sückse, de sück över mehrere Stockwarken erstrecken
(vertikale Wulken). Disse veeer Familien umfaaten teihn Gattungen, de mit hör 14
Oorttypen (mit Kombinatschonen 27 Oorten), 9Ünneroorttypen un
9Sünnerformen/Begleitwulken in en Översicht dorstellt sünd. En Wulk kann dorbi
de Markmalen vun een Oort un mehrere Ünneroorten hemm.

De Hööchtlagen vun de Wulkenstockwarken ännern sück mit de geographisch Breedt,
wiel de ünnerste Schicht vun de Atmosphäre – de Troposphäre – an' Äquater rund
düppelt so hooch reckt as an de Polen. In' Winter sünd de Wulkenstockwarken
wegen de leegere Temperatur un domit höhgere Luftdicht deeper as in' Sömmer. De
Hööchten richten sück an de Laag vun de Tropopause, de örtlich as ok in de Tiet
ünnerscheedlich is un nich gliekförmig vun de Polen ro'n Äquater anstiggt. De
folgen Hööchtangaven stellen dorum blots Orienteerenswerte dor.

De Gattungen sünd de teihn Hööftgruppen vun de Wulken. Se geevt an, in welker
Hööcht sück de Wulken befinnen, un off se labil oder stabil schicht sünd.

Mit de Angaav vun de Oort wurrn Wulkengattungen wieder nah hör binneren Upbau un
hör Gestalt ünnerdeelt. Oorten sünd nich kombineerbor; en Wulk kann blots de
Eegenschap vun en Oort to de sülvig Tiet upwiesen (nich mögelk weer etwa Cumulus
congestus humilis). Anner as in de Biologie wurrd buterdem de Begreep Oort nich
för de gesamte Benennung vun de Wulk bruukt (Cumulus congestus), sonnern blots
för den Oortennaam (congestus).

De meesten Oorten könnt bi mehreren Wulkengattungen beobacht wurrn, so etwa de
Oort stratiformis, de bi Cirro-, Alto- un Stratocumulus uptrett. Anners as
congestus oder humilis gellen to'n Bispeel blots för Cumuluswulken.

De Ünneroorten deenen to dat Beschrieven vun de Anordnung un de
Luchtdörlässigkeit vun Wulken un wurrn mit twee Bookstaven afkört. En Wulk kann
in' Gegensatz to de Oorten de Eegenschapen vun mehreren Ünneroorten upwiesen,
denn de Ünneroorten sluuten sück generell gegensiedig nich ut. De eenzig Utnahm
billen opacus (luchtundörlässige Wulkenschicht) un translucidus (temelk
dörrsichtig Wulkenschicht).

Ok de meest Ünneroorten könnt bi mehreren Gattungen uptreden, en Bispeel dorför
is de Ünneroort opacus, mit de Altocumulus, Altostratus, Stratocumulus un
Stratus nauer beschreven wurrn könnt. Bispeelen för spezielle Anordnung vun de
Wulken sünd de in Wellenform anordnete Altocumulus undulatus oder de an en
Fischskelett erinnern Cirrus vertebratus.

Neben de in de Klassifikatschoon enthollen Wulken gifft dat noch en Völtall vun
anner Typen, de ut bestimmt Grünnen en eegen Naam kregen hemm. Dorbi hannelt
sück dat to'n Bispeel um de vör dat Entstahn vun Tornados bannig wichtige
Müerwulken un de künstlichen Kondensstriepen vun de Floogtüüch (meest den Cirrus
torekent). Dorto hörrt ok de Bannerwull, en nich vullständig klärt Phänomen, dat
an Tippen un Graten uptreeden deiht.

De Utbreeden vun de Wulken mit de Hööcht is en wichtigen Faktorum de konvektiven
Perzesse in de Atmosphäre inschätzen to können. So is dat doröver in völ Fällen
mögelk, de Schichtungsstabilität vun de Eerdatmosphäre fasttostellen. Bewegungen
vun de Wolken geven Utkunft över de Windverhältnisse in de entspreeken Hööcht.

Vun wenig Utnahmen afsehn, treeden an Fronten immer ok Wulken up. Bi dat
Dörtrecken vun en Front kann man dorher meest en bannig charakteristisch Affolg
vun Wulkenarten beobachten.

En langsam herantrecken Warmfront, an de de Warmluft up de vör hör liggen
Koltluft grootflachig afglitt, maakt sück tonächst mit Cirrus oder Cirrostratus
bemarkbor. Later folgt Altostratus nah. Sluutend reckt Nimbostratus mit anhollen
Regen den Beobachter. Nah dat Dörtrecken vun de Warmfront lockert in' Warmsektor
de Bewölkung up, dat Weer betert sück un dat wurrd spörbor warmer. Ad un to, vör
allen in' Winter oder an de Küsten, kann de Warmsektor ok mit deephangen Stratus
anfüllt ween, ut de licht Regen oder Sprühregen fallt.

De Kaltfront treckt meest flinker as de Warmfront, wiel sück de swoor Koltluft
ünner de Warmluft schuvt un de verdrängt. As Beobachter bemarkt man tonöchst en
höhger Billen vun Cumulus. De könnt sück all in' Warmsektor to eenzelt groot
Cumulonimbuswulken verstärken, de Schuurn oder Gewitter bringen. De Kaltfront
sülvst besteiht faken ut en lang Kett vun faken bannig intensiven
Cumulonimbuswulken. Dat gifft aber ok swaaker utpräägt Koltfronten, an de denn
ehrder Stratocumulus oder Cumulus vörherrschen. Nah dat Dörtrecken vun de front
ritt de Himmel gau up, denn de postfrontale Upheiterungszoon sörgt för en
vörövergahn Uplösen vun de Wulken. Ansluutend kummt de hoochrecken Kaltluft
heran, in de tallriek Cumuluswulken oder Cumulonimbuswulken mit wedderhalten
Schuur un eenzelt Gewitter vörherrschen.

Gewitter un Storms sünd faken mit de charakteristisch Cumulonimbuswulken to
beobachten, treden in de Regel gau up un verschwinden ok gau weer. Sofern se
nich in Verbinnen mit Fronten uptreden, kloort de Himmel bannig gau weer up. In
eenig Fällen sünd de Wulken afsolut isoleert, dat heeet, se billen en eenzelnen
Block an' ansunsten heiteren Himmel. Dorüm sünd Gewitter vör allen in de Bargen
tückisch. Se könnt lokal binnerhalv vun en Stünn updüken, afregnen un
wiedertrecken.

Extrem groot Cumulonimbuswulken, so nömmt Superzellen, sünd wegen de Utdehnen
mit dat Oog meest nich vun Nimbostratus oder en Front to ünnerscheeden. Se könnt
Wirbelstorms mit sück bringen un bestimmen dat Weergeschehen völ länger as
normale Gewitter. Ok dat Uptreden vun Böenfronten mit Roll- oder Shelf clouds is
bi Superzellen mögelk.

De Codes CL, CM und CH deent dorto, den Himmelstostand antogeven. De Vördeel
tegenöver de eenfack – un nauere – Beteeken vun Wulken is, dat nich jede
Wulkenoort uptellt wurrn moot, sondern för je een Stockwark de Gesamtbewölkung
mit en Ziffer angeven wurrn kann. Dorut kann denn ok de Weerlaag bestimmt wurrn.

Hier steiht x för en Ziffer vun Null bit Negen. Is de Himmelstostand wegen
schlechter Luchtverhältnisse, Nebel, Stoff, Sand oder Ähnlichem nich sichtbor,
kenntekent man dat statt mit en Tall mit en Schrägstreek. För W drocht man de
jewielig Wulkenhööcht in. Dorbei bedüüd L „low“, also deep Wulken (clouds low),
M bedüüd „middle“ (middelhooch Wulken) un H „high“, hooch Wulken (clouds high).

To de deep Wulken hörrn de Wulkengattungen Stratus, Stratocumulus, Cumulus un
Cumulonimbus.

To de middlere Wulken hörrn de Wulkengattungen Altocumulus, Altostratus un
Nimbostratus.

De Wulken-Bedeckungsgrad wurrd in de Meteorologie faken in Achteln vun den
Himmel angeven, den Octa van 0 bit 8.

De goot to beobachten Toog vun de Wulken is Grundlaag vun völ Buernregeln un
hett ehr Roop as Weerboten begrünnd. En Utrecken Vörherseggensqualität vun disse
Buernregeln, de up johrteintenlangen, weddergeven Beobachtungen footen, is aber
blots regional oder sogar blots lokal geven. So luut bispeelswies en Weerregel
ut dat Vinschgau in Süüdtirol:

In Mittenwald is de Wetterstein (daher ok sien Naam) de Barg, de dat Weer
vörherseggt:

Anomalien sünd bannig ungewöhnliche Wulken, de insbesünnere in' Gegensatz to dat
klassische Modell staht. Hierto hörrn to'n Bispeel Polare Stratosphärenwulken,
lüchten Nachtwulken as ok de Hole Punch Cloud.

In Atmosphären vun anner Himmelskörper gifft dat ebenfalls Wulken, bispeelswies
bi de Planeten Venus un den Saturnmaand Titan. Disse Wulken könnt
ünnerscheedlich dicht un ünnerscheedlich tosommensett ween.

Dat Wooort „Wulk“ (Olthoochdüütsch (ahd) wolkan, Middelhoochdüütsch (mhd)
wolken) stammt vun dat gemeenwestgermaansch *wulkana- af, dat mögelkerwies up de
indogermaansch Wuddel *welg „fuchtig“ torüchgeiht. Oorsprünglich weer dat en
Neutrum, eerst siet dat Laatmiddelhoochdüütsch is (düütsch) „die Wolke“
wievlich.

Wulken weern un sünd en beleevt Motiv vun de Landschapsmaleree un
Natuurfotografie. To nömmen sünd hier Jacob Izaaksoon van Ruisdael, Jan van
Goyen un Esaias van der Velde ut de nedderlannsch Landschapsmaleree as ok Ary
Pleysier, William Turner, Caspar David Friedrich, Carl Blechen un vör allen John
Constable ut de Romantik, Emil Nolde in dat 20. Johrhunnert un de grau
Wulkenbiller vun Gerhard Richter.

In China gellen Wulken as Symbol för Glück un Frieden as ok den Westen. Ünner
Wulken-un-Regen-Spelen versteiht man de geslechtliche Vereenigung.

De Welt vun de Computergrafik simuleert Wulken mit Hülp vun 3D-Software siet den
1990er Johren. Siet ca. 2000 sünd de Algorithmen so utfielt, dat sück de
künstlich Wulken in Filmen nich mehr vun echten ünnerscheeden laaten. De
Software berücksichtigt dorbi ok de binnere Dymanik vun real Wulken un bruukt
Berekensverfohren ut de Strömungslehr.

„Und der HERR zog vor ihnen her, am Tage in einer Wolkensäule, daß er sie den
rechten Weg führete, und des Nachts in einer Feuersäule, daß er ihnen leuchtete,
damit sie bei Tag und bei Nacht wandeln konnten.“ Vörlaag:Bibel

De düütsch-engelsch Astronom Sir Wilhelm Herschel harr vör över 200 Johren en
Tosommenhang tüschen den Erdrag vun de Weetenarnt in England un de
Sünnenaktivität feststellt. Dat CERN ünnersöcht in en breet anleggt
internatschonal Forschung (CLOUD-Cosmic Leaving OUtdoor Droplets) den Infloot
vun de Sünnenaktivität (Sünnenwind) up de kosmische Strahlung. De kosmische
Strahlung besteiht ut elektrisch laaden Partikeln, de Aerosole as
Kondensatschoonskiens för Water billen. Je nah Aktivität vun de Sünn recken
ünnerscheedlich Mengen vun disse Partikel de Atmosphäre. Wulken hemm en bannig
grooten Infloot up den Energiehuushollen vun de Eer. Blots wenige Perzent
Ünnerscheed in de Wulkenbedeckung hemm en enormen Infloot up dat Klima.

In de chileensch Stadt Chungungo (La Higuera, Región de Coquimbo) wurr en
Projekt fördert, dat dorto deent, Wulken, de sück in de Hööcht vun de Anden
befinnen, aftoarnten. Dor wurrn Kunststoffnetten upstellt, an de dat Water vun
de Wulken kondenseert. Dat drüppel dann an dat Nett af un floot över söben
Kilometer lang Rohrleitungen nah Chungungo. Bit to 110 000 Liter könnt so jeden
Dag wunnen wurrn.



https://nds.wikipedia.org/wiki/Wismut

Wismut oder – in de Fackspraak – ok Bismut is en Cheemsch Element ut dat
Periodensystem mit dat Atomteken Bi un de Atomtall 83. De Naam „Wismut“ is in’t
düütsche Spraakrebeet begäng un warrt fakener bruukt, man siet 1979 is „Bismut“
de offizielle Beteken in de Fackspraak. Dat Element höört to de Serie vun de
Metallen un is metastabil. De Isotopen sünd all unbestännig, man de
Radioaktivität vun’t natürliche Wismut is so lütt, dat se eerst 2003 nawiest
worrn is.

Dat Element Wismut weer wohrschienlich al in de Antike bekannt. De Naam vun dat
Element reckt wiet torüch un weer 1450 as wismutum beleggt, un wohrschienlich
1390 ok al as wesemut. Vun wegen de Borns ut dat 15. Johrhunnert is de Naam vun
dat Metall op den eersten Oort torüchföhrt worrn, woneem dat Element wunnen
worrn is, neemlich „in de Wischen“ an’n Sneebarg in de Ierzbargen. Sünners siet
dat Opdecken vun den baven nöömten eersten Belegg warrt aver ok en Afleiden vun
dat araabsch itmid („Antimon“) överleggt. Paracelsus hett Wismut (wismat) 1526
to’n eersten mol as en Metall betekent.

In de Natur is Wismut blots in lütte Mengden to finnen. De bekannten Lagersteden
sünd vör allen in Süüdamerika, Mexiko, Peru, Bolivien, China, Australien, Kanada
un Spanien. In verleden Tieten geev dat Wismut in de Ierzbargen, woneem dat
Metall gediegen aver ok as Sulfid (Bismuthinit), Selenid (Selenidbismutgleem) un
Oxid (Bismit oder Wismutocker) vörkummt. In bunnen Form kummt Wismut as
Blangenmetall in Blie-, Kopper- un Tinnierzen vör. In Granit in Gneis kann een
dat ok in fre’e Form finnen.

Üm Wismut to winnen, geiht man vun oxidische Ierzen ut, de mit Kahlen to’t
Element reduzeert warrt:

Ut sulfidische Ierzen kann dat Element to’n een mit Iesen na dat
Nedderslagverfohren reduzeert warrn:

Man kann de sulfidischen Ierzen toeerst in Oxiden ümwanneln un dorna denn mit
Kahlen in’t Röstredukschoonsverfohren reduzeeren:

Wismut is en röötlich gleemen Metall, dat bi normale technische Reinheit sprööd
is. Bannig rein Wismut is dorgegen plastisch, man al düchtig lütte Mengden
Kopper maakt dat Metall sprööd. De Kristallstruktur vun Wismut is rhomboedrisch
mit bannig drang packte Dubbelschichten. Wismut is butendem een vun de wenigen
Swormetallen, de nich giftig sünd, un hett den starksten Hall-Effekt vun all
Elementen. De Elektrische Wedderstand vun Wismut is hooch un bito ok – afsehn
vun Supraleiders un pyrolytisch Graphit – hett dat ok de starkste diamagneetsche
Egenschop, wat bedüüt, dat Wismut ut en vun buten anleggt Magnetfeld rutwannert.

Fletig Wismut hett de Egenoort, sik uttodehnen, wenn dat verklamen deit. Disse
Dichtanomalie gifft dat ok blots bi wenige Stoffen.

Dat Wismut, wat in de Natur vörkummt, besteiht rein ut dat Isotop 209Bi. Bit
2003 hett man glöövt, dat dit Isotop bestännig weer, man an’t Institut
d'Astrophysique Spatiale in Orsay, Frankriek is denn faststellt worrn, dat dat
woll doch en Alphastrahler is mit en Halfweertstiet vun (1,9 +/− 0,2) · 1019
(ruchweg 19 Trillionen Johren).

De langsome Verfall vun’t 209Bi is to’n een to verkloren dör de direkte Neeg to
dat dubbelt magische 208Pb Blie in’t Isotopenschema un bito, dat 209Bi sülvst
eenfach magisch is. Ut de langen Halfweertstiet warrt klor, dat de Aktivität vun
dat Isotop so swack is, dat dor keen Gefahr vun utgeiht. Op 100 g Wismut
verfallt in’n Snitt 1,2 Atomkarns in een Stünn. Üm en Aktivität vun 1 Becquerel
to kriegen, müss man also 300 kg Wismut tosamenleggen.

209Bi is dat letzte Radioisotop in de Neptunium-Reeg un dat eenzige, wat noch
natürlich vörkummt. Vun wegen, dat in Karnreakters ok de an’n Anfang vun de
Neptunium-Reeg stahn Isotopen bröödt warrn, nimmt de 209Bi-Mengde op de Eer mit
de Tiet to.

Dat Metall warrt bruukt as Bestanddeel in sietsmölten Legeeren as to’n Bispeel
dat Woodsche Metall, dat al bit 70 °C smölt, oder Rose sien Metall mit en
Smöltpunkt vun 98 °C. De Legeeren Bismanol mit Mangan is en starken Duermagnet.

De cheemsch Verbinnen Wismuttellurid maakt Küll in Peltier-Elementen. In
medizinsche Stoffen wrrt dat to’n Bloodstillen un för de Desinfekschoon bruukt.
Wismutoxichlorid BiOCl warrt as sülverwitt Pigment in Kosmetika verwennt. Dat
Phase-Change-Material vun enige DVD-RAM bragt ok Wismut.

Wismutverbinnen warrt in Düütschland, de USA, Grootbritannien un enige annere
Länner ok in Heelmiddel för’n Magen insett. Tomeist aver blots as Reservemiddel,
to’n Bispeel bi Magengeswüren.

Wismutoxid warrt bi de Herstellen vun optische Glääs bruukt, un ok as
Sinterhelpmiddel in de technischen Keramik. Wismutnitrat warrt as
Röntgenkontrastmiddel bruukt. In de Form vun Wismutgermanat warrt dat wieter ok
verwennt bi de Positronen-Emischoons-Tomographie.

In de fröheren Sowjetunion is en Blie-Wismut-Legeeren as Köhlmiddel för
Karnreakters bruukt worrn. Disse Legeeren hett en grötteren Effekt as en normale
Druckwaterköhlen, man se is ok sworer to bedenen. De Legeeren verklamt bi
Temperaturen ünner 125 °C un kann dordör grode Reakterschadens maken. Reakters
vun disse Oort sünd ünner annern in U-Bööd insett worrn, t. B. vun de
Alfa-Klass.

Wismut warrt ok an de Steed vun Blie in Schrootmunitschoon för Scheetwapen
bruukt vun wegen de Ungiftigkeit. Man, dat is nich so dull verbreedt.

En hoochwederbestännig gröönstekig Geel-Pigment is Wismutvanadat, dat in
hoochweertige Lacken, Dispersionsfarven för de Butenfassaad, Kunststoffen un
Druckfarven bruukt warrt.

Wismut warrt mit de „Wismutrutsch“ mit Thioharnstoff nawiest. To’n Fällen vun
Störionen, de nich wünscht sünd, warrt Natriumfluorid, Natriumchlorid un
Kaliumnatriumtartrat verwennt:

As Flaatmiddel warrt verdünnt HNO3 nahmen. In’t Biwesen vun Bi3+ billt sik en
kritallinschen, zitronengelen Thioharnstoff-Komplex, bi den de
Thioharnstoff-Molekülen över den Swevel mit dat Wismut assozieert sünd. Bi3+ + 3
SCN2H4 → {\displaystyle \rightarrow } [Bi(SCN2H4)3]3+
(Komplexbillensreakschoon).

Annere Nawiesreakschonen sünd en Redoxreakschoon mit Tinn-II-Ionen as
Redukschoonsmiddel. Dorbi fallt elementaren Wismut swart ut. Oder man kann ok
Natriumiodidlösen nehmen: Dorbi fallt toeerst swart Wismut-III-iodid ut, dat sik
denn in’n Jod-Överschuss as orangen Tetraiodobismutat-Komplex löst: Bi3+ + 4 I−
→ {\displaystyle \rightarrow } [BiI4]− (Komplexbillenreakschoon).

Verbinnen vun Wismut sünd vör allen dreeweertig, man dat gifft ok een- un
fiefweertigen Wismut. Wismut(V)oxid is aver en bannig dull Oxidatschoonsmiddel,
dat sogor Mangan(II) to Permanganat oxideert. Bito billt dat polymere Kationen.
An de Luft is Wismut bestännig. Nafolgen en poor bedüdende Wismutverbinnen:



https://nds.wikipedia.org/wiki/Waterstoff

De Waterstoff is dat lichteste Element in de Chemie un warrt mit dat Atomteken H
(vun dat latiensch Hydrogenium – Watermaker) afkört. In dat Periodensystem
steiht de Waterstoff ganz baven links an de eersten Steed. Waterstoff is dat
Element, dat in dat Universum an fakensten vörkummt, man in de Eerdkrust is
dorvun nix to finnen. Tomeist hett Waterstoff blots een Proton in’n Atomkarn.
Denn warrt dat ok as Protium betekend. Man dat gifft ok noch annere Isotopen.

Ünner Normalbedingen, de normalerwies op de Eer herrschen doot, kummt Waterstoff
nich atomar för, sünnern blots as dimerisierte Form as H2-Molekülen, wat denn en
Gas ahn röök un Klöör is. An sik tellt Waterstoff to de cheemsch Serie vun de
Nichtmetallen. Üm Waterstoff to kondenseeren, mutt dat bannig koolt maakt warrn.
Fasten Waterstoff hett denn aver doch mehr de Egenschoppen vun den Metall

Kümmt elementar vör as Moleküle mit de Formel H2. Dat is dat lichteste Gas.
Dorüm harrn se de Zeppelinen un Ballons dormit vull mookt. Egenschoppen vun den
elementaren Waterstoff:



https://nds.wikipedia.org/wiki/Volleyball

Volleyball is en Mannschopssport ut de Koppel vun de Torüchslagspelen, bi dat
sik jümmer twee Mannschoppen mit söss Spelern op en dör en Nett deelt Speelfeld
gegenöverstaht. Dat Teel is bi dat Speel, en Ball (den Volleyball) ahn wietere
Helpsmiddel över’t Nett op den Bodden vun de gegnerischen Speelhälft to spelen
un de annere Mannschop doran to hinnern, dat sülve to doon, oder de annere
Mannschop so antospelen, dat se dorbi en Fehler maakt. De Ball dröff in jeden
Speeltog (tosätzlich to’n Block) höchstens dreemol ahn Boddenkuntakt vun de
sülven Mannschop speelt warrn un mutt denn wedder na’n Gegner torüchslahn warrn.

Dat speel kummt ut de USA un warrt vundaag meist op de helen Welt speelt. De
Volleyball-Weltverband FIVB organiseert dat Speel in 218 Natschonen mit üm un bi
35 Millionen Spelers.

In de tweeten Hälft vun 1895 hett William G. Morgan, en Sportdirekter bi’n YMCA
in Holyoke, Massachusetts, en Speel mit Naam Mintonette utklamüstert, dat as
Tietverdriev för öllere Liddmaten dacht weer. Dat Speel gell as en sachtere
Sportoort as de Basketball, wat veer Johr vörher in Springfield, dat 16 km
wieter weg leeg, entwickelt worrn weer. De Hallensportoort harr Elementen vun
Tennis un vun Handball. Morgan hett ok sülvst de eersten Regeln opschreven.
Dorna weer vörsehn, dat dat Feld 25 mol 50 Feet (7,62 m mol 15,24 m) groot un
dat Nett 6 Feet un 6 Inches (1,98 m) hooch wesen schüll. De Tall vun de
Mitspelers harr keen Grenz, jüst so ok de Tall vun de Ballkuntakten. Bi en
Fehler bi’t Opslahn geev dat, as bi’n Tennis, en tweeten Versöök.

As dat Anfang 1896 en Kunferenz vun all de Sportdirekters vun’n YMCA in
Springfield geev, is dat Speel vörstellt worrn un man hett sik op den Naam
Volley Ball verstännigt, de 1952 blots noch ’n lütt beten ännert worrn is. Ok de
Regeln sünd licht ännert worrn.

In de Johren dorop hett sik dat Speel över Kanada (1900) in de hele Welt
verbreedt. Wiel den Eersten Weltkrieg is dat Speel dör US-amrikaansche Soldaten
in Oosteuropa inföhrt worrn, woneem dat bannig veel Frünnen funnen hett. Bit to
de Mitt vun’t 20. Johrhunnert hett sik dat Speel denn över den helen Kontinent
verbreedt. Vele Techniken un Taktiken, de den modernen Volleyball utmaken doot,
sünd vun europääsche Mannschoppen inföhrt worrn. Bispelen dorför sünd das
Blocken (Tschechoslowakei, 1938), dat 5-1-System vun de Sowjetunion, dat Baggern
(Tschechoslowakei, 1958) un de Angrepen ut de achteren Reeg (Polen, 1974).

In de hüütigen Tiet sünd bi’n Volleyball Brasilien, Italien, Serbien, China un
Russland de föhren Natschonen. De FIVB schätzt, dat sik vundaag ruchweg en
Sösstel vun all Minschen op de Welt aktiv oder as Tokiekers an’n Volleyball
bedeligen doot.

De internatschonale Verband, de Fédération Internationale de Volleyball (FIVB),
is 1947 grünnt worrn. Siet 1963 gifft dat den europääschen Verband, de
Confédération Européenne de Volleyball (CEV). De Düütsche Volleyballverband
(DVV) is 1955 in’t Leven ropen worrn. In de Bundsliga warrt in Düütschland siet
1957 de Düütsche Meester utspeelt. Weltmeesterschoppen gifft dat bi de Mannslüdd
siet 1949 un bi de Fronslüüd siet 1952. Siet 1964 is Volleyball ok olympische
Disziplin. Blangento gifft dat de Volleyball Afoort Beachvolleyball, de vun de
FIVB 1986 offiziell achten worrn is un siet 1996 to dat olympische Programm
dortotellt.

Dat Volleyballfeld is na moderne Regeln 18 m lang un 9 m breed, so dat jede
Mannschop op en Speelhälft vun 9 mol 9 m spelen deit. Scheedt warrt de beiden
Hälften dör en Nett, dat bi de Maanslüüd en Hööch (Nettböverkant) vun 2,43 m
hett un bi de Fronslüüd 2,24 m. Bi’t Mixed sünd dat 2,35 m. Dat Nett is ut
düsterbruun bit swart Linnengoorn un een Meter breed un 9,5 bit 10 Meter lang,
so dat dat op jede Siet 25-50 cm över de Sietenlien vun’t Feld översteiht.
Fastmaakt is dat Nett an Postens, de ut den Grund nich op de Sietenlien staht
man ruchweg 1 Meter wiet buten vun’t Feld. Dat een de Sietengrenz beter sehn
kann sünd över de Sietenlien twee Bänner pielliek an’t Nett fastmaakt, över de
en Staff (so nöömte Antenn) 80 cm hooch över’t Nett kieken doot. De Antennen
drööft in’t Speel nich anröhrt warrn un deent as linke un rechte Begrenzen,
binnen de de Ball über dat Nett speelt warrn mutt – na baven as’n dacht Lien
verlängert. Dat Nett mutt straff spannt wesen. Dat Nett to beröhren is keen
Fehler un de Ball dröff ok wieterspellt warrn, wenn he vun’t Nett torüchprallt.

In dree Meter Afstand vun’t Nett sünd parallel to de Middellien de
Angreepslienen. Blots de Vörderspeler (kiek bi Mannschop) drööft binnen diesse
Angreepszoon (Rebeet twüschen Middelllien un Angreepslienen) de Ball, de sik to
de Tiet vun’n Slag vullstännig baven de Nettkant is, över’t Nett slahn.
Achterspeler drööft den Ball in de Vörderzoon blots vun ünner de Nettkant över’t
Nett spelen oder den Ball na’t Afspringen vun achter de Angreepslien slahn, wobi
se aver ok in de Vörderzoon wedder op’n Bodden opkamen künnt. Rund üm dat
egentliche Speelfeld mutt en Zoon vun tomindst dree Meter freehollen warrn, in
de de Ball ok speelt warrn dröff. För Hallenspelen warrt en tomindst acht Meter
hooch Dack anraat, dat ahn stören Hinnern (t. B. Basketballkörv) in’n Ruum is.
In’n offiziellen Speelbedriev warrt vun wegen de begrenzten Mööglichkeiten vör
allen vun de lütteren Verenen in de ünneren Ligen vun Sieten vun de
Volleyballverbännen aver sietere Anspröök an de Rüüm stellt as in de högeren
Klassen.

De Ball heet jüst so Volleyball as dat Speel sülvst. Bit 1998 weer de Ball
eenklöört un hell, man sietdem dröff he ok ut mehrere Klören kombineert wesen.
Vun buten besteiht he ut licht oppolstert Ledder ahn Naht mit en luftfüllte
Gummiblaas binnen in. Mit’n Gewicht vun 260 bit 280 g un en Ümfang vun 65 bit
67 cm is de Volleyball lütter un düütlich lichter as de Basketball oder en
Football. De Marke vun de Speelbäll warrt vun’n Volleyballverband för den
natschonale Rebeet fastleggt. Op internatschonale Even gifft dat mehrere tolaten
Speelbäll, de sik in en poor lütte Saken as de Klöör oder dat Material
ünnerscheden doot. Man, de allgemeenen Grundsätz as Gewicht un Ümfang sünd
överall gliek.

De Spelerposition, de to’n Anfang op’t Feld innahmen warrt leggt fast, wanneer
wokeen op wovun Steed spelen deit. De Reeg gellt för den helen Satz vun’t Speel.
Die Spelers op de Positschonen 2 bit 4 warrt Vörderspelers nöömt, de op de
Positschonen 1, 5 un 6 sünd de Achsterspelers. Wenn en Mannschop dör en Fehler
vun de annern sik dat Opslagrecht hollt hett, roteert de Spelers üm een
Positschon in’n Klockenwiesersinn. Dat heet, de Speler, de an de Positschoon 2
an’t Nett stahn hett rückt op Positschoon 1 un warrt nu Opsläger vun de
Mannschop. Disse Positschoon blifft so lang, bit se na’n verloren Opslagrecht
sik dat vun Gegner wedder torüch hollt hebbt.

In’n Leistungsvolleyball gifft dat ünnerscheedliche Speelsystemen, dorünner dat
4-2-System un dat 5-1-System.

He hett ok’n Oog op de Schrievers, över de Speler, de jüst nicht in’t Speel
sünd, as ok över de Uttieten un jemehr Duer un Utwesseln vun de Spelers. He
nimmt Anfragen für Uttieten un Utwesseln vun de Trainers an un wiest jem torüch,
wenn dat nich na de Regeln is. De Tweete Schiedsrichter hett dormit eenige
Opgaven mehr to doon, as de Eerste Schiedsrichter.

Siet 2001 gifft dat de Regel, dat in’n Volleyball de Mannschop een Punkt kriggt,
de en Speeltog winnt („Rally-Point-Tellwies“). De Regel is inföhrt worrn, dorför
dat de Speelduer beter kontrolleerbor is un dat Speel dordör fründlicher för de
Tokiekers warrt. Sünners is dat dordör ok beter in’t Feernsehn to wiesen. Vörher
künn jümmer blots de Mannschop ’n Punkt maken, de sülvst ok den Opslag harr.

Üm dat Speel to winnen, mutt en Mannschop dree Sätz winnen (Winnsätz). Dat Speel
duert also tomindst dree Sätz, höchstens aver fief. Een Satz duert so lang, bit
een vun de beiden Mannschoppen fiefuntwintig Punkten bisamen hett. Man, to’n
Winnen mutt de Mannschopp ok tomindst twee Punkten mehr hebben as de Gegner, so
dat de Satz bit to’n Entscheed verlängert warrt. Wenn dat en föfften Satz gifft,
warrt de ok Tie-Break nöömt. Vör den föfften Satz warrt dat eerste Opslagrecht
un de Speelfeldsieten nee wählt. De Sieten warrt na acht Punkten wesselt. In’n
Tie-Break winnt de Mannschop, de toeerst fööfteihn Punkten hett, man ok dor mööt
dat tomindst twee Punkten Ünnerscheed wesen.

Wenn en opslahn Ball wiel dat Passeeren vun’t Nett de Nettkant anröhrt, ist dat
siet 2000 keen Fehler mehr. Wenn so en Ball in’t Feld vun’n Gegner fallt, gellt
dat as Ass un gifft en Punkt för de opslahn Mannschop. Siet 1998 dröff de Ball
ok mit’n helen Lief anröhrt warrn mit Utnahm vun’n Opslag. Dorför weern
Kuntakten ünner de Gördellien, t. B. mit’n Foot, verboden un gellen as Fehler.

De Opslag kann vun ünnen oder vun baven speelt warrn. Bi’n Opslag vun ünnen
warrt de Ball so goot as gor nicht hoochsmeten un mit de flachen Hand drapen.
Bi’n Opslag vun baven warrt de Ball hooch smeten un de Speler sleiht em in’n
Stahn oder in’n Sprung. Drapen warrt de Ball mit de flachen Hand. Bi’n
Sprungopslag mutt de Speler achter de Grundlien afspringen, dröff aver dorna
in’t Feld lannen. De Opslag mutt jümmer twüschen de Verlängern vun de beiden
Sietenlienen passeeren. Wenn de Opslag glieks to’n Punkt föhrt, snackt man vun
en Ass. de Opslag mutt in en Tietduer von 8 Sekunnen maakt warrn, nadem de
Schiedsrichter fleit un den Ball freegeven hett.

Bi dat ünnere Tospeel, wat ok as Baggern betekent warrt, warrt de Ball mit beide
dörstreckte, parallel hollen Ünnerarms speelt. De Speelflach liggt dorbi op de
Binnensiet vun de Ünnerarms. Beide Arms mööt dorbi nich bruukt warrn, man de
Ball is mit beide Arms beter to kontrolleeren. Bi Anfängers finnt man faken de
Fehler, dat de Arms bi’n Ballkuntakt in de Ellbagens afknickt warrt oder de Arms
ut de Schullern rut bewegt warrt, so dat de Ball ahn Kontroll wegjumpt. De beste
Ballkontroll hett een, wenn de Arms in’n Ellbagen liek streckt blievt un de
Winkel to’n Bodden nich ännert warrt. De Winkel twüschen Arm un Böverlief schüll
90  bedrägen. De richt kriggt de Ball dör’t Strecken vun de Been.

Bi’t bövere Tospeel oder Pritschen wiest de Handflachen na’n Ball, de sik baven
de Schullerass ophollen schüll. De Dumen un Wiesfingers vun beide Hannen billt
dorbi en apen Dreeeck. De Ball warrt na’n korte Bewegen ut de Knee speelt, wobi
de spreizten Fingers Richt un Snelligkeit vun’n Ball fastleggt. Bruukt warrt
disse Akschoon vör allen bi’t Tospeel as Praatmaken vun’n Angreep. Ok hier gift
dat en Form mit blots een Hand, de aver’n teemlich groden Ansprook an Technik un
Koordinatschoon hett, dormit de Slag nich vun’t Schiedsgericht as unsauber,
d. h. as Fehler ansehn warrt.

De Lob is en langen, hooch speelten Ball, de tomeist in’n achteren Deel vun’t
gegneersche Feld opkamen deit.

En Fint is en Ball, de mit dat bövere Tospeel na en Steed vun’t gegneersche Feld
speelt warrt, wo nümms steiht. He warrt faken vun’n Opspeler bruukt, üm den
Gegner to överraschen, de mit’n Opspeel to’n Smetterslag rekent.

Een bit hööchsten dree Speler springt to’n Block in de Neeg vun’t Nett hooch un
versöökt, mit utstreckte Arms un spreizte Fingers den Angreep vun Gegner to
hinnern un em aftowehren. Geiht de Ball liekers in’t Feld vun de afwehren
Mannschop, kann he ganz normal wieterspeelt warrn. De Block hett en sünnere
Positschoon, as he bi’n Hallenvolleyball nich as Ballkuntakt ansehn warrt un de
Mannschop dorna noch de vullen dree Kuntakten free hett. Ok de Spelers in’n
Block drööft den Ball gliek dorna noch mol wedder spelen, ahn dat dat as tweemol
anröhrt gellt. Man, blocken drööft blots de Vörderspeler. De Speler, de blockt,
mutt ’n beten later as Angrieper hoochspringen, so lang sik dat dorbi nich üm en
Opstieger hannelt. Bi’n Opstieger springt man togliek mit den Angrieper hooch.

De gaue Japan-Rull is en Afwehrtechnik. De Speler maakt en Utfallschritt na de
Siet bi’t Annehmen un rullt sik denn över de linke oder rechte Schuller af. De
Technik weer 1964 to’n eersten mol vun de japaanschen Mannschop bi de Olympschen
Spelen wiest. Dör disse Technik, kummt de Speler gauer wedder in’n Stand. Dorbi
is sien Grundkraft vun Bedüden.

As Boddenbelag warrt en Sandschicht vun tomindst 40 cm foddert. De Köörn mööt
afrunnt wesen un schüllt 0,2 mm Dörmeter hebben. De Markeeren vun’t Speelfeld
bestaht ut Plastikbänner mit Eerdankerplatten. Ok de Bäll sünd wat anners. Se
sünd düütlich weker un grötter in’n Ümfang.

De Mannschop roteert na twee gode Opslääg un de nächste Speler hett Opslag
(portugeesche Regel). In de F-Jöögd sünd ok Mixed-Mannschoppen verlööft.



https://nds.wikipedia.org/wiki/Vermont

Vermont is mit 24.923 km² Grött en van de lütt US-Staaten und höört egentlich to
Nieg-Ingland an de Grenz to Kanada. Tosammen leevt in Vermont ruch weg 608.000
Lüüd.

De Staat warrt ok Green Mountain State (Gröön Bargen Staat) nöömt. För idyllsch
Barglandschaften is de Staat bekannt. Green Mountains un Lake Champlain sünd
besünners antokieken. Dorneben is Ahornsirup, dat wat de Staats bekannt makt
hat.

Dür to leben is dat aber in Vermont. Völ riek Lüüd ut de Staaten drümto hebbt in
Vermont Weekenennhuus oder ’n Grundstück. Dat hett de Pries düchtig in't Höcht
dreben. De Lüüd, de nich so völ Geld hebbt, gaht do blots hen, üm sük de moije
Gegend antokieken. 2002 wern dor immerhenn 7,9 Million Besökers, de sük de
Indian Summer (dat is den Tiet, wenn sük das Loof van de Bööm farven deit)
ankeken hebbt.

Fröher weer Vermont de Heimatoort van de Irokesen, Algonkin un Abenaki-Natschoon
(all Indianer-Stämm).

1777 hett sük Vermont to'n unafhängig (van England) Republik verkloort. Toeerst
hebbt se sük New Connecticut nömmt, auf Juli 1777 aber denn as Vermont. Se hebbt
denn glieks en Verfaten maakt un dormit weern se de eerste Staat in Noordamerika
mit en egen Verfaten. Bet 1791 wer de Staat vullends sülvständig, denn hebbt se
sük as 14. Staat de USA anslaten. Politisch wurn se domols van Thomas Chittenden
föhrt, de denn ok de eerste Gouverneur van Vermont wurn is.

De amerikaansch Präsidenten Chester Alan Arthur un Calvin Coolidge kemen ut
Vermont.



https://nds.wikipedia.org/wiki/Ukrainsche_Spraak

De Ukrainsche Spraak is eene Oostslaawsche Spraak de in de Ukraine un in anner
Länner sproken ward. De Hoochborgen vun't Ukrainsch liggt in'n Westen, besünners
in den Deel, de eerst 1941 to de Sowjetunion hentokamen is. Dor hett de
Russifikatschoonpolitik vun dat kommunistische Regime nich so lang as in'n
Oosten warken kunnt. In de Sowjettied weer dat verboden, Ukrainsch to snacken.
In den Oosten warrt ok Russ'sch sproken un in de grote Steder in de Mitt van 't
Land (Kiew, Odessa) gifft dat ok veele Lüde, de Russ'sch snackt. Man vundaag
warrt Ukrainsch as alleenige Spraak in'e School ünnericht'. De ukrainsche
Regeern versöcht, de Ukrainsche Spraak wedder wichtiger to maken und dat
Russ'sche torüchtodrängen. Veel Lüü finnt dat goot, weil se ehr Sülvstännigkeit
vun Russland wiesen wollt. Man dor sünd ok Lüü, de Russ'sch as tweite Amtsspraak
inführen wüllt. De ukrainsche Spraak is mit't Wittruss'sch un Russ'sch de neegst
verwandte Spraak. Mit Slowaaksch und Poolsch, ok wenn düsse Westslaawsche
Spraaken sünd, hett Ukrainsch veele gemeensame Wöör. De Ukrainsche Spraak warrt
in de kyrillische Schrift schreven mit nen poor Sonnerbookstaven. De ukrainische
Spraak is nich de wichtigste Kulturspraak in de Ukraine, veele Daagblöer warrt
op Russ'sch schreven und en groten Deel vun't Fernsehen is russ'sch.

De Wetenschap vun de ukrainsche Spraak un de Kultur heet Ukrainistik. Dat gifft
circa 40 Millionen Lü in de Ukraine, wat de Spraak snackt, circa 100 000 Lü in
de Slowakei. 0,5-4 Milloonen Lü, wat Ukrainsch snackt, leevt in anner Länner vun
de vörmolige Sowjetunion, to'n Bispeel in Russland un Kasachstan. Ansiet vun de
Ukraine is Ukrainsch ok in Transnistrien Amtsspraak, en Republik, de vun
Moldawien wegbraken is.

Besonners sünd de Buchstaven Ґ ґ (G), Є є (je), Ї ї (ii), ditte Bookstaven gifft
dat blots in de Ukrainsche Orthografie un nich in annere Spraaken, de se mit de
kyrillische Alphabet schrieven deit.

In't Ukrainische gifft dat söben grammatische Fäll, den Nominativ, Akkusativ,
Dativ, Genitiv, Instrumental, Lokativ un den Vokativ. Dat gifft dree
grammatische Geslechter, männlich, wieflich un geslechtlos un Eentall un
Tweetall. Ukrainsche Verben hefft twee Aspekten, de perfektive un imperfektive
Aspekt. De ukrainsche Syntax is nich so akraat as de nedersassische, de Sinn
ward mehr dör de Fäll betekent, Ukrainsch is eene SVO-Spraak. Dat gifft dree
Tieden, Präsens, Präteritum un Futur. Dat gifft twei Oorten vun Futur, man dat
eene ward meist blots noch bi'n Schrieven benödigt.



https://nds.wikipedia.org/wiki/Todecktsadige

De Todecktsadigen Planten, kortweg Todecktsadigen (Magnoliopsida, vörmols
Angiospermen oder Magnoliophyta), towielen ok blot Blötenplanten nömmt, sünd de
grottste Klass mank de Saatplanten.

De Todecktsadigen verscheelt sik unner annern dör düsse Kennteken vun annere
Saatplanten: In dat Phloem (de Borken) kaamt Sichtergölen un Geleitzellen ut en
gemeensome Mudderzell. De Stoffblöer dreegt an'e Sieten twee Stoffbüdel-Paare,
wo de Pollen in sitten deit. De Stoffbüdels hefft en Endothecium unner de
buterste Huut (hypodermal). De Pollenköörn hefft meist keen lamineerte Endexine.
De männlich Gametophyt besteiht ut dree Zellen. De Saatanlagen sünd unnerbrocht
in en afslaten Fruchtblatt (vundeswegen de Naam Todecktsadige). An de Wannen vun
de Megasporen sitt keen Sporopollenin. Dat gifft en dubbelt Befruchten un in
düssen Tosamenhang en sekundäär Endosperm.

Mit 226.000 bekannte Aarden sünd de Todecktsadigen de Plantengrupp mit de
meisten Aarden. Over de Fraag, wo se mank de Saatplanten vun de Systematik her
henhören doot un over ehre Herkumst warrt jummers noch veel snackt in de
Wetenschop. Man vun de 1990er Johre af an steiht ehre binnere Systematik up
fastern Grund, as vordem. Dat liggt sunnerlich an de Arbeit vun de Angiosperm
Phylogeny Group (APG). Blangen de groten Gruppen vun de Monokotyledonen un
Eudikotyledonen gifft dat noch en Reeg vun Ornen, de stoht for sik.



https://nds.wikipedia.org/wiki/Thermodynamik

De Thermodynamik (vun’t ooltgreeksch θερμός thermós „warm“ un δύναμις dýnamis
„Kraft“), de mitünner ok as Warmslehr betekent warrt, is en Deelrebeet vun de
klassischen Physik. Se befaat sik mit de Mööglichkeit, Arbeit in’n
physikaalschen Sinn to maken dör dat Ümverdeelen vun Energie twüschen ehr
ünnerscheedlichen Formen.

De Grundlaag vun de Thermodynamik billt de veer Hööftsätz. Se stellt Grötten as
Energie, Warms, Arbeit, Druck un Volumen in en Tosamenhang. Dordör kann een wat
doröver seggen, wovun Ännern an en System mööglich sünd – to’n Bispeel wovun
cheemsche Reakschonen aflopen künnt – un verlööft Angaven över de Druck- un
Temperaturbedingen, de dorför nödig sünd. Wat se aver nich angifft sünd
Informatschonen doröver, wo gau disse Vörgäng aflopen doot oder wat
mikroskoopsch dorbi in’n enkelten passeert. De Grundlagen vun de Thermodynamik
sünd inst ut dat Studium vun de Volumen-, Druck- un Temperaturproportschonen bi
Dampmaschienen afleidt worrn.

De Grötten Druck, Temperatur, Volumen, Konzentratschoon oder ok de cheemsche
Tosamensetten beschrievt den Tostand vun en System. Dorüm warrt se ok
Tostandsgrötten nöömt. Se sünd mit’eneen dör en Tostandsglieken verknütt as to’n
Bispeel över de Gasgesetten för ideale oder reale Gasen. Wenn een de
thermodynaamsche Tostandsglieken kennt, kann een ut eenige Tostandsgrötten
(t. B. Druck un Volumen) annere Tostandsgrötten (t. B. Temperatur) utreken.

En cheemschen Stoff gifft dat in verschedene Phasen: fast, fletig oder
gasförmig. Ok dat Phaasgliekgewicht kann över de Clausius-Clapeyron-Glieken mit
de Thermodynamik utrekent warrn. Dorbi warrt twüschen apene un slatene Systemen
ünnerscheedt. Bi’n apen System warrt tosätzlich de Ümgeven mit beacht
(Warmsstrahlen, Materieuttuusch). Eenige Bereken beteht sik ok op en afslaten
System, bi dat keen Energie- oder Materieuttuusch mit de Ümgeven stattfinnen
kann. Dorbi blifft na den Satz vun’t Energiewohren de Summ vun all Energieformen
(t. B. Warmsenergie, mechaansche Arbeit, cheemsche Energie, elektrische Energie)
kunstant.

Mit de Thermodsynamik künnt ok Druck-, Temperatur- oder Volumenännern as ok
Energie, de free warrt, utrekent warrn tosamen mit de Bereken vun de andeeligten
Komponenten. Mitünner warrt dorbi dat Opstellen vun cheemsch Gliekgewichten
bruukt, as to’n Bispeel bi’t Bestimmen vun Tosamensetten vun Mischen, vun
osmootsche Drück, vun’n Dampdruck usw. Ok de Nernst-Glieken, mit de
elektromotoorsche Kräft bi de Elektrolyys oder bi en Brennstoffzell utrekent
warrn künnt, hett ehr Grundlaag in thermodynaamsche Beschrieven. So hett de
Thermodynamik ok grote Bedüden bi’t Verstahn un Planen vun Vörgäng in
Chemieanlagen, Warmskraftmaschienen un in de Heizungs- un Klimatechnik.

Ünnerscheedt warrt dorbi twüschen intensive Tostandsgrötten (t. B. Temperatur T,
Druck p oder cheemsch Potential μ) un extensive Tostandsgrötten (t. B. Binnere
Energie U, Entropie S, Volumen V oder Deelkentall N). De Arbeit W un de Warms Q
gellt nich as Tostandsgrötten, vun wegen dat se nich vun’n Tostand vun en
thermodynaamsch System to en vörgeven Tietpunkt afhangt, man vun de helen
Historie.

Dör de statistische Mechanik na James Clerk Maxwell un Ludwig Boltzmann künnt
vele Aspekten vun de Thermodynamik mit Help vun mikroskoopsche Theorien
bestätigt warrn. In jemehr Samtdorstellen hett se aver weiterhen en uttekenten
Status vun en egenstännige physikaalschen Theorie. Ehr Anwennen is aver op
egente Systemen beschränkt, neemlich welke, de sik ut noog Enkeltsystem
tosamensett, wat tomeist Deelken sünd.

Dat weer de franzöösche Physiker Nicolas Léonard Sadi Carnot, de 1824 de
Warmsmengde vun en Dampmaschien ünnersöcht hett. Dorbi hett he faststellt, dat
hitten Waterdamp en küller’t Waterreservoir opwarmt un dorbi mechaansche Arbeit
leist. Carnot weer vermoodt, dat bi dissen Vörgang keen Warms verloren geiht. He
hett de Vörgäng in de Dampmaschien as en Kreisprozess beschreven, de in latere
Johren vun Benoît Pierre Émile Clapeyron in mathemaatsche Form bröcht worrn is
(Carnotsch Kreisprozess).

In’t Johr 1841 hett de düütsche Dokter Julius Robert Mayer de Thees opstellt,
dat Energie in en slaten System en kunstante Grött wesen müss. Energie kann
nicht verloren gahn, se kann blots vun een in en annere Form ümwannelt warrn.
Disse Ümstand ist vundaag ok as Satz vun’t Energiewohren bekannt. Mayer hett
Bereken anstellt to’t Ümwanneln vun Warms in mechaansche Energie. He geev an,
woveel Energie bruukt warrt, üm 1 Gramm Water üm 1 C warmer to maken un hett
utrekent dat disse Energiemengde jüst so veel mechaansche Energie is, üm 1 Gramm
Materie 367 Meter hooch to böhren (in Wohrheit sünd dat 426 Meter). Disse
Bereken weer de Grundlaag för den Eersten Hööftsatz vun de Thermodynamik. James
Prescott Joule hett 1844 dat mechaansche Warmsequivalent noch nauer berekent.

Wiel Carnot noch glöven de, dat de Warmsmengde bi en Dampmaschien vullstännig
wohrt blifft, hett Mayer dat Vermögen vun’t Ümwanneln vun de Energieformen
in’nanner annahmen. De düütsche Physiker Rudolf Clausius hett de Ideen vun de
beiden 1854 mitenanner verknütt. He hett wiest, dat bi’t Bedrieven vun en
Dampmaschien jümmer Warms vun en warmer’t Reservoir na en küller’t ströömt un de
Grundthees vun Carnot richtig weer. Man, de Warmsmengde blifft nicht kunstant,
as Carnot dat annahmen hett, man se warrt to’n Deel in mechaansche Energie
ümwannelt. Clausius stell fast, dat de Warmsenergie vun en Dampmaschien jümmer
blots to’n Deel in mechaansche Energie ümwannelt warrn kann. De annere Deel
warrt an de Ümwelt afgeven. De Wirkungsgrad vun en Maschien seggt, woans de
Proportschoon vun’t Ümwanneln vun mechaansche Energie in Warms is. De Kennis vun
Clausius hett den Tweeten Hööftsatz vun de Thermodynamik billt: „Dat gifft keen
Maschien, de perioodschen arbeit, de nix anners deit, as Warms in mechaansche
Arbeit ümtowanneln.“

Warms, de nicht för de mechaansche Arbeit nütt warrn kann, warrt na buten
afegven. Disse Warmsmengde, de nicht bruukt warrn kann, hett Clausius mit de
tohören Temperatur to en ne’e Funkschoon verknütt, neemlich de Entropie. All
natürlichen Vörgäng to’n Ümwanneln vun Energie hebbt en Entropieandeel, de nich
torüchwunnen warnn kann, d.h. bi den de nich bruukte Warmsenergie an de Ümgeven
verloren geiht. Entropie bedüüt en „na binnen kehrte, also nich mehr wannelbore,
bruukbore Energie“. Later hett Ludwig Boltzmann goot vörstellbor de Entropie as
en Maat för de Unorden vun de Bewegen in en System opfaat. Blots in en afslaten
System un bi reversible (d.h. torüchwannelbore) Tostandsännern blifft de
Entropiedifferenz twüschen den Tostand to Anfang un an’t Enn gliek Null.

In’t Johr 1862 hett de franzöösche Chemiker Marcelin Berthelot de Warms, de sik
bi en cheemsche Reakschoon entwickelt, as Driefkraft för de Reakschoon annahmen.
Hermann Helmholtz hett de elektrische Energie vun Batterien mit de cheemschen
Energie un mit de Warmsenergie verknütt. In sien Afhanneln „Ueber die Erhaltung
der Kraft“ hett he unafhangig vun Mayer den Satz vun’t Energiewohren entwickelt.

In de lateren Johren hett sik Helmholtz mit energeetsche Fragen bi cheemsche
Reakschonen befaat. He geev Berthelot recht, dat bi vele cheemsche Reakschonen
Warms freesett warrt, man dat gifft ok Reakschonen, de Küll tüügt. Helmholtz
hett in sien Publikatschoon Die Thermodynamik chemischer Vorgänge de Energie bi
Stoffümwannelniondeelt in en fre’e un en bunnen Energie. De binnere Energie un
de Fre’e Energie hett he mit dat Produkt ut Entropie un Temperatur verknütt. Na
Helmholtz sünd Stoffümwanneln blots mööglich, wenn de Fre’e Energie weniger
warrt. Ok de US-amerikaansche Physikochemiker Josiah Willard Gibbs kemm meist to
glieken Tiet twüschen 1875 un 1878 op den glieken Sluss.

De Betog twüschen Enthalpiedifferenz minus dat Produkt ut Entropiedifferenz un
Temperatur warrt as Differenz vun de fre’en Enthalpie betekent. To Ehren vun de
beiden Wetenschopplers warrt disse Betog ok Gibbs-Helmholtz-Glieken nöömt.
Dormit kann de Chemiker wat över’t stoffliche Ümsetten vun Molekülen seggen un
de nödigen Temperaturen un Kunzentratschonen vun cheemsche Ümsetten utreken.

Blangen de klassischen Thermodynamik is de kineetsche Gastheorie entwickelt
worrn. Gasen bestaht dorna ut Deelken, neemlich Atomen oder Molekülen, de sik
twüschen de relativ roren Tohopenstöten free in’n leddigen ruum bewegt. Warrt de
Temperatur höger maakt, bewegt sik de Deelken gauer un stööt fakener un duller
tohopen, wodör se ok en grötteren Druck op de Fattwand utöven doot. Disse
Theorie weer to’n Bispeel vertreden vun August Krönig (1822-1879), Rudolf
Clausius, James Clerk Maxwell un Ludwig Boltzmann. Maxwell un Boltzmann hebbt de
Wohrschienlichkeitsreken bruukt, üm thermodynaamsche Grötten op molekulare
Grundlaag to beschrieben.

In’t Johr 1999 is vun de Physikers Elliott Lieb un Jakob Yngvason en
axiomaatsche Systematik vörstellt worrn, bi de de Definitschoon vun de Entropie
op dat Kunzept vun de adiabaatschen Reckborkeit baseert un op en streng
mathemaatsche Grundlaag in Form vun 15 AXiomen steiht. De Temperatur ist hier
blots noch en ut de Entropie afleidte Grött. Dat Kunzept vun de adiabaatschen
Reckborkeit baseert op en axiomaatsche Begrünnen vun Constantin Carathéodory vun
1909. Man, as disse Theorie keen Utwirken op de Resultaten hett, is se in de
Praxis nie bruukt worrn, un warrt ok in de Lehr blots utnahmswies behannelt.

0. Hööftsatz: Wenn twee Systemen elk mit en drütt System in’t thermodynaamsch
Gliekgewicht staht, staht se ok ünner’nanner in’t Gliekgewicht.

Wenn sik en System A mit en System B in’t thermisch Gliekgewicht befinnt, un
System B ok in’t Gliekgewicht is mit en System C, denn sünd ok de Systemen A un
C ünnerenanner in’t Gliekgewicht.

Anners utdrückt is dat Gliekgewicht transitiv: Dat gifft Verlööf, en ne’e
Tostandsgrött intoföhren, neemlich de empirische Temperatur θ, so dat twee
Systemen nipp un nau denn de glieke Temperatur hebbt, wenn se in en thermisch
Gliekgewicht staht. Dit Gesett is eerst formuleert worrn, as dat de dree annern
al geev. Man, as dat en wichtige Grundlaag dorstellt, is dat later as „nullten“
Hööftsatz betekent worrn. Dat verkloort, worüm en Thermometer, dat mit en Objekt
in Kuntakt steiht, den sien Temperatur meten kann.

Man mutt aver in’t Gravitatschoonsfeld dorop achten, dat dat Gliekgewicht bi
allgemeen verschedene Temperaturen twüschen de Systemen A, B un C liggt, vun
wegen dat de Photonen vun de Swartkörperstrahlen in’t Gravitatschoonsfeld en
Root-/Blau-Schuven beleevt wegen dat Äquivalenzprinzip. Dör de Tietdilatatschoon
warrt se in verschedene Högen mit ünnescheedliche Proportschoon utstrahlt.
Jemehr Flaagbahnen sünd butendem krümmt, so dat nich all Photonen, de vun ünnen
kamt ok baven ankamt. Disse Effekten sorgt dorför, dat de Temperatur mit de
Hööch afnimmt. Man, op de Eer liggt disse Effekt bi blots 1,6·10-14K/m un is
dormit so lütt, dat man dat nich meten kann. Bi en Neutronensteern is de Effekt
aver to’n Bispeel nich to vernalässigen.

De eerste Hööftsatz vun de Thermodynamik is afleidt ut den Satz vun’t
Energiewohren: Jeed thermodynaamsche System hett en binnere Energie U (’n
extensive Tostandsgrött). Disse kann sik blots dör den Transport vun Energie in
Form vun Arbeit W un/oder Warms Q över de Grenzen vun’t System ännern. Dat heet:

Dorbi is W {\displaystyle W} de Summ ut de Volumenarbeit un de dissipeerten
Energie in’t System (t. B. Rievarbeit). De Glieken gellt för dat System in Roh.
Warrt dat System bewegt, kamt de buteren Energien E a {\displaystyle E_{a}}
(potentielle un kineetsche Energie) dorto:

In en afslaten System ännert sik de Energie nich. Verschedne Formen vun de
Energie künnt sik dorna inenanner ümwanneln, man de Energie kann nich tonichten
maakt warrn oder ut nix tüügt warrn. Ut dissen Grund blifft en Perpetuum Mobile
eerste Oort unmööglich. Dat heet, keen System is in de Laag Arbeit to doon, ahn
dat Energie in en annere form toföhrt warrn mutt un/oder sik de binnere Energie
ännert.

En Inschränken vun de Mööglichkeit Warms in Arbeit ümtowanneln leddt sik eerst
ut den tweeten Hööftsatz vun de Thermodynamik af. Kiek dorför ok den
Hööftartikel Energieglieken

Anwennt op en apen System, warr tde eerste Hööftsatz mathemaatsch anners
utdrückt. Bi dat apene System warrt över sünnere Systemgrenzen tosätzlich to de
mechaanschen Arbeit an de schuvboren Systemgrenz (Volumenarbeit t. B. an’n
Kolben in en Zylinner) de Schuuvarbeiten vun Massenströmen an’n In- un Uttritt
transporteert. Se sünd dat Produkt ut Druck un Volumen. Statt mit en binnere
Energie wart bi’t apene System dorüm mit de Enthalpien rekent, de dissen Term
opwiest. Dat is:

Dat Krinkintegral summeert dorbi all Warmsströöm op. Wenn de positiv sünd, sünd
se invt System ringahn, wenn se negativ sünd, sünd se rutgahn. W K r
{\displaystyle W_{\mathrm {Kr} }} is de Samtarbeit vun den Zyklus. Se is
negativ, wenn se vun’t System afgeven warrt.

De tweete Hööftsatz vun de Thermodynamik maakt dat Inföhren vun de
thermodynaamschen Entropie as Tostandsgrött to’n numerischen Beschrieven vun
Vörgäng mööglich (kiek ok T-s-Diagramm) as ok de Definitschoon vun de
thermodynaamschen Temperatur. He is en Inschränken vun den eersten Hööftsatz to
de Gliekweertigkeit vun Warms un Arbeit un stellt dormit en Fundament vun de
Thermodynamik dor, warrt in’n Rahmen vun disse Theorie aver nich begrünnt. Eerst
in’n Rahmen vun de statistischen Mechanik warrt de mit de annern Theorien vun de
Physik verknütt: Je na philosophische Sichtwies kriggt he dor en stochastische
Formuleeren oder tomindst en Begrünnen, de op de Wohrschienlichkeit betogen is.

In de Wöör vun Clausius heet de tweete Hööftsatz vun de Thermodynamik: Dat gifft
keen Tostandsännern, de dat Överdrägen vun Warms vun en Körper mit sietere op en
Körper mit högere Temperatur as eenzig Resultat hett

Kelvin un Planck hebbt den tweeten Hööftsatz so formuleert: Dat gifft keen
Tostandsännern, den sien eenzig Resultat dat Afköhlen vun en Körper un dat
Anböhren vun en Gewicht is.

De Annahm, dat dat mööglich is, en anduern Warmsstroom in jichtenseen
Kraftmaschien totoföhren, de dissen Stroom vullstännig as mechaanschee oder
elektrische Leistung afgifft, steiht nich in’n Weddersprook to den eersten
Hööftsatz. So en Maschien warrt as Perpetuum mobile tweete Oort betekent. En
gliekbedüden Formuleeren vun’n tweeten Hööftsatz seggt aver: En Perpetuum mobile
tweete Oort is nich mööglich'

Wenn man dorvun utgeiht, dat geev so en Kraftmaschien, de vun en Warmslock to’n
Afföhren vun de Warms unafhangig is, so künn man mit de Ümgeven as to’n Bispeel
Seewater Warms rutnahmen un in mechaansche Arbeit ümwannelt warrn, Na dat Bild
rechts künn man dormit ok Warms ut en Reservoir aftehn un mit de ümwannelten
Energie en Warmspump andrieven, de mit en reversiblen Carnot-Prozess Warms ut’n
annert Reservoir mit en sietere Temperatur in dat eerste Reservoir mot de
högeren Temperatur transporteeren. De Warmsmengde, de in dat warmere Reservoir
inspiest warrt, weer denn grötter as de, de vun de Kraftmaschien opnahmen weer,
as de Energie, de vun de Warmspump afgeven warrt ut de Summ vun Warms un
Andriefsarbeit besteiht. Wenn de Systemgrenz üm beide Maschienen togen warrt un
de beiden Reservoirs inbetehn deit, so weer binnen dit Afslaten System – also
ahn Uttuusch vun Energie oder Materie mit de Ümgeven – opletzt Warms vun dat
küllerre Reservoir in en warmeret ströömt. Un dat is en Weddersprook to de
eersten Utsaag na Clausius. De sülve Weddersprook gifft sik ut de Annahm, dat
man en Kraftmschien boen künn, de en grötteren Wirkensgrad opwiest as en
Maschien, de mit en Carnot-Prozess arbeit. Ok disse Maschien de weniger Warms ut
dat warmere Reservoir nehmen as de vun ehr andreven Carnot-Warmspump dor
inspiesen deit. De Formuleeren vun’n tweeten Hööftsatz dorto heet: Dat gifft
keen Warmskraftmaschien, de bi vörgeven middlere Temperaturen vun Warmstoföhren
un Warmsafföhren en högeren Wirkensgrad hett as de ut disse Temperaturen billte
Carnot-Wirkensgrad.

Direkt ut dissen Tosamenhang lett sik wieter formuleeren: All reversiblen
Warms-Kraft-Vörgäng mit glieke middlere Temperaturen vun’t Warmstoföhren un
-afföhren hebbt den sülven Wirkensgrad as de entsprekende Carnot-Prozess.

Mit de in de modernen Thermodynamik fastleggten Begreepsdefinitschonen (Warms,
Arbeit, Binnere Energie, Tostandsgrött, Prozessgrött, adiabaatsch…) un mit de
systemaatschen Indeelen vun de Systemen kann över de vun Clausius inföhrte
Tostandsgrött Entropie för all slatene Systemen un Vörgäng in apenen Systemen en
allgemeen gellen Formuleeren vun’n tweeten Hööftsatz in mathemaatsche Form
angeven warrn (bi apene Systemen betütt sik de Bilanz op en Fluiddeelken, dat
sik dör dat System bewegt un as slaten bewegt System ansehn warrn kann):

Dorbi is dat δ W d i s s {\displaystyle \delta W_{\mathrm {diss} }} de
dissipeerte Arbeit (dat is Arbeit, de nich na buten kummt, man dör Riev-,
Drossel- oder Stöötvörgäng de binnerer Energie anwassen lett). Se is jümmer
positiv. Man betekent dissen Term in de Glieken as „produzeerte Entropie“ – in’n
Gegensatz to’n eersten Term, de ok negativ wesen kann un „transporteerte
Entropie“ nöömt warrt.

För dat adiabaatsche System mit δ Q = 0 {\displaystyle \delta Q=0} gifft sik
dorut: In en slaten adiabaatsch System kann de Entropie nich lütter warrn, se
nimmt in de Regel to. Blots bi reversible Vörgäng blifft se kunstant.

Ok hier is de glieke Bedüden to de Formuleeren vun Clausius licht to sehn. En
sülvstlopen Warmsstroom vun’t küllere na’t warmere Reservoir in de baven
skizzeerten Anorden de bedüden, dat de Entropie vun’t küllere Reservoir (lüttere
Temperatur T in’n Nömer) starker afnimmt, as de vun’t warmere tonimmt. Dat heet,
dat de Samtentropie in’t System afnehmen müss, wat aver nich mööglich is.

All Vörgäng, de vun sülvst aflopen doot, sünd irreversible. Bi jem finnt jümmer
en Tonahm vun de Entropie statt. Bispeelen sünd dat Mischen vun twee
ünnerscheedliche Gasen oder de Warmstransport vun en külleren Körper na en
hitteren ahn Winnen vun Arbeit. Dat Wedderherstellen vun den (faken as ördenter
betekenten) Anfangstostand foddert dat Insetten vun Energie oder Informatschoon
(kiek maxwellsch Dämon). Reversible Vörgäng sünd nich mit en Anstiegen vun de
Samtentropie verbunnen un passeert dorüm ok nich vun sülvst. Dör’t theoreetsche
Beschrieven vun Vörgäng, de vun sülvst afloopt, wiest de tweete Hööftsatz vun de
Thermodynamik en Richt vun de Tiet, de mit de Welt, as wi ehr intuitiv beleevt,
kennen doot.

Mit disse Tosamenhäng kann de tweete Hööftsatz ok in de nafolgen Form utdrückt
warrn: De thermische Energie vun en System besteiht ut en Andeel Exergie un en
Andeel Anergie, wobi de exergeetsche Andeel verswinnt, wenn dat System in den
Tostand vun de Ümgeven överföhrt warrt.

De Exergie is de Andeel vun de thermischen Energie, de in annere Energieformen
ümwannelt warrn kann. Warrt en Körper oder en System mit en Tostand, de anners
is as sien Ümgeven, reversibel in den Tostand vun sien Ümgeven bröcht, warrt
sien Exergie as Arbeit afgeven. De Warms, de en Körper afgifft (t. B. Rookgas in
en Kraftwark), wenn he sik op de ümgeven Temperatur afköhlt, kann theoreetsch
över en Affolg vun differenzielle Carnot-Prozessen (as in’t Bild rechts) to’t
Ümwanneln in Arbeit bruukt warrn. De exergeetsche Andeel gifft sik dör dat
Opsummeeren vun de differenziellen Flachandeelen (vigelett) baven de
Ümgevenstemperatur T U {\displaystyle T_{U}} .

Dat Warmslock för disse Vörgäng to’n Opnehmen vun de Anergie (blaue Flach ünner
T U {\displaystyle T_{U}} ) is de Ümgeven. Herrscht in en Gas in’t
Utgangstostand gegenöver sien Ümgeven nich blots en högere Temperatur, man ok’n
högeren Druck, so besteiht de Exergie nich blots ut den exergeetschen Andeel vun
de Warms, man tosätzlich ut en Andeel vun de Volumenarbeit.

De thermische Wirkensgrad vun echte Warmskraftmaschienen is also jümmer lütter
as 1 un ok jümmer lütter as de vun idealen Warmskraftmaschienen, vun wegen de
Prozessföhren, de dör de Maschienen vörgeven is, un de Dissipatschoon, de nich
hinnert warrn kann.

wobi T U {\displaystyle T_{U}} de ümegven Temperatur is un T m z u
{\displaystyle T_{m_{\mathrm {zu} }}} de middlere Temperatur vun’t
Warmstoföhren. Se gifft sik, wenn de gele Flach vun de Exergie dör en Rechteckt
vun glieke Grött över de Lien vun de Ümgevenstemperatur uttuuscht warrt.

De tweete Hööftsatz hett also bannige Utwirken op de Technik. Vun wegen dat vele
Maschienen, de mechaansche Energie afgeevt, disse Energie över en Ümweg ut
thermische Energie tüügt (t. B. en Dieselmotor), gellt för jemehr Wirkensgraden
jümmer de Inschränken vun’n tweeten Hööftsatz. In’n Vergliek dorto hebbt
Waterkraftanlagen vel gröttere Wirkensgraden, as de Twüschenstoop över de
thermische Energie wegfallt.

De tweete Hööftsatz vun de Thermodynamik is en fasten Ümstand, de dör Insichten
bestätigt warrt. Bit vundaag is dat nich mööglich, dit fundamentale Gesett vun
de klassischen Physik in sien allgemeen Gellen för jeed makroskoopsche System to
bewiesen, wenn een vun de Grundglieken vun de Quantentheorie, de
Veeldeelken-Schrödingerglieken, utgeiht. Dat gellt üst so ok anners rüm: De
Schrödingerglieken baseert ok op Insichten. Bit hüüt is dat nich mööglich,
natowiesen, dat dit fundamentale Gesett för quantenmechaansche Systemen, för
jeed makroskoopsche System gellt, wenn en vun de beiden Hööftsätz vun de Physik
(un nich blots vun de Thermodynamik) utgeiht.

Disse Hööftsatz is 1906 vun Walther Nernst vörslahn worrn un dorüm ok ünner den
Naam Nernst-Theorem bekannt. Disse Satz baseert op de Quantentheorie un bedüüt:
Dat is nich mööglich, en System bit op den afsluuten Nullpunkt aftoköhlen.

Wenn de Temperatur in de Neeg vun den afsluuten Nullpunkt ( T = 0 K
{\displaystyle T=0K} ) kummt, warrt de Entropie S {\displaystyle S} unafhangig
vun de thermodynaamschen Parameters. Dormit geiht S {\displaystyle S} gegen en
fasten Grenzweert S 0 {\displaystyle S_{0}} :

De kunstante Entropie bi T = 0 K {\displaystyle T=0K} lett sik as S 0 = k ⋅ ln ⁡
( Ω 0 ) {\displaystyle S_{0}=k\cdot \ln(\Omega _{0})} dorstellen, wobi k
{\displaystyle k} de Boltzmann-Konstante is un Ω 0 {\displaystyle \Omega _{0}}
de Tall vun de mööglichen Mikrotostännen in’n Grundtostand (Utorden). To’n
Bispeel weer S 0 = k ⋅ ln ⁡ ( 2 n ) {\displaystyle S_{0}=k\cdot \ln(2^{n})} för
en n {\displaystyle n} -atomigen Kristall, vun den de Atomen in’n
Energiegrundtostand twee möögliche Spininstellen hebbt.

För all idealen Fastkörpers an’n afsluuten Nullpunkt gifft dat blots en
Mööglichkeit vun’t Realiseeren, neemlich Ω 0 = 1 {\displaystyle \Omega _{0}=1} .

De Energiebilanz steiht in de Thermodynamik teemlich wiet baven. Bi en
Phaasännern (fast-fletig-gasförmig) oder bi Mischen (t. B. Solt in Water,
Mischen vun verscheden Löösmiddels) warrt Ümwannelenergien (Smöltenthalpie,
Verdampensenthalpie, Sublimatschoonsenthalpie) oder Ümwannelenthalpien bruukt
oder – in de annern Richt – freesett. Bi en cheemsche Ümwanneln vun Stoffen
künnt Reakschoonwarms oder Reakschoonsenthalpien free warrn oder se mööt
torüchföhrt warrt.

To’n Utreken vun de Reakschoonswarms, de freesett warrt, warrt toeerst de
Reakschoonsglieken för’t Ümwanneln mit de tohören stöchiometrischen Fakters
opstellt. De Standardbillnsenthalpien vun de enkelten Stoffen sünd för 25 °C in
Tabellen vertekent. De Summ vun de Enthalpien vun de Produkten warrt na jemehr
stöchiometrischen Fakters opsummert un rekent de Enthalpien vun de
Utgangsstoffen af (Hess’sch Warmssatz).

De Tostandsgrött för Enthalpie is H = U + p*V. De Fre’e Enthalpie is G = H –
T*S.

Δ {\displaystyle \Delta } G = Δ {\displaystyle \Delta } H – T* Δ {\displaystyle
\Delta } S

Wenn de Differenz vun de Fre’en Enthalpien ( Δ {\displaystyle \Delta } G) vun de
Produkten to de Utgangsstoffen (Edukten) negativ is, es en Phaasännern oder en
Stoffümsetten mööglich. Is de Differenz vun de Fre’en Enthalpien vun en
Reakschoon oder Phaasännern negativ, passeert en Reakschoon – so lang de nich
kineetsch blockt is – bit to en Punkt, an den Δ G = 0 {\displaystyle \Delta G=0}
warrt. Dat Massenwirkgesett is en Sünnerfall vun so en Gliekgewicht. Is de
Differenz vun de Fre’en Enthalpien positiv, denn is de Phaasännern oder
Reakschoon nich mööglich.

In’t Johr 1869 hett Berthelot noch glöövt, dat bloots cheemsche Ümwanneln
mööglich weern, bi de Warms afgeven warrt. Mitünner is aver ok en Reakschoon
mööglich, ofschoonst dorbi keen Reakschoonswarms oder Ümwannelwarms freesett
warrt. Dat liggt an den Entropie-TermT* Δ {\displaystyle \Delta } S.

Blangen de klassischen Gliekgewichtsthermodynamik is in’t 20. Johrhunnert de
Nichgliekgewichtsthermodynamik oder ok de Thermodynamik vun de irreversiblen
Prozessen entwickelt worrn. För disse Arbeiten sünd in’t Johr 1968 an Lars
Onsager un 1977 an Ilya Prigogine Nobelpriesen för Chemie verleht worrn.

De klassische Thermodynamik maakt över Nichgliekgewichtsvörgäng blots de
qualitative Utsaag, dat se nich ümkehrt warrn künnt. Quantitativ beschränkt se
sik aver op Systemen, de jümmer global in’t Gliekgewicht sünd oder blots
inkrementell dorvun afwieken doot. De Nichgliekgewichtsthermodynamik behannelt
dorgegen Systemen, de nich in so en global Gliekgewicht staht. Faken warrt dorbi
aver liekers en lokal Gliekgewicht annahmen.

En wichtig Resultat vun de Nichgliekgewichtsthermodynamik is dat Prinzip vun de
minimalen Entropieprodukschoon för apene Systemen, de blots ’n beten vun’t
thermodynaamsche Gliekgewicht afwiekt. Dat is dat Rebeet vun de so nöömten
linearen irreversiblen Thermodynamik. Se beschrifft in en vereenheitlichten
formalen Rahmen lineare Tosamenhäng twüschen Strööm un jemehr korrespondeeren
Kräft. Disse Kräft warrt normalerwies as Gradienten vun en skalaren Grött opfaat
un de Strööm dör bekannte lineare Naturgesetten beschreven, as to’n Bispeel dat
Ohmsche Gesett (Stroomfluss), dat Ficksche Gesett (Diffusion), dat Fouriersche
Gesett (Warmsleiden) oder de Kinetik vun en cheemschen Reakschoon
(Reakschoonssnelligkeit). Dör’t Bilanzeeren vun de Entropie, in de de
Produkschoon vun de Entropie in dat System un de över de Systemgrenzen strömen
Entropie ingaht, lett sik dör den tweeten Hööftsatz de Invarianz vun de Gesetten
wiesen. För’t Bispeel Warmsleiden wiest sik, dat mit de Thermodynamik blots en
Warmsstroom vun hitt na koolt mööglich is, un dat de Warmsleddanlaag jümmer en
positive Grött wesen mutt. Dör de mathemaatsche Analyys warrt butendem wiest,
dat en thermodynaamsche Kraft (t. B. de Temperaturdifferenz oder
Spannungsdifferenz) in en System en tosätzlichen indirekten Stroom veroorsaakt,
as to’n Bispeel en elektrischen Stroom op Grund vun de Warmsleiden
(Seebeck-Effek) oder Warmsleiden dör en elektrischen Stroom (Peltier-Effekt).

Lars Onsager hett nawiest, dat de Wirken twüschen Strööm un de dorto nich
korrepondeeren Kräft gliek groot sünd (Onsagersch Reziprozitätsbetöög). Vun
wegen dat de Entropiebilanz in en slaten System jümmer positiv wesen mutt, folgt
butendem: De Grött vun de Krüüzeffekten is jümmer süütlich lütter as de direkten
Effekten. För dat Bispeel mit de twee Kräft geelt, dat de Krüüzeffekten
(Peltier-Koeffizient un Seebeck-Koeffizient) hööchsten tweemol de Wörtel ut de
Produkten vun Koeffizienten vun de beiden direkten Effekten (elektrische oder
thermische Leddanlaag) wesen kann.

Wenn en apen System dull vun’t Gliekgewicht afwieken deit, kummt de nichlineare
Nichgliekgewichtsthermodynamik in’t Speel. Dat wichtigste Resultat in dit Rebeet
is dat Bestännigkeitskriterium vun Ilya Prigogine un Paul Glansdorff. Dat
Kriterium beseggt, ünner wovun Bedingen de Tostand mit de lüttsten
Entropieprodukschoon unbestännig warrt un en System bi gliektietigen
Entropieexport en höger ordente Struktur annehmen kann. In dit Rebeet künnt
spontan so nöömte dissipative Strukturen tostannenkamen, de experimentell
bestätigt worrn sünd, as to’n Bispeel Bénard-Zellen. Dit Resultat is sünners ok
in Henblick op’t Entwickeln vun Leven vun grote Bedüden, vun wegen dat ok
bioloogsche Vörgäng in dit nichlineare Rebeet rinfallt.



