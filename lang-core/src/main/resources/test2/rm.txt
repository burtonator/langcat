https://rm.wikipedia.org/wiki/Engiadina_Bassa

L'Engiadina ( [ɛndʑɐˈdinɐ]?/i, tudas-ch: Engadin; taliaun: Engadina) es üna val
da muntagna i'l chantun Grischun, in Svizra. La val es lungia var tschient
kilometers e vegn percurrida da l'En. La val sa divida en dus parts, inua ch'as
chatta la Punt'Ota: l'Engiadin'Ota, traunter il Pass dal Malögia e Cinuos-chel
(vschnauncha S-chanf), e l'Engiadina Bassa, traunter Brail (vschnauncha Zernez)
e'l cunfin cun l'Austria. Il rumauntsch ed il tudas-ch sun las linguas da la
val.

L'Engiadin'Ota (pü bod eir Engiadina Sura) es caracteriseda da la preschentscha
dad üna planüra verda, sü la quela a do quatter lejs, tuots furmos da l'En: ils
lejs da Segl, Silvaplauna, Champfèr e San Murezzan. Quista zona es circundeda da
gods da dschembers e larschs e süsom las muntagnas do que vadrets. L'otezza da
la val es traunter 1.600 e 1.800 meters. L'Engiadin'Ota es lieda a la Val
Bergiaglia tres il Pass dal Malögia ed a la Val Puschlev tres il Pass dal
Bernina. Las vschinaunchas da l'Engiadin'Ota sun (da süd a nord): Segl,
Silvaplauna, San Murezzan, Schlarigna, Puntraschigna, Samedan, Bever, La
Punt-Chamues-ch, Madulain, Zuoz e S-chanf.

L'Engiadina Bassa es pü inclineda (1.610-1.019 meter d'otezza), pü stretta e pü
sulvedgia cu l'Engiadin'Ota: l'En scuorra cò aint strettas chavorgias e do que
bgeras cascadas.

Las vschinaunchas da l'Engiadina Bassa sun (dad occidaint ad oriaint): Zernez,
Susch, Lavin, Guarda, Ardez, Ftan, Scuol, Tarasp, Sent, Ramosch, Tschlin e
Strada.

Illa zona nord da l'Engiadina as chattan gods da pign fin a l'otezza da 1.800
meters, percunter illa vart süd do que gods da larsch fin a 2.100 meters. Impü
es l'Engiadina richa da flora alpina. I'ls gods engiadinais vivan bes-chas scu'l
tschierv e'l chavriöl, illas zonas da crappa do que chamuotschs e capricorns ed
illas vals laterelas svoulan aivlas e tschess. I'l terren da la val as chattan
minerals scu zinc, plom e aram. Ils 1. avuost 1914 gnit fundo il Parc Naziunel
Svizzer, larg 174,2 kilometers quadrats, chi as chatta illas vschinaunchas da
Zernez, S-chanf, Scuol, Valchava e Lavin.

L'Engiadin'Ota eira mneda d'ün propi cont. Dal 1139 vendet il cont Dedalrich
sieu territori a l'uvas-ch da Cuira. Percunter in l'Engiadina Bassa daiva que
bgeras faidas traunter ils signuors dal lö pel possess da la val. Düraunt la
guerra da la Vuclina (uschè dit "Murdraretsch in Vuclina") gnit l'Engiadina
devasteda ed occupeda dals Austriacs dal 1622, ma zieva ün an turnet'la al
Grischun. L'ültima vschinauncha engiadinaisa chi turnet al Chantun füt Tarasp
dal 1815.

La lingua la pü impurtanta da l'Engiadina es il rumauntsch; el es parlo in duos
variants: puter (Engiadin'Ota) e vallader (Engiadina Bassa), minchüna cun propia
grammatica ed ortografia. Insembel faune part de l'uschè dit "rumauntsch ladin",
da na confuonder cul ladin dolomitan, parlo illas vals da l'Italia
nordorientela, chi es cumplettamaing divers. L'adöver dal rumantsch, pustüt in
l'Engiadin'Ota, es fich diminuieu düraunt ils ültims duos tschientiners: il
turissem da massa e la migraziun da persunas, chi nu cugnuoschan la lingua
rumauntscha ma be'l tudas-ch, haun fat que. Quist fenomen es pü ferm in
Engiadin'Ota, chi es la zona la pü interesseda dal turissem, cu in Engiadina
Bassa, inua cha'l rumauntsch es auncha hoz la lingua materna da la megldra part
da la populaziun.

L'economia engiadinaisa es fundeda pella megldra part sül turissem. El cumanzet
dal 19. tschientiner, cur cha üna funtauna d'ova termela gnit scuverta a San
Murezzan. Zieva vet inizi eir il turissem inviernel: pelvaira gnint construieus
funiculeras e runals, chi ragiundschan ils lös culla naiv. La prüma funiculera
füt quela da la Mottas Muragl, inaugureda ils 9 avuost 1907.

L'Engiadina es percurrida tres tuot sia lungezza da ün'unica via, fatta da las
Vias naziunelas 3 (fin Silvaplana e 27, chi vo da Malögia (e dimena dal cunfin
taliaun da Castasegna, in Val Bergiaglia) fin al cunfin cun l'Austria, tar
Martina (vschinauncha Tschlin). Otras vias importantas da la val sun:

Tuots las viafiers da l'Engiadina sun a binari stret e gestidas da la Viafier
retica. La staziun la pü important da la val as chatta a San Murezzan: cò partan
ils trens per Tiraun, Cuira, Tavo e Scuol; la viafier San Murezzan-Scuol
traversa tuot la part centrela da l'Engiadina. Dal 1999 gnit inauguro il Tunnel
dal Vereina, chi lia Lavin e Susch a Klosters. Quist tunnel, il pü lung dal
muond cun binari stret (19.042 meters), es fich important per l'economia da la
val: pelvaira lia l'Engiadina al Partenz e a la val del Rain ed es aviert eir
d'inviern, cur cha'ls pass alpins sun serros pella naiv.



https://rm.wikipedia.org/wiki/Engiadina

L'Engiadina ( [ɛndʑɐˈdinɐ]?/i, tudas-ch: Engadin; taliaun: Engadina) es üna val
da muntagna i'l chantun Grischun, in Svizra. La val es lungia var tschient
kilometers e vegn percurrida da l'En. La val sa divida en dus parts, inua ch'as
chatta la Punt'Ota: l'Engiadin'Ota, traunter il Pass dal Malögia e Cinuos-chel
(vschnauncha S-chanf), e l'Engiadina Bassa, traunter Brail (vschnauncha Zernez)
e'l cunfin cun l'Austria. Il rumauntsch ed il tudas-ch sun las linguas da la
val.

L'Engiadin'Ota (pü bod eir Engiadina Sura) es caracteriseda da la preschentscha
dad üna planüra verda, sü la quela a do quatter lejs, tuots furmos da l'En: ils
lejs da Segl, Silvaplauna, Champfèr e San Murezzan. Quista zona es circundeda da
gods da dschembers e larschs e süsom las muntagnas do que vadrets. L'otezza da
la val es traunter 1.600 e 1.800 meters. L'Engiadin'Ota es lieda a la Val
Bergiaglia tres il Pass dal Malögia ed a la Val Puschlev tres il Pass dal
Bernina. Las vschinaunchas da l'Engiadin'Ota sun (da süd a nord): Segl,
Silvaplauna, San Murezzan, Schlarigna, Puntraschigna, Samedan, Bever, La
Punt-Chamues-ch, Madulain, Zuoz e S-chanf.

L'Engiadina Bassa es pü inclineda (1.610-1.019 meter d'otezza), pü stretta e pü
sulvedgia cu l'Engiadin'Ota: l'En scuorra cò aint strettas chavorgias e do que
bgeras cascadas.

Las vschinaunchas da l'Engiadina Bassa sun (dad occidaint ad oriaint): Zernez,
Susch, Lavin, Guarda, Ardez, Ftan, Scuol, Tarasp, Sent, Ramosch, Tschlin e
Strada.

Illa zona nord da l'Engiadina as chattan gods da pign fin a l'otezza da 1.800
meters, percunter illa vart süd do que gods da larsch fin a 2.100 meters. Impü
es l'Engiadina richa da flora alpina. I'ls gods engiadinais vivan bes-chas scu'l
tschierv e'l chavriöl, illas zonas da crappa do que chamuotschs e capricorns ed
illas vals laterelas svoulan aivlas e tschess. I'l terren da la val as chattan
minerals scu zinc, plom e aram. Ils 1. avuost 1914 gnit fundo il Parc Naziunel
Svizzer, larg 174,2 kilometers quadrats, chi as chatta illas vschinaunchas da
Zernez, S-chanf, Scuol, Valchava e Lavin.

L'Engiadin'Ota eira mneda d'ün propi cont. Dal 1139 vendet il cont Dedalrich
sieu territori a l'uvas-ch da Cuira. Percunter in l'Engiadina Bassa daiva que
bgeras faidas traunter ils signuors dal lö pel possess da la val. Düraunt la
guerra da la Vuclina (uschè dit "Murdraretsch in Vuclina") gnit l'Engiadina
devasteda ed occupeda dals Austriacs dal 1622, ma zieva ün an turnet'la al
Grischun. L'ültima vschinauncha engiadinaisa chi turnet al Chantun füt Tarasp
dal 1815.

La lingua la pü impurtanta da l'Engiadina es il rumauntsch; el es parlo in duos
variants: puter (Engiadin'Ota) e vallader (Engiadina Bassa), minchüna cun propia
grammatica ed ortografia. Insembel faune part de l'uschè dit "rumauntsch ladin",
da na confuonder cul ladin dolomitan, parlo illas vals da l'Italia
nordorientela, chi es cumplettamaing divers. L'adöver dal rumantsch, pustüt in
l'Engiadin'Ota, es fich diminuieu düraunt ils ültims duos tschientiners: il
turissem da massa e la migraziun da persunas, chi nu cugnuoschan la lingua
rumauntscha ma be'l tudas-ch, haun fat que. Quist fenomen es pü ferm in
Engiadin'Ota, chi es la zona la pü interesseda dal turissem, cu in Engiadina
Bassa, inua cha'l rumauntsch es auncha hoz la lingua materna da la megldra part
da la populaziun.

L'economia engiadinaisa es fundeda pella megldra part sül turissem. El cumanzet
dal 19. tschientiner, cur cha üna funtauna d'ova termela gnit scuverta a San
Murezzan. Zieva vet inizi eir il turissem inviernel: pelvaira gnint construieus
funiculeras e runals, chi ragiundschan ils lös culla naiv. La prüma funiculera
füt quela da la Mottas Muragl, inaugureda ils 9 avuost 1907.

L'Engiadina es percurrida tres tuot sia lungezza da ün'unica via, fatta da las
Vias naziunelas 3 (fin Silvaplana e 27, chi vo da Malögia (e dimena dal cunfin
taliaun da Castasegna, in Val Bergiaglia) fin al cunfin cun l'Austria, tar
Martina (vschinauncha Tschlin). Otras vias importantas da la val sun:

Tuots las viafiers da l'Engiadina sun a binari stret e gestidas da la Viafier
retica. La staziun la pü important da la val as chatta a San Murezzan: cò partan
ils trens per Tiraun, Cuira, Tavo e Scuol; la viafier San Murezzan-Scuol
traversa tuot la part centrela da l'Engiadina. Dal 1999 gnit inauguro il Tunnel
dal Vereina, chi lia Lavin e Susch a Klosters. Quist tunnel, il pü lung dal
muond cun binari stret (19.042 meters), es fich important per l'economia da la
val: pelvaira lia l'Engiadina al Partenz e a la val del Rain ed es aviert eir
d'inviern, cur cha'ls pass alpins sun serros pella naiv.



https://rm.wikipedia.org/wiki/Dinosaurs

Ils dinosaurs (grec: deinos – ‹terribel, immens›; sauros – ‹saur›) èn la gruppa
dals vertebrats terresters (tetrapoda) che dominava avant ca. 235 fin ca. 65
milliuns onns ils sistems ecologics sin terra franca.

Las enconuschientschas davart ils dinosaurs obtegnan paleontologs cun intercurir
fossils che cumparan en furma d’ossa petrifitgada. Ulteriuras infurmaziuns
furneschan improntas da la pel e da tessids, fossils da passidas, ovs e gnieus,
gastrolits ed excrements petrifitgads ch’èn sa mantegnids fin en il temp dad oz.
Restanzas da dinosaurs èn vegnidas chattadas sin tut ils continents inclus
l’Antarctica, damai ch’ils dinosaurs han entschet ad exister d’in temp che tut
la terra franca era unida en il supercontinent Pangea. Fin ussa han ils
paleontologs descrit pli che 800 differentas spezias da dinosaurs ed i suondan
mintg’onn novas. Cumbain che tschertas spezias da dinosaurs tutgan tar ils pli
gronds animals da la terra da tut ils temps, era la pluralitad dals dinosaurs
pitschna ed agila. Ins sa plinavant che almain tschertas gruppas dals dinosaurs
èn stadas homoiotermas (da sang chaud).

Sco ils blers reptils d’ozendi vegnan ils dinosaurs attribuids als diapsids.
Quels sa differenzieschan dals sinapsids (or dals quals èn naschids ils mammals)
e dals anapsids (las tartarugas d’ozendi) tras duas fanestras da la chavazza che
sa chattan en posiziun parallela davos ils egls. Entaifer ils diapsids vegnan
ils dinosaurs classifitgads sco archosaurs (ils ‹reptils regents›) che possedan
duas ulteriuras fanestras da la chavazza. Descendents d’ozendi da questa gruppa
da reptils èn sper ils crocodils er ils utschels.

Ils dinosaurs vegnan sutdividids en duas gruppas: sauriscs u sauriscs (saurs cun
batschida da luschard) ed ornitiscs (saurs cun batschida per sgular). Questas
duas gruppas sa distinguan ina da l’autra oravant tut tras lur structura da la
batschida. Ils sauriscs, als quals appartegnan tant ils teropods carnivors sco
er ils sauropods erbivors, han mantegnì la structura da la batschida da lur
perdavants e pon vegnir identifitgads tras l’ossa distanta dal pubis e da
l’ischium (mira illustraziuns). L’ossa dal pubis e da l’ischium dals ornitiscs
erbivors è percunter ordinada en posiziun parallela, inclinada vers enavos.

Il taxon ‹dinosaurs› è vegnì definì l’onn 1842 da l’anatom englais Sir Richard
Owen. Ils dinosaurs èn segnads d’ina enorma varietad da las spezias. Auters
archosaurs – tranter els ils dinosaurs sgulants (pterosaurs) – na tutgan betg
tar ils dinosaurs, gist uschè pauc sco ils gronds reptils da la mar dal
mesozoicum, ils ictiosaurs, mosasaurs e plesiosaurs.

Da lur parents en lingia directa entaifer ils archosaurs sa laschan tut ils
represchentants da tut las spezias dals dinosaurs differenziar tras in dumber da
segns da skelet communabels. I sa tracta da segns da la chavazza sco era da
segns da la part dal skelet che sa chatta davos la chavazza. Entant che
dinosaurs primars demussan tut quests segns caracteristics, pon furmas
posteriuras sa distinguer vaira ferm, uschia ch’inquala caracterisaziun numnada
n’è betg pli avant maun ni betg pli pussaivla da cumprovar.

La sutgruppa dals sauropods cumpiglia ils pli gronds dinosaurs enconuschents;
quels furman a medem temp ils animals da la terra ils pli gigantics ch’han
insumma existì insacura. Il pli grond e grev dad els è il brachiosaur ch’aveva
in’autezza da dudesch meters e pasava fin 70 tonnas. Il pli lung dinosaur è il
diplodocus cun ina lunghezza d’enfin 27 meters. Igl èn bain vegnids
enconuschents dinosaurs ch’eran anc bler pli gronds, quels èn però documentads
mo tras fragments d’ossa. Tscherta tocca lascha sminar l’existenza da dinosaurs
che mesiravan passa 40 meters, e fragments da l’argentinosaur laschan supponer
che tschertins pasavan fin 100 tonnas. Er ils dinosaurs carnivors cumpigliavan
gigants. Il pli grond ch’è vegnì cumprovà tras chats bunamain cumplets è il
tirannosaur rex che mesirava var 12 meters. Er qua datti fragments d’ossa che
laschan supponer spezias anc pli grondas. Exempels èn il gigantosaur sidamerican
u il spinosaur african.

Tar ils pli pitschens dinosaurs tutgan duteropods or da la China ch’èn vegnids
chattads l’onn 2002, il scansoriopterix e l’epidendrosaur ch’è pli probabel mo
in animal giuven dal scansoriopterix. Quests pitschens laders pennads avevan la
grondezza d’in pasler. Ulteriurs dinosaurs plitost pitschens eran per exempel il
compsogantus, il saltopus, l’echinodon u il juravenator ch’avevan cun lur
grondezza da corp da stgars 60 cm strusch la grondezza d’in giat. Ils pitschens
dinosaurs sa nutrivan bunamain mo da charn.

Pertge che tscherts dinosaurs han cuntanschì dimensiuns uschè extraordinarias
vegn empruvà d’eruir en rom da perscrutaziuns intensivas. La creschientscha
gigantica ha entschet en la perioda auta dal giura ed ha cuntinuà en la perioda
da crida. Dinosaurs n’eran dentant betg ils sulets gigants, er ils saurs
sgulants – che pudevan avair en la perioda da crida tempriva ladezzas da las
alas da 12 meters u dapli – ed ils reptils da la mar pudevan cuntanscher
grondezzas remartgablas.

In factur ch’ha accelerà decisivamain l’engrondiment era il fatg ch’igl ha dà
durant las periodas dal giura e da crida ina vegetaziun abundanta. Uschia
pudevan oravant tut ils sauropods consumar enorms quantums da nutriment senza
stuair surmuntar grondas distanzas. Tras quai avevan els dapli energia per
crescher e correspundentamain s’augmentava er la grondezza dals animals che
vivevan da lur charn. Tar in animal da tala grondezza sa midan la finala er la
moda da viver e la construcziun dal skelet considerablamain.

Sumegliant a tartarugas e crocodils possedevan er tscherts dinosaurs cuirass.
Ils anchilosaurs tutgavan tar ils animals cun ils cuirass ils pli cumplets da
tuts temps. Tar intginas spezias avevan schizunt las survantscheglias plattas
d’ossa; sulettamain il venter n’era betg cuirassà. In tal cuirass consistiva da
millis da plattas d’ossa cun diameters d’insaquants millimeters fin a
varsaquants tozzels centimeters.

Auters dinosaurs purtavan cornas. Cumbain che quellas starmentavan ils
adversaris, èsi pauc probabel ch’ellas avevan ina funcziun da defensiun. Pli
tgunsch servivan las cornas a far parita tar la paregliaziun, u – sco quai ch’i
vegn supponì tar insaquants dinosaurs cun corna – tar cumbats encunter animals
da la medema spezia.

La gruppa dals pachiecefalosaurs èn dinosaurs cun ina chavazza enorm grossa. Pli
probabel han els pitgà tar cumbats lur chavazzas ina encunter l’autra,
sumegliant als mufluns canadais d’ozendi. Dinosaurs sco il stegosaur purtavan
percunter grondas plattas d’ossa sin il dies. Lur funcziun n’ha betg pudì vegnir
sclerida enfin oz. Auters dinosaurs purtavan velas sin il dies; er lur funcziun
n’è anc betg sclerida.

Ils emprims dinosaurs èn pli probabel sa spartids dad auters archosaurs en la
mesadad da la perioda da trias avant ca. 235 milliuns onns. Mo 20 milliuns onns
pli baud, a la fin da la perioda da perm, avevi dà la pli gronda extincziun da
massa ch’ha insumma gì lieu insacura. Quella aveva fatg svanir 95 % da tut las
spezias existentas sin il mund. In vegl perdavant dals dinosaurs pudess esser
stà il saurosuchus, in grond archosaur.

Sco ils pli vegls dinosaurs per propi valan tschertas scuvertas ch’èn vegnidas
fatgas en stresas ch’èn 235 milliuns onns veglias (en l’Argentinia ed en la
Brasilia). Il gerrerasaur, il stauricosaur e l’eoraptor eran chatschaders,
entant ch’il pisanosaur era in erbivor. En las faunas da quest’epoca eran
dinosaurs però plitost rars e na furmavan anc betg la gruppa dominanta.

Quai è sa midà in pèr milliuns onns pli tard, tar la midada da la perioda da
carnium en quella dal norium. Da quel temp hai dà in’ulteriura extincziun da
massa ch’ha pertutgà oravant tut ils reptils ed amfibis primars che vegnivan er
numnads paleotetrapods. 42 % da las famiglias dals tetrapods èn mortas ora. Ils
uschenumnads neotetrapods, tranter els ils dinosaurs, han occupà las nischas
ecologicas ch’èn vegnidas libras. Cun la midada da la perioda dal trias en
quella dal giura avant 202 milliuns onns è succedida ina nova extincziun da
massa ch’ha fatg svanir definitivamain ils paleotetrapods. Cun quai cumenza la
predominanza dals dinosaurs: dals animals da la perioda dal giura ch’èn
enconuschents appartegneva quasi mintga spezia terrestra ch’era pli grond ch’in
meter a questa gruppa.

Impurtants mussaments ch’els sajan animals da sang chaud furneschan scuvertas
ch’èn vegnidas fatgas en l’Antarctica ed en l’Australia. Là han ins chattà
dinosaurs polars che stuevan surviver envierns fraids d’ina durada da 6 mais.
Pir dacurt han ins er fatg en l’Alasca dal Nord scuvertas or da la perioda da
crida. Quellas demussan che las medemas spezias sco en il rest da l’America dal
Nord han vivì er en territoris ch’eran da quel temp fraids.

Tar blers dinosaurs, oravant tut tar teropods, lascha la construcziun dal skelet
supponer ina gronda activitad corporala. Quai renviescha medemamain ad in
metabolissem fitg intensiv. Ins ha er pudì identifitgar en lur ossa structuras
dal sistem d’avainas ch’èn tipicas per animals da sang chaud. En pli disponiva
ina cifra considerabla da dinosaurs pli pitschens d’in vestgì da plimas, dal
qual ins ha pudì concluder ch’i sa tracta d’animals da sang chaud. Sa basond sin
questas enconuschientschas è la gronda part dals scienziads ozendi da l’opiniun
ch’ils dinosaurs eran animals da sang chaud.

Utschels e dinosaurs han blers tratgs cuminaivels. Cun passa 100 segns
caracteristics pli u main identics valan ils terapods ozendi sco la spezia morta
ora la pli parentada cun ils utschels. Archaeopterix, l’emprim exempel valabel
d’in dinosaur cun plimas, è vegnì a la glisch l’onn 1861 en il sid da la
Germania. Be dus onns avant aveva Charles Darwin tschentà si la tesa
revoluziunara dal svilup da las spezias. Correspundentamain ha quest nov
dinosaur provocà discussiuns animadas tranter ils aderents da la teoria da
l’evoluziun e quels dal creaziunissem. Ils onns 1990 èn vegnidas chattadas
ulteriuras spezias da dinosaurs cun plimas, principalmain en la provinza
Liaoning en il nordost da la China.

Ina part fascinanta da la perscrutaziun da dinosaurs furman ils fossils da
fastizs. Tals fossils sco passidas, ovs e gnieus fossils, gastrolits ed
excrements petrifitgads n’èn nagina raritad. Els dattan oravant tut scleriment
davart il cumportament dals dinosaurs. I suonda ina descripziun dals fossils da
fastizs ils pli impurtants.

Coprolits: Coprolits èn rests d’excrements petrifitgads. Grazia a questas
petrificaziuns reusseschi a scienziads da scuvrir dapli davart la moda da
magliar e davart il metabolissem dals dinosaurs. Ils microorganissems
(microfossils) ed eventualmain rests da plantas che vegnan chattads pon vegnir
interpretads da scienziads e chattan er applicaziun en la paleogeografia ed en
la botanica.

Dapi lur scuverta giaudan ils dinosaurs ina gronda popularitad. Ils emprims
fossils èn en mintga cas vegnids chattads gia avant tschients, gea perfin millis
dad onns. Lur derivanza n’ha dentant betg pudì vegnir sclerida. En la China han
ins gia chattà avant dapli che 2000 onns fossils che derivavan forsa da
dinosaurs e che Chang Qu ha descrit sco ossa da drags. Er ils Grecs e Romans
vegls han chattà tals fossils che purschevan material per ditgas e legendas.

L’emprima persuna ch’è stada infurmada davart quests reptils gigants da temps
daditg passads e ch’ha fatg retschertgas davart els, è stà il medi englais
Gideon Mantell. Gia l’onn 1820 ha sia dunna chattà in dent fossil. L’emprim
dinosaur ch’è vegnì identifitgà e descrit sco tal è dentant stà in fragment
d’ina missella ch’in paleontolog amatur ha chattà damanaivel dad Oxford.

L’onn 1902 è vegnì chattà a Montana, USA, ina part gigantica d’in skelet ch’è
vegnida denominada da Henry Osborn tirannosaur rex. Ditg valeva quest gigant,
cun ses quattordesch meters lunghezza e cun sias sis tonnas, sco il pli grond
animal carnivor ch’ha vivì sin terra franca.

L’onn 1909 ha il Museum da scienzas natiralas a Berlin lantschà ina
grond’expediziun sut la direcziun da Werner Janensch. Quella ha manà en l’Africa
da l’Ost tudestga, la Tansania d’ozendi. Destinaziun dal viadi era in pitschen
lieu cun num Tendaguru, or dal qual ins aveva gia annunzia chats. Tranter las
scuvertas spectacularas ch’ins ha fatg là era, ultra dal chentrosaur (in
stegosaur), er il skelet gigantic dal brachiosaur. Ils resultats da questas
scuvertas pon ins observar oz en il Museum da scienzas natiralas a Berlin. Il
skelet dal brachiosaur è il pli grond skelet da dinosaur ch’è vegnì erigì sin
l’entir mund. Enturn la mesadad dal 20avel tschientaner han ins alura chattà
oravant tut en China blers fossils da dinosaurs.

Tenor questa teoria – postulada l’emprima giada da Luis Alvarez ils onns 1970 –
è l’extincziun da massa vegnida chaschunada tras in culp d’in meteorit ch’ha gì
lieu avant ca. 65 milliuns onns. Il culp haja manà ad ina midada da clima,
perquai che la pulvra ch’è vegnida leventada haja stgirentà l’atmosfera e
cunquai procurà per in enviern permanent (cumparegliabel cun in enviern
nuclear). Per questa teoria pleda l’enritgiment dal metal iridium – in material
fitg rar – che sa lascha cumprovar en las stresas da la terra correspundentas.
Quest metal pudess tuttavia esser vegnì sin la Terra tras in meteorit. La teoria
vegn rinforzada supplementarmain tras ina scuverta ch’è vegnida fatga l’onn 1990
a l’ur da la peninsla Jukatan al Golf da Mexico. Là è numnadamain vegnì chattà
in crater cun il num Chixculub ch’è circa 170 km lad.

Questa teoria pretenda che l’activitad smesirada da vulcans ch’ha gì lieu vers
la fin da la perioda da crida haja procurà per sumegliantas midadas da clima sco
in culp d’in meteorit. In indizi è il vulcanissem vehement da Dekkan-Trapp en
l’India ch’ha transporta a la surfatscha almain dus milliuns kilometers cubic
basalt. Tras ils vulcans èsi er pussaivel che tissis èn sa derasads en
l’atmosfera. Quels pudessan esser stads mortals per ils embrios ch’eran vi da
crescher en ils ovs.

Blers scienziads partan ozendi dal fatg che betg mo ina da questas catastrofas
saja responsabla per l’extincziun da massa. Pli plausibla para la tesa che plirs
eveniments ch’han gì lieu circa a medem temp hajan manà a questa catastrofa. Per
l’extincziun dals saurs sgulants u dals amonits a la fin da la perioda da crida
pudess er esser responsabel il fatg che la mar è tschessada da quel temp talmain
che las mars bassas èn svanidas dal tuttafatg. Tras quai han blers animals pers
lur spazi da viver.

Per in emprim grond interess public per ils dinosaurs ha procurà il Crystal
Palace a Londra l’onn 1853 cun endrizzar ina cuntrada genuina cun models
d’animals en grondezza natirala. Differents da quests dinosaurs aveva il
sculptur Benjamin W. Hawkins reconstruì tenor las indicaziuns dal paleontolog
Richard Owen. La cuntrada pon ins admirar anc ozendi.

L’onn 1868 è Hawkins vegnì incumbensà da montar skelets da dinosaurs e da
preschentar quels a la publicitad. En in museum a New York han quests emprims
exponats da dinosaurs procurà per ina veritabla fulla da visitaders. En il
decurs dals proxims decennis èn ils skelets da blers auters animals vegnids
bandischads en ils tschalers dals museums e remplazzads tras questas novas
attracziuns. Ozendi concurran sin il pli anc ils relicts dals Egipzians cun la
popularitad dals dinosaurs.

A partir dal 20avel tschientaner cumparan ils dinosaurs er entaifer la
litteratura ed il film. Ina da las emprimas e pli renumadas istorgias da
science-fiction è ‹The Lost World› dad Arthur Conan Doyle (1912) ch’è vegnida
filmada pliras giadas. Bleras da questas istorgias (tranter auter era da Jules
Verne) tractan la scuverta d’in territori fin alura nunenconuschent, per exempel
d’in guaud tropic u d’in’insla, nua che dinosaurs hajan survivì.

En blers films vegnan ils dinosaurs preschentads sco monsters cannibalics e vegn
per part sugerì ch’els vivevan dal temp dals avdants da cuvels. In’excepziun
furma il film da fantasia ‹Reise in die Urzeit› (1954), en il qual uffants
viagian adina pli lunsch en il passà. Quest film tschecoslovac mussa per
l’emprima giada animals dal temp primar en las epocas correspundentas. Il
paleontolog Josef Augusta era stà participà sco cussegliader scientific.

Films d’acziun da Hollywood pli novs che dattan in maletg vaira realistic dals
dinosaurs furman ‹Jurassic Parc› (1993) e ‹The Lost World› (1997) da Steven
Spielberg. La teoria da clonar dinosaurs sco quai ch’ella vegn preschentada en
‹Jurassic Parc› n’è dentant betg realistica. Il purtader da l’infurmaziun
d’ierta, l’ADN, va numnadamain svelt en malura suenter la mort da la creatira.

Films da dinosaurs pli novs èn savens films documentars ch’emprovan da
preschentar ils animals en lur spazi da viver autentic. La seria da BBC
‹Dinosaurier – im Reich der Giganten› (titel englais: ‹Walking with dinosaurs›)
è vegnida producida cun custs enorms. Ironicamain èsi pussaivel d’illustrar
questas creatiras giganticas dal temp preistoric a moda autentica mo cun tecnica
grafica la pli moderna (Computer Generated Imagenery). Tuttina n’han
illustraziuns artisticas (l’uschenumnà paleoart) betg pers lur impurtanza. Er en
grondas producziuns da kino vegn per part anc adina lavurà cun Storyboards.

En in essai cumparì en l’‹American Scientist Online› da l’onn 2005 s’occupa
Keith Stewart Thompson da l’effect ch’ils dinosaurs han spezialmain sin uffants
e giuvens creschids. Dinosaurs sajan in fenomen paradox: cun excepziun da la
lingia dals utschels sajan tuts morts ora, ma tuttina sajan tschertins nunditg
ferms e privlus. Per uffants, surtut sch’els èn gist vi d’emprender ina lingua,
sa porschia qua in mund da fantasia ch’è bain accessibel, ermetic e ch’els san
era furmar sez. Ils dinosaurs sajan mez reals, palpabels e corporals, dentant or
d’in temp nunchapibel ed inaccessibel. Els sajan a medem temp monsters e
cumpogns da far termagls, fetschian tema, ma sajan tuttina charins.



https://rm.wikipedia.org/wiki/Cumbel

Cumbel ( [ˈkʊmbəl]?/i) ei in vitg ed in'anteriura vischnaunca politica svizra
ella Val Lumnezia. El appartegn alla vischnaunca politica Lumnezia en la regiun
Surselva dil cantun Grischun.

Entochen ils 31 da december 2012 era Cumbel ina vischnaunca politica en il
district Surselva dil cantun Grischun. Ils emprem da schaner ha Cumbel fusiunau
cun Morissen, Vella, Degen, Vignogn, Lumbrein, Vrin e Suraua tier la vischnaunca
Lumnezia. La cefra postala da Cumbel ei 7142.

Cumbel sesanfla all'entschatta dalla Val Lumnezia ed ei ca 7 km naven dil marcau
da Glion. Il vitg schai sin in'altezia da 1138 meters sur mar e posseda ina
surfatscha da 4.46 km².

A Cumbel tschontschan ils rodund 270 habitonts sursilvan, mo tut tenor vitg tuna
il sursilvan different. Cunzun il lungatg da Lumbrein e Vrin sedifferenziescha
fetg dils auters vitgs schegie che Lumbrein e Vrin sesanflan alla fin dalla Val
Lumnezia, nua ch'ei vegn tschintschau il sursilvan che semeglia il pli fetg al
sursilvan vegl. Aschia senta mintga Lumnezia, ord tgei vitg ch'il partenari da
discussiun savess esser.

Igl uoppen da Cumbel demuossa il portal da porclas ch'ei in monument historic
per la Val Lumnezia. Tras quei portal menava la vegla via ella val ed el
sesanfla sin il terriori da Cumbel. Quei portal ei da gronda impurtonza per
Cumbel ed era per la Lumnezia, damai che la battaglia da Werdenberg-Belmontschen
ha giu liug leu. Las dunnas lumnezianas han stuiu cumbatter leu per lur patria e
quei cun success. Il portal ei coluraus alv cun seiv nera e tetg ner. Il funs
digl uoppen ei coluraus cun in ferm e surprentend tgietschen.



https://rm.wikipedia.org/wiki/Cervia

Cervia (Žìrvia in l'idiom rumagnol) es üna vschinauncha taliauna da var 28.000
abitants, chi as chatta illa region Emilia-Romagna, provinza da Ravenna, sülla
riva dal Mer adriatic. Ad es üna localited turistica fich renumneda per sias
largias rivas da sabgia, la produziun da sel e las funtaunas termelas.

A Cervia do que bgeras fracziuns. La pü renumneda es sainza dubi Milano
Marittima.

Eir quista es üna localited agricula. Cò as chattan l'oratori da San Lorenz dal
1794, Villa Ragazzena dal 1562 e la baselgia da San Josef dal 1775.

Quista localited ho tel nom perche ch'ella es gnida construida als inizis dal
20. tschientiner da üna societed da Milaun, zieva cha la vschinauncha da Cervia
vet suottascrit üna convenziun cun la famiglia Maffei (üna da las pü renumnedas
da Milaun) pel svilup dal territori a nord da la vschinauncha svessa. A gnint
construieus bgers hotels e villas traunter il god da pign maritims e la riva dal
mer e la fracziun dvantet ün lö da vacanzas fich renumno, aunz per l'ota
burgaisia da Milaun e zieva per l'uschè dit "turissem da massa". La localited ed
clameda "città giardino" (cited curtin), perche cha a do bgers parcs, zonas
verdas e bös-chs da pigns maritims intuorn (ed in tscherts cas eir "in mez") a
las chesas e lung las vias.

Otra fracziun agricula, è'la sül cunfin culla provinza da Forlì-Cesena. Illa
zona sun gnidas fattas excavaziuns archeologicas, düraunt las quelas sun gnieus
scuverts chats da l'eted dals Romauns.

Fracziun agricula, è'la renumneda pella baselgia da San Steffan dal 977 e pella
presenzcha d'üna plazza aviatica militara.

Quista es la fracziun la pü a nord da Cervia. In quist lö, sülla punt dal flüm
cun listess nom, gnit il general Agliardi rapieu düraunt l'uschè ditta
"Settimana Rossa" (Eivna cotschna), revolta chi vet lö traunter ils 7 e'ls 14
gün 1914, zieva cha ad Ancona schluppettet la Pulizia cunter il pievel chi
manifestaiva cunter la guerra e'l chef dal guvern Giovanni Giolitti. Zieva ün
pêr dis gnit il general libero sainz'otras consequenzas.

Ad es üna fracziun agricula ed artisanel. Sieu nom vegn dal pled latin infer,
chi voul dir "suot": effetivamaing as chatta il vih a süd da las salinas, in ün
territori da palüds. Illa fracziun do que'l Museum da las marionettas.

La veglia cited da Cervia, chi fin al 9.-11. tschientiner vaiva nom Ficocle,
tenor legenda gnit fundeda dal cumandant etrusc Ficol, chi la vaiva vulida
construir dasper Ravenna per batter sieu tiraun. Suainter divers autuors vegna
il nom Ficocle d'ün chapitani grec u d'ün prefect da Filip I da Macedonia, u
fors'auncha dals pleds grecs "φυκος" (alga) e "κλέος" (fama), perche cha las
algas eiran fich abundantas i'ls chanels ed illas salinas da quel territori.

Tenor ils statuts da la cited rivet il Cristianissem var dal 50 grazcha ad
Eleuteri, prüm uvas-ch invio da l'Apostel da l'Emilia Sant Apollinare. Ma tuot
que es fich intschert, perche cha üngün act menziuna la presenzcha d'uvas-chs
fin var als 500, cur cha Geronzio gnit menziuno d'ün document papel scu uvas-ch
da Ficocle. Dal 655 Pipin det il territori intuorn Ravenna al papa Zaccaria in
possess continuo. Dal 709 as rebellet l'archuvas-ch da Ravenna al papa; per que
fet ir l'imperatur Güstiniaun il cumandant Teodor in quel lö, per suottametter
l'archuvas-ch danöv a Roma. L'Archuvas-ch e'ls schefs da la revolta dumandent
agüd a las otras citeds d'intuorn; il vschin da Ficocle Altobello Laschi vet a
Ravenna cun qualche sudo, ma memma pochs cu quels da Teodor. A la fin gnit
Ravenna plundrageda e Ficocle desdrütta.

Zieva la destrucziun gnit la cited da Ficocle construida danöv in listess lö,
inua ch'ella eira üna vouta, dasper las salinas. Traunter il 9. e l'11.
tschientiner mudet la cited nom: da Ficocle a Cervia, scu eir hoz ella es
clameda. Ils prüms purtrets da Cervia sun un pêr chartas dal 15. tschientiner:
ellas faun vzair üna cited fortificheda cun trais portas d'access liedas a la
terra ferma tres punts muviblas, un palazi dal priur, set baselgias ed ün friun
vulieu tenor legenda da l'imperatur Fadri il Grand. Sia pusiziun geografica era
sgüra per las attachas, ma na pella sandet da la glieud da Cervia, pervi da la
vicinanza a las salinas, la preschentscha da bgers chanels, chi traversaivan la
cited e mnaivan l'ova a las salinas svessas e la s-charsdet d'ova bavabla. Impü
culpet la crisa dal 17. tschientiner la cited: sieus abitants dvantent be var
tschient. Già dal 1630 cumanzet que a penser da spuster la cited dasper la riva
dal mer, in üna zona pü sauna; ma be ils 9 november 1697 suottascrivet il papa
Innocenzi XII il chirograf, chi cuntgnaiva l'uorden e'ls möds da cunstrucziun da
la nouva cited. Tel documaint mussaiva il numer da chesas da construir, la
pusiziun da la catedrala, dal palazi da l'uvas-ch e da la praschun; la spaisa
totela previsa per que eira da var 35-40.000 s-chüds.

Tenor legenda, düraunt cha l'uvas-ch da Lodi giaiva a spass tres il god da pign
da la cited, vzet el ün tschierv ("cervo" in taliaun); el pensaiva, ch'el eira
ün funcziunari da Dieu, e per que s'inschnugliet el davaunt la bes-cha per
devoziun. Daspö quel di gnit la cited clameda "Cervia", per algorder
l'evenemaint e perche cha i'ls gods d'intuorn eiran que bgers tschiervs. La
vappa da la cited rapreschainta propi ün tschierv inschnuglio sün ün pro verd.

La catedrala da Cervia, dedicheda a Nossaduonna d'avuost, gnit construida
traunter 1699 e 1702; il prüm crap gnit mess da l'uvas-ch Francesco Riccamonti.
Ella as chatta sülla vart vest da Piazza Garibaldi, la plazza principela da
Cervia. Il stil da la baselgia es sumgiant a quel romanic; ella es fatta a
crusch latina, ho ses chapellas laterelas (trais per minchüna vart), tschinch
oters, ses pittüras dal 18. tschientiner e quatter sculpturas. Il clucher es
davous baselgia sülla part süd, e'l palazi da l'uvas-ch as drizza alla fatschada
da la baselgia svessa a schnestra.

Ella as chatta in Corso Mazzini, illa cited veglia. Construida traunter 1717 e
1722 è'la da stil baroc. Aint ella do que ün crucifix da lain, chi provegn d'üna
clostra da la veglia Cervia; tenor legenda è'l gnieu dal mer düraunt ün orizi
per proteger ils pas-cheders. A do eir ün orgel da Gaetano Callido, chi ho fat
orgels eir illa baselgia da San Marcus a Vnescha, e düraunt la perioda da Nadel
ün prasepan mecanic.

Ella gnit construida traunter 1704 e 1741 da Antonio Farini our dal center da la
cited, ün miel a nord dal Port canel. Ella es da stils baroc tard e rococo ed ho
eir ün clucher ot 20 meters, agiunt pü tard.

Ella es la baselgia da Milano Marittima; sieu nom in latin significhescha
"Staila dal mer". Construida da Carmelo Bordone dal 1959, ospitescha'la ils
Franziscauns, es da fuormas modernas ed ho grands vaiders. Düraunt la sted illa
baselgia vain fatta la manifestaziun I Venerdì a Stella Maris ("Venderdi a
Stella Maris"), düraunt la quela a vegnan effettuos concerts d'orgel da
musicists renumnos.

Construieu illa seconda mited dal 15. tschientiner dal carmelit Girolamo
Lambertini, esa la baselgia da Cervia la pü venereda pel cult da Nossaduonna.
Tenor legenda, apparet l'imegna da Nossaduonna sü ün trunch da pign, chi füss
hoz aint il mür dal sanctuari, als taglialainas dal god da pigns. Il sanctuari
as chatta a 2 km da la cited, dasper la Strada Naziunela 16 "Adriatica" e la
localited Terme; el es pitschen ed in stil romanic tard, cun quadrels in vista
ed ün pitschen clucher sül tet. Aint el do que ün oter fat cun ün sarcofag dals
prüms ans dal Cristianissem, sür il quêl penda ün crucifix da lain dal 17.
tschientiner, e pittüras da mür mel conservedas. Minch'an, la prüma dumengia
d'october, è'l il lö d'arriv da la "Processione del Volto" ("Processiun da la
Vista").

Ella as chatta a Pisignano ed es la baselgia la pü veglia dal territori da la
vschinauncha da Cervia. Ella gnit construida in ün lö, chi a l'eted dals Romauns
eira dedicho al dieu Mitra. La prüma baselgia eira dal 10. tschientiner e gnit
construida danöv dal 1521, zieva ch'ella gnit desdrütta düraunt la battaglia da
Ravenna, in stil prüm romanic.

Ad es la baselgia da Castiglione di Cervia. Ella gnit construita dal 1902, zieva
cha la precedainta gnit desdrütta da ün incendi dal 1875. La baselgia es da stil
neoclassicistic, cun quadrels in vista illa part da l'apsida e i'l clucher, chi
ho ün tet a cupla.

Ella as chatta a Cannuzzo e gnit construida dal 1828. La baselgia piglia sieu
nom da üna pittüra, chi rapreschainta Nossaduonna, l'iffaunt Gesu e duos aungels
dasper els. La construcziun ho quadrels in vista; aint ella, do que eir üna
statua dal Cour sant da Gesu. Il clucher, cun sögl quadrat, gnit construieu
zieva la baselgia.

Ad es la baselgia da Savio. Construida dal 1831, gnit ella desdrütta da üna
ovazun dal flüm Savio e dals bombardamaints düraunt la Seguonda Guerra mundiela
e construida danöv dal 1955. Ouvra da l'architect Minardi, ho'la lingias
essenzielas ed ho aint ella pittüras sün taila dal 18. tschientiner.

La baselgia da Villa Inferno es dal 1680 ed es da stil neoclassicistic. Aint
ella, sülla paraid da l'apsida, do que ün mosaïc, che represchainta Sant Andrea
l'Apostel. Il clucher, dal 1920, gnit dannagio da üna sajetta e dal
bombardamaints düraunt la Seguonda Guerra mundiela.

Ad es la baselgia da Montaletto; a l'interiur do que elemaint dal 18.
tschientiner, ma oters elemaints dadour, scu l'apsida, sun dal 1500. Aint ella,
davous l'oter, do que üna Nossaduonna cun l'iffaunt Gesu dal 17. tschientiner;
sül tet do que ün pitschen clucher.

Ella as chatta a Pinarella ed gnit construida dal 1966; dadains e dadour do que
quadrels in vista; sur l'entreda do que ün lung vaider cun scenas dal misteri
dal Rosari. Sür i duos oters do que mosaïcs aduzos, chi represchaintan la
Famiglia sencha (a dretta) e San Töna da Padova (a schnestra); süll'apsida do
que üna pittüra da mür dal Cour sench.

La baselgia da Tagliata, dal 1967, es da stil modern; la vart superiur da la
fatscheda es fatta cun quadrels in vista. Aint ella, a schnestra do que üna
statua da lain da Nossaduonna cun l'iffaunt Gesu ed a dretta las imegnas da
Santa Teresa e dal Cour sench.

Ad es üna baselgia construida illa veglia cited da Cervia dal 1603, traunter las
salinas, ma già dal 4. tschientiner vaivan ils lavuraints da las salinas
tschernieu Nossaduonna da la naiv scu lur protectura. La baselgia ho fuormas
simplas; aint ella, düraunt var ün tschientiner, eira ün taila da Nossaduonna da
la naiv conserveda; zieva la construcziun da la nouva cited, la taila gnit
purteda aint la catedrala. Zieva la demoliziun da la veglia Cervia gnit la
baselgia viepü abanduneda: il prüm gnit ella useda scu ossari e zieva, dal 1867,
gnit ella exproprieda e priveda da la qualited da lö da cult. Poch dalöntsch la
veglia, illa localited Malva, als 8 dicember 2007 gnit la nouva baselgia Virgo
ad Nives ("Nossaduonna da la naiv") inaugureda.

Construieu traunter 1689 e 1691 a süd dal port canel, dasper il center da la
nouva Cervia e poch dalöntsch il mer, apparescha'la scu üna baselgia da stil
romanic, dadains scu eir dadour. Lung 66 meters e larg 6 meters, pudaiva'l
cuntgnair fin 130.000 quintals da sel. Hoz è'l utiliso scu museum dal sel e lö
per manifestaziuns; cò es expost eir ün cristal da sel da var 15 kg.

Quist magazin as chatta fruntelmaing l'oter, a nord dal port canel. Construieu
dal 1712 culs materiels provgnaints da la demoliziun da la veglia Cervia, è'l ün
pöch pü pitschen cu il magazin "Tuor" ed ho eir ün port intern per charger il
sel süllas barchas. Hoz nun è'l utiliso.

Dal 1691, aunz la construcziun da la nouva Cervia, as chatta i'l center da la
cited, dasper il Magazin dal sel "Tuor". Ota 22,5 meters e culla basa quadrata,
gnit ella construida per protedscher la cited e sieus magazins dals assagls dals
Türchs. Hoz ospitescha'la la biblioteca cumünela.

Il god da pigns da Cervia es da 260 ectaras; il as chatta a süd dal pü renumno
god da pigns da Classe, pella megldra part traunter Milano Marittima e Terme.
I'l god as chattan na be pigns maritims, ma eir ginaivers, ruvers, fraischens e
salschs; scu bos-chaglia do que amurers, prüners e vits sulvedgias.

Siand ün lö da turissem pervi da la presenzcha dal Mer adriatic, es sieu stedi
fich suvenz controllo da l'ARPA (Associaziun regiunel pella protecziun da
l'ambiaint). Daspö 1997 ho la Foundation for Environmental Education ("Fundaziun
per l'educaziun per l'ambiaint") do la "Bindera blova" a Cervia pella buna
qualited da l'ova da sieu mer.

La squedra principela da ballapè da Cervia es l'"Associazione Sportiva Cervia
1920", chi hoz giova in "Eccellenza", il seguond campiunedi da squedras
d'amatuors da la "FIGC" (la Federaziun taliauna da ballapè). L'A.S. Cervia 1920
füt protagonist, traunter 2004 e 2006, dal Reality show "Campioni - Il sogno",
transmessa da la televisiun taliauna Italia Uno. A la fin dal campiunedi
2004/2005 gnit la squedra promovida in "Serie D", la categoria la pü ota da la
ballapè d'amatuors. Ma dal 2007 turnet ella in "Eccellenza".

Cervia ho eir üna squedra da ballapè da riva (u.d. Beach Soccer), clameda
"Cervia Beach Soccer", e duos da ballachavagna, l'üna masculina, l'otra
feminina.



https://rm.wikipedia.org/wiki/Antoine_de_Saint-Exup%C3%A9ry

Antoine Marie Jean-Baptiste Roger Vicomte de Saint-Exupéry (curt Antoine de
Saint-Exupéry; * 29 da zercladur 1900 a Lyon; † 31 da fanadur 1944 en
vischinanza da l’Île de Riou sper Marseille) è stà in scriptur franzos e pilot.

Gia dal temp da vita era Antoine de Saint-Exupéry in autur renconuschì e curunà
da success. Suenter sia mort, durant ils decennis dal suenterguerra, è el alura
avanzà ad in autur da cult, e quai cumbain ch’el veseva sasez plitost sco pilot
da professiun che scriveva be a l’ur. Ses raquint cun caracter da paraula ‹Il
Pitschen Prinzi› tutga cun bundant 140 milliuns exemplars tar ils cudeschs
vendids il pli bler en tut il mund.

De Saint-Exupéry è naschì ils 29 da zercladur 1900 a Lyon sco terz da tschintg
uffants dal Comte Jean-Marc de Saint Exupéry (1863–1904). Il bab è mort cura che
ses figl aveva quatter onns.

Antoine de Saint-Exupéry è l’emprim creschì si a Lyon e sin bains da la famiglia
en la Frantscha dal Sid. Il 1909 è el vegnì cun ses frar pli giuven en in
internat a Le Mans che vegniva manà da gesuits. Il fanadur 1912, durant las
vacanzas da stad ad Ambérieu-en-Bugey, ha el dastgà accumpagnar l’emprima giada
il pilot e constructur Gabriel Salvez-Wroblewski sin in sgol; el aveva dà da
crair a quel d’avair la lubientscha da sia mamma. De Saint-Exupéry è stà fascinà
dal sgol. Ils davos onns dal gimnasi ha el passentà cun ses frar en in internat
dals marianists a Friburg en Svizra.

Suenter il baccalauréat (matura) il 1917 ha de Saint-Exupéry frequentà al Lycée
Saint-Louis a Paris las classas preparatoricas per l’École navale, perquai ch’el
vuleva daventar uffizier da la marina. El n’ha però betg gì success tar ils
examens, e crudà tras duas giadas en il rom litteratura e n’ha betg survegnì ina
da las plazzas da studi contingentadas. In’ulteriura frida ha furmà la mort
andetga da ses frar l’onn 1917, chaschunada d’in disturbi dal cor. Questa
sperdita ha commovì profundamain Antoine de Saint-Exupéry.

Ils onns 1920 e 1921 ha el studegià architectura a l’École nationale supérieure
des beaux-arts a Paris, però senza s’acquistar in diplom.

Dal 1921 fin il 1923 ha de Saint-Exupéry absolvì ses servetsch militar tar la
chavallaria a Strassburg ed è vegnì scolà sco mecanist d’aviuns. Da laschar far
el la scolaziun sco pilot ha l’armada refusà, damai ch’el n’aveva betg absolvì
il curs da preparaziun correspundent. De Saint-Exupéry ha sinaquai acquistà il
brevet da pilot cun absolver uras da sgol privatas.

Il 1926 è el vegnì engaschà da la societad da vitgira aviatica Latécoère a
Toulouse, e quai l’emprim sco member dal persunal a terra. Bainspert ha el pudì
midar tar ils pilots e sgulava a l’entschatta l’etappa Toulouse–Casablanca,
alura Casablanca–Dakar. Il 1927/28 è el stà durant 18 mais manader da la plazza
d’atterament intermediar sin il Cabo Juby sper il lieu principal Tarfaya che
tutgava da quel temp tar la colonia marocana da la Spagna. En quest lieu
solitari regorda oz in monument a sia preschientscha. En sia funcziun sco schef
da la plazza aviatica ha el gì differentas giadas problems cun ils Berbs
guerrescs da la regiun. Repetidamain ha el er stuì spendrar collegas ch’avevan
fatg en il desert atterraments d’urgenza. Per il salvament d’en tut 14 pilots ha
el retschavì il 1930 la pli auta decoraziun d’onur che la Frantscha surdat a
civilists, il Chevalier de Légion d’Honneur. La gronda part dal temp ha el però
passentà al Cabo Juby cun spetgar sin il proxim aviun. Durant quest temp ha el
scrit in text pli lung, il pitschen roman ‹Courrier Sud› (1928), che descriva il
davos sgol d’in pilot e che enserra er ina trista istorgia d’amur.

L’onn 1929 ha de Saint-Exupéry absolvì tar ils pilots da la marina a Brest ina
furmaziun supplementara en navigaziun. Silsuenter è el sa rendì per sia societad
en l’Argentinia, che furmava da quel temp il pajais il pli bainstant da
l’America dal Sid, per endrizzar là lingias da posta aviatica e da spediziun
aviatica. Sias experientschas sco responsabel per ils emprims sgols da notg, ils
quals han pudì vegnir manads tras – malgrà tut ils privels – cun success, ha el
elavurà en il roman ‹Vol de nuit› (1930). Il text tracta dal davos sgol mortal
d’in pilot ed è vegnì distinguì cun il renumà Prix femina. Quai ha muntà per
Antoine de Saint-Exupéry il success decisiv sco autur.

L’entschatta 1931 ha el maridà Consuelo Suncín Sandoval, ina Salvadoriana ch’era
daventada gia baud vaiva. La nozza civila ha gì lieu a Nizza, la ceremonia
nupziala ha il pèr festivà ad Agay, nua che la famiglia de Saint-Exupéry aveva
ina residenza da champagna.

Silsuenter è Antoine de Saint-Exupéry puspè sa rendì sco pilot da lingia en
l’Africa dal Sid ed è per part er stà engaschà sco pilot d’emprova per idroplans
(quai ch’al avess ina giada prest custà la vita). Il 1934 è el vegnì engaschà da
la nova Air France, a la quala eran sa colliadas pliras societads aviaticas.
Uschia è el per exempel sgulà il 1934 cun in bun effect da reclama a Saigon (da
quel temp la chapitala da la colonia franzosa Vietnam) ed il 1935 ha el fatg cun
l’aviun in viadi da referats enturn la Mar Mediterrana. Il matg 1935, avend la
regenza franzosa e sovietica gist fatg in patg d’assistenza cunter il Reich
tudestg, ha el visità per incumbensa da la gasetta ‹Paris-Soir› la chapitala
sovietica Moscau ed ha scrit davart ses segiurn ina seria d’artitgels ch’ha
chattà grond’attenziun.

Il december 1935 ha Saint-Exupéry empruvà da rumper il record dal percurs
Paris–Saigon. 200 kilometers davant Cairo ha el però stuì far in atterament
d’urgenza en il desert egipzian. Suenter in marsch da tschintg dis tras il
desert è el fruntà sin ina caravana ed è vegnì spendrà.

L’entschatta da l’onn 1937 ha el passentà per ‹Paris-Soir› in mais sco reporter
en la Spagna che sa chattava amez la guerra burgaisa. Quella ha el descrit da la
vart republicana (la quala vegniva sustegnida be a mesas tras la nova regenza
franzosa che vegniva dominada da la front populara).

Mez favrer 1938 ha Saint-Exupéry empruvà da far in sgol da record New York–Terra
da fieu (Argentinia dal Sid). Suenter in atterament intermediar a Guatemala al è
però malgartegiada la partenza, el è dà giu ed è vegnì blessà grevamain. Durant
sia reconvalescenza a New York ha el edì la collecziun ‹Terre des hommes› che
cuntegna tant texts novs sco er pli vegls. Il tema da quels è surtut in laud a
la collegialitad tranter umens, a l’adempliment dals duairs ed a l’idealissem
sco er a la solidaritad ed a l’umanitad. Si’ovra, ch’è cumparida l’entschatta
1939, ha tutgà il gnerv dal temp ed è daventada in grond success. Il cudesch è
vegnì undrà cun il Grand Prix du Roman de l’Académie française; ed er la
translaziun americana, sut il titel ‹Wind, Sand and Stars›, è sa vendida fitg
bain ed è vegnida premiada.

Antoine de Saint-Exupéry era gist returnà d’in viadi tar ses editur american,
cura che la Segunda Guerra mundiala è prorutta l’entschatta settember 1939. El è
vegnì clamà sut las armas ed è l’emprim stà en servetsch sco instructur da
pilots. Silsuenter è el sez daventà pilot tar in squadrun d’exploraziun ed è
daventà il matg/zercladur 1940 sez perditga, co che la Frantscha dal Nordost è
sfundrada en il caos suenter l’attatga tudestga, l’uschenumnà blitz allemand.
Dal temp da l’armistizi (ils 25 da zercladur) e da la demobilisaziun da las
forzas armadas franzosas sa trategneva el en l’Algeria; silsuenter ha el
passentà in temp sin il bain rural da sia sora ad Agay/Frantscha dal Sid. Qua ha
el cuntinuà a scriver vi d’ina ovra liric-narrativa da cuntegn filosofic-moral
ch’el aveva gia cumenzà il 1936; quella dueva cumparair postum sco fragment
(‹Citadelle›).

La fin 1940 è Saint-Exupéry viagià sur il Maroc ed il Portugal neutral en ils
Stadis Unids, nua ch’eran s’accumulads ses onuraris d’autur americans. A New
York n’è el però betg sa sentì bain: cuntrari a si’atgna tenuta simpatisava la
gronda part dals Franzos che residiavan là numnadamain cun marschal Pétain e cun
il reschim autoritar da dretga che quel aveva gist etablì. Durant ses temp en
ils Stadis Unids ha el midà ses num da famiglia da Saint Exupéry en
Saint-Exupéry. A chaschun d’in segiurn pli lung en la California, nua ch’il
reschissur Jean Renoir che viveva en l’exil aveva l’intenziun da far ina versiun
cinematografica da si’ovra ‹Terre des hommes›, ha Saint-Exupéry scrit il 1941
sia proxim’ovra, ‹Pilote de guerre›, en la quala el ha elavurà sias atgnas
experientschas dal temp da guerra. Il cudesch è cumparì il 1942 l’emprim en
translaziun americana; apaina cumparida en Frantscha, è l’ovra vegnida
scumandada da la censura dal reschim da Pétain.

L’entschatta 1943 ha Saint-Exupéry publitgà a New York dus texts pli curts:
‹Lettre à un otage› e ‹Le petit prince› (rumantsch: ‹Il Pitschen Prinzi›). Tar
l’emprim’ovra sa tracti d’ina brev fictiva drizzada ad in ami gidieu, la quala
cuntegna er passaschas liricas, essaisticas e narrativas. Cun quella vuleva
l’autur appellar als Franzos en tut il mund da solidarisar cun la Frantscha
ch’era gist vegnida occupada dal tuttafatg da truppas tudestgas (11 da november
1942). ‹Le petit prince› dueva daventar a lunga vista l’ovra la pli
enconuschenta da Saint-Exupéry; fin oz è quella vegnida translatada en tut il
mund en bundant 140 linguas. I sa tracta d’in raquint cun caracter da paraula
che tracta d’in pilot ch’ha stuì far in atterrament d’urgenza en il desert. Là
scuntra el in pitschen giuven, il qual è vegnì d’in asteroid sin la Terra. Il
text maschaida elements reals e surreals e sa lascha leger – ord perspectiva da
l’autur – sco ina confruntaziun desperada cun la situaziun turmentanta da la
Frantscha en chadainas, cun il pensar utilitaristic da l’America ch’el refusa
sco er cun l’atgna nauscha conscienza envers sia dunna ch’el ha laschà enavos en
Frantscha – la ‹rosa› dal ‹Pitschen Prinzi›.

Il matg 1943 è Saint-Exupéry sa rendì en l’Algeria che vegniva en il fratemp
controllada da truppas angloamericanas ed è puspè daventà pilot da l’aviatica
militara. A sias abilitads da sgular n’aveva la lunga pausa però betg fatg bain.
Faschond el, da return d’in da ses emprims sgols, in atterrament accidental, è
el vegnì licenzià dal servetschs militar cun renviar a sia vegliadetgna sco er a
sias diversas blessuras.

Las relaziuns envers ils aderents da las ‹Libras forzas armadas franzosas›, cun
lur chau Charles de Gaulle, eran segnadas da quel temp d’ina disfidanza
vicendaivla. Saint-Exupéry ha rinfatschà als gaullists d’esser fixads sin la
praisa da la pussanza. El quintava che quels vegnian a far purificaziuns memia
severas, quai ch’el giuditgava sco cuntraproductiv.

Sinaquai è Saint-Exupéry s’occupà ad Algier cun problems tecnics dals novs
propulsurs a reacziun (el possedeva gia intgins patents ch’eran colliads cun la
tecnica da sgular). Daspera ha el però cuntinuà a scriver vi da si’ovra
‹Citadelle›. Grazia a ses renum al èsi reussì da laschar reactivar sia licenza
da sgular per in dumber limità da sgols d’exploraziun. Quels ha el l’emprim
absolvì sin l’insla Sardegna ch’ils Americans avevan occupà en il fratemp, pli
tard lura nà da la Corsica reconquistada.

Ils 31 da fanadur 1944 è Saint-Exupéry partì la damaun da la plazza aviatica da
Bastia per far ses ultim sgol d’exploraziun tenor plan. La Lockheed F-5 è
partida en direcziun Grenoble, ma n’è mai returnada. Sco raschun per sia
scumparsa èn vegnidas tratgas en consideraziun diversas pussaivladads: in culp
ostil, in defect tecnic, ma er suicidi (damai che quai dueva esser ses davos
sgol e che Saint-Exupéry era da quel temp fitg depressiv, sco che cumprovan sias
ultimas brevs).

L’onn 1948 ha Hermann Korth, ch’era plevon ad Aachen, scrit a l’editur da
Saint-Exupéry Gaston Gallimard ch’in diari da guerra nodia per ils 31 da fanadur
1944: «Anruf Tribun Kant Abschuss I Aufklärer brennend über See. Aufklärung
Ajaccio unverändert».

Cun nettegiar sias raits ha il pestgader da Marseille Jean-Claude Bianco chattà
l’onn 1998 il bratschlet d’argient da Saint-Exupéry, e quai en la mar a l’ost da
Île de Riou che sa chatta sutvart Marseille. En il bratschlet èn engravads ses
num e quel da sia dunna Consuelo, sco er ils nums e l’adressa da ses editurs a
New York Reynal & Hitchcock.

Pir l’onn 2000 ha Luc Vanrell, in sfunsader da Marseille ed exploratur dal mund
subaquatic, chattà parts da l’aviun sin il fund da la Mar Mediterrana en
vischinanza da l’Île de Riou. La maschina è vegnida salvada il 2003 ed ha pudì
vegnir identifitgada cun agid dal numer ‹2734› ch’era engravada en il
turbocompressur d’in dals dus motors. Il lieu da chat è situà lunsch en il vest
da la ruta da sgol ch’era fixada per il sgol d’exploraziun da Saint-Exupéry.
Probablamain vuleva el far en atgna reschia fotografias d’exploraziun da
Marseille per cuntanscher per sasez ulteriurs engaschaments tar las forzas
militaras aviaticas. Las parts dal vrac èn vegnidas surdadas la stad 2004 al
Musée de l’air et de l’espace a Le Bourget (situà en il nordost da Paris) e pon
vegnir contempladas là dapi il 1998 ensemen cun il bratschlet d’argient.

Tenor ulteriuras retschertgas da Luc Vanrell e da Jacques Pradel duai il pilot
da chatscha tudestg Horst Rippert (ch’è pli tard stà reporter da sport tar il
ZDF) avair sajettà giu la maschina da Saint-Exupéry sco commember da la ‹Gruppa
da chatscha 200›. In rapport uffizial d’avair sajettà giu la maschina n’exista
però betg, damai ch’ils rapports da quest’unitad èn ids a perder durant la
retratga da l’armada tudestga a partir dal zercladur 1944. Er ina cartina, ch’è
vegnida scritta tenor indicaziun da Rippert pir in pau pli tard, na menziunescha
per quest di nagin eroplan che fiss vegnì sajettà giu. Rippert ha declerà pli
tard ch’igl eri usità da betg nudar spezialmain tals cas, damai ch’el sgulavi
persul e che l’aviun adversari saja crudà en la mar, uschia che las premissas
per ina tutgada confermada n’eran betg dadas.

Saint-Exupéry n’ha relaschà nagin testament. Confurm a la reglamentaziun da quel
temp è l’ertadi perquai ì a sia mamma ed a sias soras. Consuelo n’ha gì nagina
cumpart ed ha empruvà da far valair ses dretgs avant dretgira. Il conflict
tranter las cuminanzas d’ertavels ‹La Succesion Antoine de Saint-Exupéry-d’Agay›
e ‹Consuelo de Saint-Exupéry› n’ha mai pudì vegnir schlià. Ils dretgs d’autur sa
chattan tar ils descendents da la soras dad Antoine de Saint-Exupéry e vegnan
administrads da la chasa editura franzosa Gallimard.



https://rm.wikipedia.org/wiki/Andorra_la_Vella

Andorra la Vella (pronunzia catalana [ənˈdorə lə βeʎə]) è la chapitala dal
Principadi d'Andorra ed ina da las sis parròquies u vischnancas en las qualas il
pajais è dividì. Cun ina surfatscha da 12 km² ed ina populaziun da 22 546
abitants l’onn 2013 è Andorra la pli pitschna, ma a medem temp la pli populada
da tut las parròquies.

La citad è situada en las Pireneas, a la confluenza dals flums Valira dal Nord e
Valira da l'Ost che s’uneschan al flum Valira sin in’autezza da 1013 meters sur
mar. Perquai vegn la citad considerada sco chapitala situada il pli aut sur mar
da l’Europa.

La vischnanca consista da trais abitadis: Santa Coloma, il vegl aclaun la
Margineda ed Andorra la Vella sez.

La data da fundaziun exacta da la citad n’è betg enconuschenta; segiramain è
ella dentant vegnida fundada gia en temps precristians, probablamain dals
Andosins. La vischnanca vegn menziunada per l’emprima giada en l’acta da
consecraziun da la catedrala da La Seu d'Urgell (Catalugna) da l’onn 839. La
citad furma la chapitala da l’Andorra dapi il 1278. Lez onn èn vegnidas segnadas
las Pariatges, in accord tenor il qual ils uvestgs dad Urgell ed ils conts da
Foix han decidì da parter la suveranitad sur la citad; a medem temp èn vegnids
attribuids ad Andorra la Vella dretgs spezialas cumpareglià cun auters lieus
andorrans. Intginas vias ed edifizis en la citad veglia derivan anc da quel
temp.

A l’entschatta dal 20avel tschientaner è il pajais per part vegnì ignorà, na
faschond per exempel betg part dal Tractat da Versailles (a la fin da l’Emprima
Guerra mundiala). Suenter scumbigls politics ed ina tentativa d’in culp da stadi
tras retg Boris I (1934), è il pajais sa sviluppà plaunsieu vers ina democrazia.

L’onn 1978 è la vischnanca dad Escaldes-Engordany sa distatgada d’Andorra la
Vella.

Andorra la Vella ha candidà sco lieu d’occurrenza dals gieus olimpics d’enviern
dal 2010, però senza success. Ils gieus han gì lieu a Vancouver en il Canada.

La citad d’Andorra la Vella furma ensemen cun las parròquies dad
Escaldes-Engordany en l’ost e Sant Julià de Lòria en il sid in’aglomeraziun
urbana cun dapli che 40 000 abitants. Questa aglomeraziun s’extenda en direcziun
longitudinala lung il trassé dal stradun.

Il bajetg il pli remartgabel d’Andorra la Vella è la Casa de la Vall ch’è
vegnida erigida en il 16avel tschientaner tempriv e che serva dapi l’onn 1702
sco domicil dal Cussegl General (il parlament da l’Andorra).



https://rm.wikipedia.org/wiki/ACF_Fiorentina

L'ACF Fiorentina (da pü bod: 1926-1927 Associazione Calcio Firenze, 1927-2002
Associazione Calcio Fiorentina, 2002-2003 Florentia Viola) es ün'equipa taliauna
da ballapè. Ella giova sias partidas da chesa a Firenza, i'l stadion "Artemio
Franchi" (45.809 spectatuors) ed actuelmaing piglia part a la Serie A, la liga
taliauna la pü ota.

La Fiorentina as furmet als 26 avuost 1926 da la fusiun traunter il Club
Sportivo Firenze e la secziun da ballapè da la Polisportiva Giovanile Libertas;
Las culuors da la nouva societed eiran alv e cotschen. Il prüm matsch uffiziel
vet lö als 22 september 1926 in occasiun d'ün gö amical cunter l'AS Roma; in
quella partida pella prüma vouta druvet la Fiorentina la maglia violetta, sülla
quela eira rachameda la gilgia, flur cuntgnida illa vappa da Firenza: tuot que
procuret in seguit a la squedra ils surnoms la Viola ("la Violetta") ed i
Gigliati ("Quels da la gilgia"), chi vegnan druvos eir hoz per identificher la
Fiorentina.

La Fiorentina pigliet part al champiunedi da Serie B (la seguonda liga taliauna
da ballapè) pella prüma vouta illa stagiun 1929/30, ch'ella glivret a la quarta
plazza. Ella guadagnet la Serie B la stagiun seguainta e cun que gnit promovida
per la Serie A. Dal 13 settembre 1931 gnit inauguro il nouv "Stadio Comunale"
(il nom dal quêl gnit müdo pü tard in "Stadio Artemio Franchi") cun üna partida
cunter l'Admira Vienna. Cun que eira la Fiorentina pronta per sieu prüm
champiunedi da Serie A eir in quist reguard.

Illa stagiun 1939/40, dalum turneda in Serie A, ragiundschet la Fiorentina la
12. plazza: ella vaiva 24 puncts scu AC Liguria e Napel, ma restet in Serie A
pella megldra differenza da gols. Siand cha la Fiorentina mantgnet la Serie A be
cun furtüna, guadagnet'la scu outsidra la Coppa Italia 1939/40. Il finel gnit
giuvo als 15 gün 1940 a Firenza cunter il Genoa: la Viola vaindschet 1-0 grazcha
ad ün gol da Mario Celoria fat al 26. minüt.

Illa stagiun 1955/56 guadagnet la Fiorentina sieu prüm Scudetto. Il president da
quel temp, l'industriel Enrico Befani, e'l treneder Fulvio Bernardini fettan üna
squedra fich ferma. Il gö offensiv da la Fiorentina gnit fich amegldro pustüt da
l'attacheder argentin Miguel Montuori e dal brasiliaun Julinho, stimo da
Bernardini scu la megldra ela dretta dal muond. Düraunt tuot il champiunedi
perdet la squedra be l'ultima partida, 1-3 cunter il Genoa.

Zieva sieu prüm Scudetto as classifichet la Fiorentina scu seguonda mincha
champiunedi fin 1960.

Dal 1957 ragiundschet la Fiorentina il finel da la Coppa dals Champiuns
d'Europa, cha tuottüna perdet 2-0 cunter il Real Madrid.

Davent dal champiunedi 1958/59 giuvet illa Fiorentina l'attacheder svedais Kurt
Hamrin, chi restet culla Viola fin 1967; cun 151 gols in 289 partidas fet el ün
record da club chi gnit amegldro da Gabriel Batistuta be zieva püssas decennis.

Zieva avair pers ils finels dal 1958 e 1960, dal 1961 guadagnet la Fiorentina
darcho la Coppa Italia. Impü dal 1961 guadagnet'la la Cuppa dals Vaindscheders
da Coppas cunter Glasgow Rangers. L'an zieva ragiundschet il finel da listessa
Coppa, ma'l perdet cunter l'Atlético Madrid.

La stagiun 1968/69 glivret cul guadagn dal seguond Scudetto. Zieva la partenza
da giuveders importants (scu'l goli da la squedra naziunela taliauna Enrico
Albertosi), al cumanzamaint dal champiunedi eira l'equipa insè stimeda scu na
particulermaing ferma; tuottüna fet'la ün pitschen "miracul": ella perdet be üna
partida (1-3 a chesa cunter il Bologna) e guadagnet il champiunedi sainza
sconfittas d'utrò.

La Fiorentina guadagnet sia quarta Coppa Italia dal 1975. Tuottüna l'an zieva
perdet già in l'ochevel finel da la Coppa dals Vaindscheders da Coppas cunter
l'equipa tudas-cha orientela Sachsenring Zwickau.

La relegaziun dal 1993 füt uschè surprendenta ed inaspetteda scu'l guadagn dal
champiunedi 1968/69, perque cha l'equipa disponiva d'ün potenziel fich grand,
chi faiva crajer d'esser capabel da fer üna stagiun megldra cu quellas dals
ultims ans: nempe illa squedra giuvaivan - traunter oter - Stefan Effenberg,
Brian Laudrup, Francesco Baiano e pustüt Gabriel Batistuta.

Dal 1993 dvantet Vittorio Cecchi Gori, producent da films, president da la
Fiorentina impè da sieu bap Mario, mort dandettamaing. Cun sieas metodas na
incuntestabels vaiva'l ambiziun e mezs finanziels per fer dvanter darcho la
Fiorentina ün club cun success.

La part fondamentela da la squedra relegeda in Serie B gnit tgnida e cumpletteda
cun giuvens talents, uschè cha la Fiorentina, treneda da Claudio Ranieri, gnit
dalum promovida in Serie A.

Düraunt la stagiun seguainta dvantet Batistuta il champiun da gols da Serie A
cun 26 gols e ragiundschet la Fiorentina la deschevla plazza. In tuot fet
Batistuta culla Viola 168 gols (152 in Serie A e 16 in Serie B) e cun que
surpasset il vegl record da Hamrin.

Già illa stagiun 1995/96 guadagnet l'equipa sia quinta Coppa Italia in battand
in finel l'Atalanta Bergam 1-0 a Firenza e 2-0 a Bergam. Cun quecò as
qualifichet'la pella Supercoppa taliauna, ch'ella giuvet cunter l'AC Milan,
equipa champiunessa d'Italia. La coppa gnit guadagnet da la Viola, chi
vaindschet il matsch a Milaun 2-1.

La terza plazza ragiunta i'l champiunedi 1998/99 det il dret a la Fiorentina da
piglier part a la Champions League però be üna vouta, ed illa stagiun 2000/01
guadagnet'la sia sesta Coppa Italia.

Üna prüma melcuntantezza füt la partenza da Batistuta, chi get a l'AS Roma zieva
la fin dal champiunedi 1999/2000.

In avuost 2000 manchantet la Fiorentina inaspettatamaing la qualificaziun a la
Champions League cunter l'equipa outsidra Helsingborgs IF: ils svedais
vaindschettan 1-0 il gö a chesa ed il seguond gö glivret sainza gols. Cun que
get la Fiorentina be in Coppa UEFA; la Viola gnit battida già illa prüma partida
cunter la squedra austriaca FC Tirol (1-3 il prüm gö, 2-2 il seguond). Pervi da
quests insuccess illa stagiun 2000/01 manchettan a la Fiorentina las entredgias
calculedas pella partecipaziun a concurrenzas internaziunelas: cun que eira deda
sia via vers il concuors.

Problems relevants - na dal tuot inaspettos - cumparittan a mited 2001, cur cha
la situaziun finanziela nu lubiva pü a pajer ils salaris dals giuveders ed a
servir seguond uorden obligaziund da var $ 50.000.000. Vittorio Cecchi Gori as
det fadia bainschi d'investir oters raps per la squedra, ma nu pudetcreer üngüna
basa finanziela sufficiainta. Ma Cecchi Gori a la fin finela eira considero da
la pü granda part dals fans d'esser sto insomma be la cuolpa da la crisa, que
chi culminet als 18 avrigl 2002 in üna demonstraziun a Firenza cunter il
president cun 30.000 partecipants. A fin champiunedi gnit la Fiorentina relegeda
in Serie B; zieva gnit sia licenza piglieda davent, e la Fiorentina gnit missa
suot administraziun güdiziela. Pervi da l'insolvenza nu pudet la squedra
niauncha cumanzer la Serie B: a la fin finela gnit il club danövmaing furmo cul
nom Florentia Viola. Il nouv proprietari, Diego Della Valle (fabricant da
s-charpas) rivet a permetter la partecipaziun da l'equipa a la Serie C2 (la
quarta liga taliauna da ballapè), schabain cha que nu füss previs il prüm i'l
reglemaint e cha las prescripziuns vessan dicto la cupicha i'ls champiunedis
dals amatuors.

L'equipa füt steda buna da dominer da maniera suverauna la Serie C2; champiun da
gols füt Christian Riganò cun 30 gols, e cun que gnit la squedra promovida in
Serie C1 (la terza liga taliauna da ballapè).

Eir per la Fiorentina svessa nu füt la decisiun dal tuot sainza problems, siand
cha in quel mumaint eira la preparaziun pella Serie C1 già pü u main glivreda e
dimena stuvaiva la squedra gnir rinfurzeda adequatamaing. Ma cun bger dun
d'improvisaziun füttan treneder e direcziun dal club buns a furmer üna pussaunta
squedra pella Serie B, ed illa stagiun 2003/04 - darcho auncha grazcha als
numerus gols da Riganò - ragiundschet la Fiorentina la sesevla plazza, chi daiva
il dret da giuver ün matsch cunter la squedra al 15. rang da Serie A per avair
üna plazza i'l seguaint champiunedi da la liga la pü ota. La Viola vaindschet
cunter l'AC Perugia (1-0 il prüm gö a Perugia, 1-1 il seguond a Firenza), e cun
que turnet l'equipa darcho in Serie A, illa quela i'l champiunedi 2004/05
grataget'la a mantgnair la categoria be a l'ultim matsch.

La Fiorentina glivret il champiunedi 2005/06 cun surpraisa culla quarta plazza
da Serie A e culla qualificaziun a la Champions League, na scu ultim grazcha a
l'excellent attacheder Luca Toni, chi dvantet il champiun da gols da Serie A cun
31 gols.

Zieva la fin da la stagiun 2005/06 antivet la Fiorentina i'l buogl dal s-chandel
i'l quel gnit stratta aint la Juventus Turin. Diego Della Valle e sieu frer
Andrea vaivan resistieu per lönch a l'uschè dit "Sistem Moggi", ma tuottüna a la
fin finela illa stagiun 2004/05 s'arrandschettane cun que pe impedir üna
relegaziun quella vouta imminenta. Zieva cha la Fiorentina gnit il prüm
proclameda relegeda ufficielmaing in Serie B, illa sentenzcha d'appellaziun
gnit'la cundamneda ad üna reducziun da 19 puncts pella stagiun seguainta, ma
pudet rester in Serie A. Impü illa stagiun 2006/07 nu pudet'la piglier part ad
üngüna concurrenza internaziunela, perque ch'oters 30 puncts la gnittan
subtrahos retroactivamaing pella stagiun passeda. Pünavaunt nu pudettan ils
frers Andrea e Diego Della Valle avair funcziuns uffizielas illa ballapè
taliauna per trais ans resp. trais ans e nouv mais. Als 27 october 2006 diminuit
il tribunel da cumpromiss dal C.O.N.I. (il Comitè olimpic naziunel taliaun), scu
ultima instanza d'appellaziun, la reducziun da puncts da 19 a 15 pella stagiun
currainta.

Correspundantamaing greivas paraivan las perspectivas pel champiunedi 2006/07;
tuottüna grataget la Fiorentina a tgnair Luca Toni, e l'expert treneder Cesare
Prandelli, chi vaiva fat già illa stagiun precedainta üna excellenta lavur a
Firenza, det l'attacha a la missiun cun üna squedra fich motiveda. Già a l'8.
matsch gnit la reducziun da puncts egualiseda ed al 15. bandunet la Fiorentina
ils rangs da relegaziun. Al cumanzamaint da dicember 2011 guadagnet Cesare
Prandelli il premi "Treneder da l'an".

A la fin da la prüma runda, als 14 schner 2007, as chattaiva la Fiorentina a la
14. plazza, in contact cul center da la glista da rangs e cun set puncts da
distanza da la zona da relegaziun: sainza la reducziun da 15 puncts füss la
Viola steda a la quarta plazza in quel mumaint.

Zieva la partenza da Luca Toni vers il Bayern Minca, illa stagiun 2007/08 nu
currespundet la Fiorentina dal tuot a las aspettativas, chi sainza dubi eiran
fich otas; almain gnittan ragiunts il quart finel da Coppa Italia (duos voutas
1-2 cunter Lazio Roma e dafatta il semifinel da Coppa UEFA (0-0 e 2-4 cunter
Glasgow Rangers). La quarta plazza ragiunta in Serie A la det il dret da piglier
part als güs da qualificaziun da la Champions League; la Viola ragiundschet la
fasa a gruppas da la coppa in vaindschand cunter Slavia Prag (2-0 a chesa, 0-0
d'utrò).

Eir i'l champiunedi 2008/09 nu currespundet la Fiorentina a las aspettativas da
sieus fans; tuottüna ragiundschet'la darcho la quarta plazza in Serie A. Da
l'otra vart gnittan sieus fans dischillus tres eliminaziuns premadüras in Coppa
Italia ed i'ls gös da qualificaziun da Champions League e tres la sconfitta in
semifinel da Coppa UEFA cunter Ajax Amsterdam.

Als 24 settembre 2009 demischiunet il president Andrea Della Valle, zieva ch'el
gnit criticho il prüm dals fans pervi da sia politica da marcho. Pustüt gnit el
inculpo da nun avair substituieu adequatamaing il giuveder central Felipe Melo,
emigro a la Juventus Turin, squedra rivela da la Viola da vegl innò. Al cuntrari
dals fans as solidarisettan la squedra e'l treneder unanimamaing cul demischiuno
Della Valle.

Il club ho fat ferm risch a Firenza scu eir in Toscana, da la quela la
Fiorentina es sainza dubi l'equipa da ballapè la pü importanta pervi da sia
continuited in Serie A, ed ho bgers fans. Quist liam as manifesta na scu ultim
in ün grand numer da possessurs d'abunamaints. Dafatta cur cha la squedra giuvet
in Serie C2 düraunt il champiunedi 2002/03, det que 16.648 abunents; illa
stagiun 1996/97 s'amuntet il numer dals abunamaints vendieus a 32.620.

Ils püs fanatischs, in occasiun dals gös a chesa, as chattan illa vart dal
stadion "Artemio Franchi" clameda Curva Fiesole, inua ch'ün inscenescha düraunt
ils matschs ils pü importants coreografias fich significativas e fös
artifiziels. Surour Italia gnit cuntschaint il "purtret vivaint" da l'orizont da
Firenza cun sieus monumaints, rapreschanto dals fans in occasiun da la partida
cunter la Juventus Turin i'l champiunedi 1990/91.

Las activiteds dals fans vegnan coordinedas dal Centro di Coordinamento dei
Viola Club e da la gruppa rivalisenta Associazione Tifosi Fiorentini, ma ad
existan eir clubs autonoms. In tuot do que 282 "Viola Clubs" registros cun var
20.000 commembers; els as chattan pustüt - s'inclegia - a Firenza ed in Toscana,
ma eir in l'Italia restanta ed a l'ester: uschè do que trais clubs i'ls Stedis
Unieus da l'America, duos in Frauntscha, Granda Britannia ed Africa, ün in
Spagna, Svizra, Rumenia, Albania, Russia, Malta, Giapun, China e Nouva Zelanda.

Eir scha tuot las gruppas nun as voulan bain las ünas las otras,, sune daperüna
davart il sustegn taunt scu pussibel da "lur" Fiorentina cun absolut
ingaschamaint. Ellas as perinclettan eir davart il cumport invers ils vegls
"inimihs mortels" da la Juventus Turin, que chi in passo ho chaschuno - melavita
na d'inrer - eir violentas dispüttas traunter ils fans d'amenduos clubs in
occasiuns d'inscunters directs. Impè haune üna stretta amicizcha culs fans da
Hellas Verona e FC Turin.



https://rm.wikipedia.org/wiki/Viadi_d%27avust

Viadi d'avust (en l'original tudestg Reise im August) ei in roman per giuvenils
da Gudrun Pausewang. Gabriela Holderegger ha translatau el en rumantsch
grischun.

Ruth: Ella ei fetg surventscheivla (p.ex. gida tier la naschientscha). Ruth ha
empau la rolla d'ina mumma per tuts. Ella ha ina relaziun aviarta cun ses affons
Rebekka, David e Ruben, pertgei ella ha instruiu els davart l'uiara e la
naschientscha d'affons. Ella discuora pia relativ direct ed aviert cun els
(relaziun denter Ruth e ses affons). Suenter la mort dil tat integrescha ella
Alice en sia famiglia. Ella sesprova da dar ad Alice il sustegn necessari. Ruth
ei fetg cunscienta dalla realitad ed ei sincera enviers ils affons, tegn denton
tuttina aunc ina certa savida per sesezza (p.ex. ella ei pertscharta ch'ei
setracta el camp da concentraziun buc per ina duscha mobein ina combra da gas,
per quei motiv era sias larmas alla fin dil roman sin via tochen ella combra).
Ella metta peisa sin la independenza da ses affons. Pia han els dad exequir
certas caussas sur sesezs. Il tgaun pign e ner dalla famiglia vegn mazzaus, quei
che imprima tut ils treis affons.

Rebekka: Ella ha duas tarscholas liungas e stgiras. Rebekka ha gia empau dapli
experientschas culla veta che Alice. Ella ha il desideri per in contact cun ina
persuna en sia vegliadetgna, la quala ha era tonta savida sco ella u schizun
dapli. Per quei motiv refusescha ella era all'entschatta il contact cun Alice,
pertgei per ella ei lezza aunc memia pintga ed ha aunc memia paucas
experientschas.

David: El ei il pli giuven dils treis affons. David tema il stgir ed ei aunc
ualti fixaus sin sia mumma.

Paul: Vinavon ei era Paul ina persuna centrala el raquent. El ei in giuven,
curaschus, pazient um. El ei gronds e satels, ha cavels tschuors ed ina fatscha
amicabla. El s’occupescha savens culs affons, per exempel gioga el culla detta
il teater da casperet u ch'el possibilitescha als affons da contemplar la
cuntratada tras la finiastra. Denton la pli gronda part dil temps passenta el
cun clamar ils nums dils vitgs ch'els traverseschan cul tren.

Alice e famiglia (general): Igl ei ina buna relaziun famigliara. La famiglia
sesprova dad interpender bia caussas ensemen.



https://rm.wikipedia.org/wiki/Utschels-mezmieur

Ils utschels-mezmieur (Microchiroptera) èn ina gruppa da mammals che furman
ensemen cun ils chauns sgulants l’urden dals animals mezmieur (Chiroptera). Els
èn ils sulets mammals ed ultra dals utschels ils sulets vertebrads che san
sgular activamain. En tut il mund datti passa 1000 spezias d’utschels-mezmieur.

Utschels-mezmieur èn derasads sin tut ils continents dal mund auter ch’en
l’Antarctica. En Europa datti circa 40 spezias, da quellas radund 30 en l’Europa
Centrala.

Ils chaus dals utschels-mezmieur sa differenzieschan fermamain. Entant che
tscherts sumeglian chaus d’auters animals – per exempel da mieurs, perquai era
il num da questa gruppa – han auters sviluppà structuras spezialas. Bleras
spezias han pelinas vi dal nas u autras structuras da la fatscha che servan ad
emetter u rinforzar ils ultrasuns. Las ureglias ch’èn fitg grondas tar tschertas
spezias han savens crennas u faudas ed ultra da quai anc in viertgel sur
l’ureglia che megliurescha l’ecolocaziun.

La supposiziun ch’utschels-mezmieur vesian fitg mal perquai ch’els disponan da
l’ecolocaziun han ins stuì refusar suenter avair fatg emprovas da cumportament.
Ils utschels-mezmieur vesan alv e nair; sco quai che studis novissims han
demussà datti plinavant intginas spezias che vesan glisch ultravioletta. Sin
sgols a lunga distanza s’orienteschan els a las lingias dal champ geomagnetic,
sumegliant als utschels migrants ed a bleras autras spezias d’animals.

Bleras spezias dals utschels-mezmieur sa nutreschan d’insects ch’els tschiffan
durant il sgol. Spezias pli grondas maglian era mammals pli pitschens sco
ruiders, utschels migrants pli pitschens ed auters utschels-mezmieur, raunas e
peschs. En las tropas e subtropas datti era anc ina massa vegetaris che maglian
fritgs u baivan nectar. Las trais spezias da vampirs sa nutreschan dal sang dad
auters animals.

Tut ils utschels-mezmieur europeics han in decurs da l’onn determinà dal clima.
Perquai dovran els quartiers ch’als protegian da trid’aura e d’inimis. Tard la
stad, circa a partir da la fin d’avust, tschertgan ils utschels-mezmieur
europeics quartiers d’enviern adattads ch’als protegian durant ils mais fraids.
En Europa passentan ils utschels-mezmieur la sien d’enviern. Perquai èn els
dependents d’in bun quartier d’enviern, nua ch’els chattan relaziuns climaticas
regularas e n’èn betg cuntanschibels per lur inimis.

Cun lur sistem d’ecolocaziun (u era cun agid d’ultrasuns) han ils
utschels-mezmieur sviluppà ina metoda cumplitgada ed effectiva ch’als
pussibilitescha da s’orientar en il stgir e da far chatscha sin insects senza
duvrar lur egls. Els emettan undas ultrasonoras che vegnan reflectadas dals
objects. Ils utschels-mezmieur percepeschan ils singuls ecos (resuns) ed als
mettan en la dretga successiun. Las differenzas dal temp dattan al tscharvè la
pussaivladad da registrar il conturn. Uschia san ils utschels-mezmieur localisar
quant lunsch davent ch’ina planta u in insect è, e schizunt cun tge spertezza ed
en tge direcziun che l’animal da preda sa muventa. L’utschè-mezmieur na sa betg
mo eruir distanza, grondezza e furma da l’object, mabain era la structura da la
surfatscha da tal.

Ditg han ins cartì ch’utschels-mezmieur disponian d’egls extremamain buns, damai
ch’els chattan la via era da stgiraglia absoluta. Pir cura che G.W. Pierce ha
sviluppà curt avant la Segunda Guerra mundiala in detectur da tuns d’auta
frequenza han ins chapì la vaira constituziun da l’ecolocaziun. Il clom
cumpiglia per regla ina seria da tschintg u plirs tuns differents. Quels cuzzan
main ch’ina secunda, gea pon schizunt avair ina lunghezza da be in tschientavel
d’ina secunda. Utschels-mezmieur san emetter frequenzas tranter 9 kHz e 200 kHz.
Umans percepeschan be frequenzas tranter 16 Hz e 18 kHz.

Ils utschels-mezmieur èn surtut periclitads perquai ch’ins destruescha lur spazi
da viver. Quai succeda per exempel cun sanar edifizis e chasas veglias e
sigillar quartiers potenzials, cun disfar spazis vitals d’insects, cun destruir
la laina morta e cun tissientar cun insecticids e cun meds per conservar la
laina. Bain derasadas èn las spezias sgolanotg grond, vespertil da l’aua e
pipistrel nanin, main derasà è l’ureglia-mieur grond. Las femellas da
l’ureglia-mieur furman da stad gronds quartiers da femellas pagliolancas si
surchombras. Quels ed era auters quartiers dals utschels-mezmieur (plantas cun
cuvels, sfessas, cuvels e galarias) èn da proteger tuttina bain sco auters
spazis da viver.



https://rm.wikipedia.org/wiki/Terz_cudesch_da_Moses

Il terz cudesch da Moses (eir numno Leviticus in lingua latina seguond la
schlatta sacrela traunter las razzas d'Israel u Wajikra in lingua hebraica per
motiv dals prüms pleds dal cudesch ויקרא, que voul dir el ho clamo) es ün
cudesch biblic e la terza part da la Tora güdeva respectivamaing dals cudeschs
da Moses aint il Vegl Testamaint tar ils cristiauns.

Il cudesch tematisescha in 27 chapitels in prüma lingia il cult divin aint ed
intuorn il taimpel da Gerusalem e las incumbenzas sacrelas dals preirs e
sacerdots. Ils preirs simpels, ils uschedits levits, chi haun do eir il nom al
cudesch, as chattan be in ün unic lö.

Ils chapitels 17-26 sun dedichos a la ledscha da senchited. Ils möds da cuntegn
permiss in vista a spaisas e bes-chas da sacrifizi staun aint il center. Que es
tenor la cretta giudeva da grand'importanza perche cha'l saung chi vain spans es
il purteder da la vita e dimena sanctificho a Dieu.

I'l spazi dal giudaissem vain il cudesch onuro scu il fundamaint da
l'instrucziun religiusa da la giuventüna. Il cristianissem invezza es resto pel
solit in distanza vers il cudesch e'l interpretescha be simbolicamaing.



https://rm.wikipedia.org/wiki/Stadis_Unids_da_l%27America

Ils Stadis Unids da l'America (engl. United States of America, curt USA), en la
furma curta uffiziala Stadis Unids (engl. United States, curt U.S.), betg
uffizialmain era be America (engl. America), èn in pajais da l'America dal Nord
che consista da 50 stadis federativs. Cun Hawai ed intgins territoris insulars
fan ils Stadis Unids era part da l'Oceania.

Il pajais cuvra var 40 pertschient dal territori nordamerican ed è il terz grond
stadi dal mund tenor surfatscha davos la Russia ed il Canada.

Ils Stadis Unids èn sa furmadas da tredesch colonias che èn sa decleradas
independentas l'onn 1776 dal pajais matern, la Gronda Britannia. Tras
l'immigraziun constanta or da l'Europa e pli tard era da l'Asia, la suppressiun
dals abitants indigens, l'expansiun territoriala vers il vest, l'annexiun da
grondas parts dal Mexico e l'industrialisaziun han ils Stadis Unids a partir da
la fin dal 19avel tschientaner cuntanschì ina tscherta influenza sin la politica
mundiala. Suenter il declin da l'Uniun sovietica èn ils Stadis Unids la suletta
superpussanza restanta.

Alabama - Alasca - Arizona - Arkansas - California - Colorado - Connecticut -
Delaware - Florida - Georgia - Hawai - Idaho - Illinois - Indiana - Iowa -
Kansas - Kentucky - Louisiana - Maine - Maryland - Massachusetts - Michigan -
Minnesota - Mississippi - Missouri - Montana - Nebraska - Nevada - New Hampshire
- New York - New Jersey - New Mexico - North Carolina - North Dakota - Ohio -
Oklahoma - Oregon - Pennsylvania - Rhode Island - South Carolina - South Dakota
- Texas - Tennessee - Utah - Vermont - Virginia - Washington - West Virginia -
Wisconsin - Wyoming



https://rm.wikipedia.org/wiki/Segunda_guerra_mundiala

La Segunda Guerra mundiala (1939–1945) è stada in conflict tranter las Pussanzas
da l’axa (Germania, Italia e Giapun) ed ils Alliads (Frantscha, Gronda
Britannia, Stadis Unids da l’America ed Uniun Sovietica). La Segunda Guerra
mundiala è stada la pli crudaivla e sanguinusa guerra da l’umanitad. 55–60
milliuns umans han pers la vita, da quai 6 milliuns Gidieus ch’èn daventads
unfrendas dal holocaust.

Suenter l’Emprima Guerra mundiala (1914–1918) ha l’economia tudestga fatg tras
ina gronda crisa, tranter auter pervia dals pajaments da reparaziun als victurs
da guerra. Il crash da la bursa a New York l’onn 1929 ha be anc pegiurà la
situaziun e chaschunà en Germania in’immensa inflaziun. Sin quest terrain ha
l’avanzament da la Partida naziunalsocialistica (NSDAP) cumenzà. Suenter las
elecziuns dals 1933 han ils nazis surprendì la regenza ensemen cun lur alliads
conservativs. Adolf Hitler è daventà chancelier da la Germania ed ha manà il
pajais en ina dictatura. Sia finamira era da prender en ina posiziun centrala
entaifer l’Europa.

L’onn 1935 ha Hitler occupà il territori demilitarisà situà al cunfin cun la
Frantscha. In onn pli tard è l’Austria vegnida annectada u integrada en il Reich
tudestg. Il medem onn è er il territori sudetic en Tschechoslovachia vegnì
annectà da la Germania. Il mars 1939 ha Hitler la finala occupà l’entira
Tschechia, e la Slovachia è daventada in stadi da satellit da la Germania. Curt
suenter ha la Lituania cedì il territori da Memel als nazis.

Per evitar l’engrondiment da la Germania han la Frantscha e la Gronda Britannia
furmà in’allianza ensemen cun la Pologna. In gieu dubel ha giugà en quella fasa
l’Uniun Sovietica. Suenter la Revoluziun da favrer encunter il zar era la Russia
sa retirada l’onn 1917 da l’Emprima Guerra mundiala. En la Revoluziun da
l’october avevan ils communists surpiglià il stadi russ. Cur che Stalin è arrivà
a la pussanza, ha el midà l’Uniun Sovietica en ina dictatura. L’avust 1939 han
Hitler e Stalin suttascrit surprendentamain in pact da betg attatgar in l’auter.
En in’agiunta secreta è vegnì definì pli u main la partiziun da la Pologna,
l’expansiun russa en il Balticum e l’attatga russa en Finlanda.

1922 è Benito Mussolini marschà vers Roma ed ha surpiglià l’Italia ch’è
s’alliada pli tard cun la Germania. Durant la guerra burgaisa en Spagna
(1936–1939) ha general Franco battì las forzas republicanas, socialistas e
communistas cun agid dals naziunalsocialists tudestgs ed ha medemamain installà
ina dictatura militara.

L’expansiun dal Giapun ha entschet ils onns 1930 cun l’intenziun da dominar
l’Asia. L’onn 1931 ha il Giapun annectà la Mandschuria ch’appartegneva a la
China. L’onn 1936 è il Giapun entrà en ina coaliziun cun la Germania ed in onn
pli tard ha la Segunda Guerra giapunaisa-chinaisa cumenzà.

Il prim da settember 1939 a las 4.45 uras ha l’attatga tudestga sin la Pologna
cumenzà, e quai senza decleraziun da guerra formala. La citad da Danzig è
vegnida attatgada da bastiments da guerra tudestgs e quasi per lung da l’entir
cunfin èn bumbas crudadas. La Frantscha e la Gronda Britannia (ensemen cun il
Canada, l’Australia e la Nova Zelanda) han sinaquai declerà ils 3 da settember
la guerra a la Germania. Ils Alliads han dentant desistì d’attatgar la Germania
nà dal vest e surlaschà cunquai la Pologna a ses destin. Ils 17 da settember è
la Pologna crudada e vegnida occupada en il vest dals nazis ed en l’ost dals
soviets. Ina decleraziun da guerra da vart da la Frantscha e da l’Engalterra a
l’Uniun Sovietica n’ha betg lieu. Ils 28 da settember ha la chapitala Varsovia
capitulà suenter ina battaglia da 10 dis. Ils 8 d’october han nazis e russ partì
la Pologna cun ina lingia da demarcaziun. Sut l’occupaziun è la populaziun da la
Pologna vegnida terrorisada e Gidieus èn vegnids stgatschads, serrads en ghettos
ed assassinads.

Ils 30 da november 1939 han ils Russ attatgà la Finlanda. Las sperditas russas
en dentant stadas pli grondas che spetgà. Ils 12 da mars 1940 è vegnì suttascrit
in contract da pasch, en il qual la Finlanda ha stuì surdar a la Russia parts da
la Carelia e la peninsla Kalastajansaarento. En las diras battaglias cunter ils
Fins ha l’armada russa fatg experientschas ch’èn sa mussadas sco preziusas e
ch’han pli tard influenzà lur strategia da defensiun cunter ils Tudestgs.

La Norvegia e la Svezia eran impurtants furniturs da materia prima per la
Germania. Ils Brits vulevan interrumper questas furniziuns cun occupar il port
da mar da Narvik en Norvegia. Ils nazis han intervegnì da quest plan ed han vulì
vegnir avant als Brits. Ils 5 d’avrigl è la mar avant la Norvegia vegnida
surtratga cun minas, in di pli tard è ina gronda part da la flotta tudestga sa
muvida vers Narvik. Ils 9 d’avrigl èn divisiun tudestgas sa tschentadas en la
Norvegia. Gia in di pli tard controllavan ils nazis er Stavanger e Trondheim,
latiers il Danemarc che na veva betg fatg resistenza. La Gronda Britannia ha
occupà ils 12 d’avrigl las Inslas Faröer ch’appartegnevan al Danemarc. Ils
proxims dis hai dà plirs grevs cumbats maritims. Ils 17 d’avrigl èn truppas
alliadas sa tschentadas en la Norvegia. Il success dals nazis en la Frantscha ha
dentant sfurzà ils Alliads da partir da la Norvegia. Ils 10 da zercladur ha la
finala er l’armada norvegiaisa capitulà. Ils nazis han sin quai installà ina
regenza da marionetta.

L’armada franzosa era sa postada lung la Lingia da Maginot ch’era vegnida
rinforzada cun fortezzas e foss. La chadaina da muntognas da las Ardennas
furmava quasi la prolungaziun natirala da quella. Il prim plan d’in sviament
dals Tudestgs sur il nord è crudà en mauns alliads ed è uschia daventà
irrealisabel. Il segund plan preveseva in’attatga tras las Ardennas. Ils 10 da
matg 1940 ha la Germania cumenzà l’attatga vers ils stadis neutrals Belgia,
Ollanda e Luxemburg. Ils 14 da matg ha l’Ollanda capitulà; ils 17 da matg è la
citad da Brüssel crudada. L’avanzament dals nazis ha cuntinuà vers la Frantscha.
Ils 19 da matg è l’armada tudestga arrivada ad Abbeville ed ha serrà en las
divisiuns franzosa e britannicas a Dünkirchen. Ils nazis han interrut lur
attatgas e pussibilità als Alliads l’evacuaziun da sur 300 000 schuldads. Senza
quest’armada britannica cun grond’experientscha fiss la Gronda Britannia stada
en ina situaziun pauc favuraivla. Il stop da l’attatga tudestga è probablamain
d’attribuir ad ina malchapientscha tranter ils manaders militars e politics.

Ils Franzos èn sinaquai sa preparads persuls sin la defensiun da lur pajais. Ils
5 da zercladur ha l’attatga tudestga cumenzà, ils 9 da zercladur han els
surpassà la Seine. Ils 11 da zercladur ha er l’Italia declerà la guerra a la
Frantscha e l’Engalterra. Ils 14 da zercladur 1940 èn ils nazis la finala
arrivads a Paris. Ils 17 da zercladur ha la Frantscha capitulà ed a partir dals
25 da zercladur han las armas taschì. La campagna en il vest ha durà be 6 emnas
e 3 dis. La Frantscha è vegnida partida en duas zonas: il nord ed il vest èn
vegnids occupads dals nazis; la part dal sid e da l’ost èn restadas sut
controlla franzosa, er pervia cha las divisiuns da muntogna da la Frantscha
ch’han resistì a las attatgas talianas. La Frantscha da Vichy è dentant
daventada in stadi da marionetta dals nazis.

La battaglia en l’Atlantic cumpiglia tut las acziuns da la marina tudestga
cunter bastiments da battaglia e da transport dals Alliads en l’Ocean Atlantic
durant la Segunda Guerra mundiala. Sco insla era l’Imperi britannic fermamain
dependent d’imports dals stadis dal Commonwealth e dals Stadis Unids da
l’America. Suenter l’occupaziun da la Frantscha ha la Royal Navy englaisa stuì
proteger la riva al Chanal e reducir la surveglianza da bastiments da transport.
Il medem mument han ils nazis gudagnà novas pussaivladads strategicas entras ils
ports atlantics conquistads en il vest da la Frantscha. En quest’emprima fasa da
la battaglia en l’Atlantic ha la Gronda Britannia stuì subir grondas sperditas
da bastiments da vitgira.

Suenter che plirs bastiments da guerra da la Germania èn vegnids sfundrads – e
cunzunt suenter la sperdita da lur bastiment da prestige Bismarck ils 27 da matg
1941 – han ils nazis quasi mo pli attatgà cun sutmarins. L’emprim èsi reussì als
Tudestgs da tutgar effectivamain ils convois dals Englais. En il decurs da la
guerra è la situaziun da la marina tudestga dentant vegnida pli e pli desolata,
cunzunt pervia da novaziuns tecnicas per localisar sutmarins (p.ex. il radar).
La sfundrada da bastiments alliads è sa sminuida cuntinuadamain da 5,7 miu.
tonnas da register il 1942 sin 175 013 l’onn 1944.

Ils 28 d’october 1940 han divisiuns talianas attatgà da l’Albania ennà la
Grezia, èn dentant vegnidas bittads enavos. Hitler n’era betg vegnì orientà
davart quest’attatga. Tuttina ha el gidà ils Talians or da lur miserabla
situaziun cun lantschar la campagna sin il Balcan.

Ils nazis han l’emprim empruvà da gudagnar il Balcan sco stadis alliads. La
Rumenia ha acceptà in tal contract, la Jugoslavia e la Grezia perencunter betg.
Ils 6 d’avrigl 1941 ha l’attatga tudestga cunter la Jugoslavia cumenzà; quella è
ida a fin ils 17 d’avrigl cun la capitulaziun. Medemamain ils 6 d’avrigl han ils
Tudestgs lantschà l’assagl sin la Grezia. La resistenza greca è dentant stada
dira e lunga. En spezial en ils territoris muntagnards da la Grezia dal Nord èn
las sperditas dals nazis stadas fitg grondas. Ils Brits staziunads en Grezia han
fatg resistenza a las Termopilas, èn dentant tuttina vegnids battids. Ils 27
d’avrigl 1941 èn ils nazis arrivads ad Athen. L’invasiun da l’insla Creta ha
durà in’emna pli ditg ed ha purtà autas sperditas als nazis.

La campagna en il Balcan ha retardà l’attatga sin la Russia per quatter emnas.
Ils 22 da zercladur 1941 ha l'imperi tudestg cumenzà cun la campagna militara en
l’ost. Il retard ed in’entschatta prematura da l’enviern han procurà per
difficultads betg spetgadas da vart tudestga. Malgrà la situaziun da provediment
malsegira ha Hitler declerà l’occupaziun da Moscau sco finamira da la campagna
en l’ost.

Ils manaders sovietics n’eran a l’entschatta betg preparads sin l’attatga. Al
cunfin n’èsi betg vegnì fatg gronda resistenza. Pir ils 29 da zercladur ha la
Russia proclamà la gronda guerra per la patria. Fin la fin settember eran las
citads da Minsk e Kiew dentant gia crudadas en mauns dals nazis. Gia l’october
hai entschet a naiver e l’offensiva tudestga n’è betg pli vegnida enavant. Ils 5
da december ha ina cunteroffensiva dals Russ decidì la situaziun da la citad da
Moscau che n’è betg vegnida occupada dals nazis. La Finlanda perencunter ha pudì
reconquistar territoris pers il 1940 e latiers parts da la Carelia. Sin quai han
ils Russ translocà lur industria da guerra davos las muntognas da l’Ural. Ils 16
da december ha Hitler dà il cumond a sias truppas da sa fermar; l’armada
tudestga è dentant vegnida bittada adina pli lunsch enavos. Pir las battaglias
da la proxima primavaira han purtà novs success als nazis. Ils 28 da matg è la
citad da Charkow vegnida occupada, ils 5 da fanadur Sewastopol ed ils 4 d’avust
Stawropol. Ils 21 d’avust 1940 sgulatschava la bandiera dal Reich tudestg sin la
muntogna da l’Elbrus en il Caucasus. Ils 6 da settember han ils nazis en pli
occupà las citads a la Mar Naira Anapa e Noworossijsk.

Ils Stadis Unids da l’America eran formalmain neutrals, sustegnevan dentant la
Gronda Britannia cun material ed armas. Durant la guerra en l’Europa ha il
Giapun occupà vasts territoris en il sidost da l’Asia, per exempel l’Indochina
franzosa. Ils 7 da december 1941 han aviuns giapunais attatgà nunspetgadamain il
port american Perl Harbour situà en l’Ocean Pacific. Ils 11 da december ha era
la Germania declerà la guerra als Stadis Unids. Or da la guerra europeica è sa
sviluppà uschia la Segunda Guerra mundiala. Malgrà las attatgas giapunaisas èn
ils Americans sa decidids da batter l’emprim la Germania.

Sco en l’Europa han ils Talians era subì en l’Africa dal Nord grondas sperditas
en lur battaglias cunter ils Brits, cunzunt en la Libia. Ils Tudestgs han
perquai tramess il 1941 in’armada sut il commando d’Erwin Rommel per sustegnair
lur alliads. Cun ina tactica offensiva èsi reussì ad els da bittar enavos ils
Englais e da reconquistar la Libia. Ussa vulevan ils Tudestgs era occupar
l’Egipta ed il Chanal da Suez; l’offensiva è dentant vegnida bittada enavos dals
Englais. Sut il nov cumandant Bernard Montgomery ha entschet la cunteroffensiva
ed ils Tudestgs èn stads necessitads da sa retrair. Cun l’arrivada da truppas
americanas a Casablanca ed Algier èn ils Tudestgs stads enserrads ed han
capitulà ils 13 da matg 1943 en Tunesia.

Encunter il maini d’ina part da la generalitad ha Hitler ordinà sper las
attatgas en il Caucasus er l’attatga sin la citad da Stalingrad. Ils 23 d’avust
1942 ha il bumbardament or da l’aria cumenzà. En diras battaglias per vias e
chasas è l’armada russa sa defendida stinadamain. Ils Tudestgs han occupà radund
90 % da la citad destruida, l’occupaziun totala n’è dentant betg reussida. Ils
19 da november ha la Russia lantschà la cunteroffensiva. Igl è reussì a l’armada
russa d’enserrar la sisavla armada tudestga a Stalingrad e da distatgar ella da
furniziuns da material, nutriment ed umens. A partir dals 10 da schaner 1943 han
in milliun schuldads russ attatgà e battì ils Tudestgs. 100 000 Tudestgs èn
daventads praschuniers, be 6000 dad els duevan returnar pli tard or dals champs
da lavur en Sibiria.

La battaglia da Stalingrad ha manà natiers la vieuta en la guerra
tudestga-russa. Las battaglias per la citad Charkow e la pli gronda battaglia da
chars armads da l’istorgia a Kursk han ils Russ decidì en lur favur. La fin dal
1943 era Kiew puspè en mauns sovietics. L’arrivada da truppas alliadas en la
Sicilia ha sfurzà la Germania da sa retrair; l’armada sovietica è avanzada
vinavant encunter vest. La fin da fanadur stevan truppas russas avant l’anteriur
cunfin finlandais e sin l’autezza da la citad da Minsk. Il prim d’avust 1944 ha
la citad da Varsovia revoltà encunter ils occupants. Ils soviets èn marschads en
la Rumenia ch’ha sinaquai cumenzà a collavurar cun Moscau. Ils 5 da settember ha
l’armada cotschna era occupà la Bulgaria. En consequenza da l’avanzament russ ha
l’armada tudestga era stuì sa retrair da la Grezia, divisiuns britannicas han
surpiglià Athen ils 13 d’october. Ils 20 d’october èn Belgrad e la Jugoslavia
vegnids liberads da l’armada russa e da partisans jugoslavs sut Tito. A Varsovia
èn ils Russ arrivads ils 17 da schaner 1945, a Budapest ils 11 da favrer. Vienna
è crudà ils 13 d’avrigl en mauns russ, ils 10 da matg èn chars armads russ
entrads a Prag. La davosa battaglia da defensiun al cunfin tudestg ha gì lieu
ils 18 d’avrigl en vischinanza da Seelow, ils 25 d’avrigl era la citad da Berlin
circumdada da l’armada russa. Adolf Hitler è sa suicidà ils 30 d’avrigl ed ils
davos defensurs da Berlin han capitulà ils 2 da matg 1945.

Ils 10 da fanadur 1943 èn furmaziuns alliadas sa tschentadas en Sicilia ed han
entschet a stgatschar nazis e faschists vers nord. Sin cumond da la curuna
taliana è il duce Benito Mussolini vegnì arrestà. Ils 8 da settember ha l’Italia
fatg pasch cun ils Alliads; sinaquai è ella vegnida occupada dals Tudestgs ch’èn
entrads ils 10 da settember a Roma. Pervia da la dira defensiun dals Tudestgs
han ils Alliads, sustegnids da l’armada taliana e da var 250 000 partisans, pudì
avanzar mo plaun. Il marschal tudestg Albert Kesselring ha refusà da cumbatter
en la citad eterna ed ha bandunà Roma ils 4 da zercladur 1944 cun sias truppas.
Fin la fin da la guerra na han ils Alliads dentant betg dumagnà da deliberar
l’entira Italia, tranter auter era territoris alpins sco la Vuclina.

L’entschatta 1944 ha Erwin Rommel surpiglià il commando da la defensiun en il
vest. Dal schaner enfin l’avrigl han aviuns tudestgs puspè bumbardà Londra. Ils
6 da zercladur èn ils Alliads sa tschentads en la Normandia. Ils Tudestgs avevan
installà fermas posiziuns da defensiun. Ils Alliads han perquai pudì avanzar be
plaun, malgrà ch’els avevan attatgà cun fitg blers umens. Ils 15 d’avust èn
ulteriuras forzas alliadas sa tschentadas en il sid da la Frantscha (en
vischinanza da Cannes). Ils 25 d’avust èn divisiuns franzosas entradas a Paris.
Il general Dietrich von Choltitz ha refusà il cumond da Hitler da destruir
Paris.

Gia ils 3 da settember è Brüssel vegnì deliberà, il di suenter Antwerpen.
Aachen, l’emprima citad tudestga, han ils Alliads conquistà ils 21 d’october
suenter grevs cumbats. Ils 7 da mars 1945 han ils Alliads surpassà il Rain, ils
18 e 19 d’avrigl èn las citads da Magdeburg e Lipsia crudadas. Ils 25 d’avrigl
èn las armadas alliadas ed ils Russ s’entupads. Ils 26 d’avrigl è la citad da
Bremen crudada, ils 2 da matg Lübeck ed ils 3 da matg Hamburg crudadas en ils
mauns dals Brits. Entant eran ils Americans arrivads ils 30 d’avrigl a Minca ed
ils Franzos ils 22 d’avrigl a Stuttgart. Ils 3 da matg èn ils Americans
s’entupads al Pass dal Brenner cun lur cumpatriots che vegnivan si da l’Italia.
A Dongo al Lai da Como avevan partisans tschiffà e schluppettà Benito Mussolini
ils 28 d’avrigl. Ils 2 da matg han las truppas tudestgas en l’Italia capitulà.

Avant che Adolf Hitler ha fatg suicidi, ha el elegì l’admiral Karl Dönitz sco
ses successur che dueva cuntinuar cun ils cumbats. Ma gia la damaun dals 7 da
matg ha il colonel en il rang da general Alfred Jodl suttascrit la capitulaziun
senza cundiziuns da tut las truppas tudestgas. Quella è entrada en vigur ils 8
da matg 1945 a las 23.01 uras. L’Uniun Sovietica ha dentant schlià pir ils 25 da
matg il stadi da guerra cunter la Germania.

L’ambiziun dal Giapun era la dominanza en l’Asia. Ils schuldads giapunais
cumbattevan a moda ordvart stinada. Pliras giadas è er la populaziun civila
vegnida attatgada crudaivlamain (p.ex. tar la mazzacra da Nanjing). Suenter
l’attatga sin il port american Pearl Harbor ils 7 da december 1941 e l’entrada
en guerra dals Stadis Unids da l’America ha il Giapun occupà vastas parts da
l’Ocean Pacific. Pir la mesadad dal 1942 è la situaziun sa midada a disfavur dal
Giapun. Enfin l’onn 1944 hai dà regularmain dirs cumbats per inslas e territoris
maritims. A partir dal 1944 èn ils Americans adina vegnids pli datiers al
Giapun. Ils 6 d’avust 1945 han els bittà giu l’emprima bumba atomara sur la
citad da Hiroshima, ils 9 d’avust ina segunda sur la citad da Nagasaki. Ils 15
d’avust ha il manader giapunais annunzià la capitulaziun. Quella è vegnida
suttascritta ils 2 da settember 1945 sin la mar avant Tokio.

Ils nazis avevan installà champs da concentraziun per assassinar sistematicamain
quels carstgauns (tranter auter ad Auschwitz-Birkenau, Buchenwald, Dachau,
Lublin, Sobibor, Treblinka e Theresienstadt). Radund 6 milliuns Gidieus èn
daventads unfrendas dals nazis, sper blers auters umans. Cifras exactas n’èn
betg eruiblas, perquai ch’ils Tudestgs n’han betg registrà tut ils morts e
destruì actas vers la fin da la guerra. Latiers vegnan ils bumbardaments sin
citads britannicas.

En la Segunda Guerra mundiala han la Germania, l’Italia ed il Giapun pers lur
posiziun militara. La Frantscha, la Gronda Britannia e l’Ollanda han diminuì
tala uschè ferm ch’els han stuì dar si lur colonias. Militarmain dominavan a
partir da 1945 ils Stadis Unids e l’Uniun Sovietica. L’Europa (e la Germania) è
vegnida partida en territoris d’influenza da questas pussanzas mundialas. Il
vest (Germania dal Vest, Austria, Italia, Scandinavia, Grezia, Britannia,
Frantscha e Spagna) è sa drizzà vers l’America, l’ost (Germania da l’Ost,
Pologna, Tschecoslovachia, Ungaria e Jugoslavia) è vegni sut il domini da
l’Uniun Sovietica. Questa partiziun ha durà fin l’onn 1989 (Germania)
respectivamain 1991 (implosiun da l’Uniun Sovietica). Dapi lura exista sin
bunamain l’entir continent europeic in’uniun interstatala (Uniun Europeica) che
dat stabilitad a l’Europa ch’ha ina fitg lunga istorgia da charplinas e guerras.

Blers Gidieus èn emigrads avant, durant e suenter la guerra vers l’America u
vers l’anteriura colonia britannica en Palestina. Là han els fundà il 1948 il
stadi Israel. Dapi lura è l’Israel involvì cuntinuadamain èn conflicts violents
cun ils stadis arabs ch’al circumdeschan.



https://rm.wikipedia.org/wiki/Revoluziun_tudestga_dal_1848/49

Cun il term Revoluziun tudestga dal 1848/49 vegnan designads ils eveniments
revoluziunars ch’han gì lieu tranter il mars 1848 ed il fanadur 1849 en la
Confederaziun tudestga. Per l’emprima fasa da la Revoluziun l’onn 1848 vegn er
duvrà il term ‹Revoluziun da mars›. Da las sullevaziuns èn er stads pertutgads
provinzas e pajais ordaifer il territori da la Confederaziun che stevan sut il
domini da l’Austria e da la Prussia – sco ils stadis federativs ils pli pussants
– per exempel l’Ungaria, l’Italia Superiura u Posen.

Ils eveniments revoluziunars han fatg part dals moviments d’unificaziun e
d’independenza burgais-democratics e naziunals, ils quals sa drizzavan cunter
las tentativas da restauraziun da las dinastias da vastas parts da l’Europa
Centrala ch’eran s’unidas en l’Allianza sontga. Gia il schaner 1848 eran
revoluziunars talians sa rebellads cunter il domini dals Habsburgais austriacs
en il nord da la Peninsla Apennina e dals Bourbons spagnols en il sid da quella.
Suenter il cumenzament da la Revoluziun da favrer franzosa èn er ils pajais
tudestgs vegnids involvids en questas sullevaziuns che sa drizzavan cunter las
pussanzas da la restauraziun, las qualas avevan dominà la politica europeica
dapi la fin da las guerras napoleonicas l’onn 1815.

Entaifer ils principadis tudestgs ha la Revoluziun cumenzà en il Gronducadi da
Baden ed ha tschiffà en paucas emnas er ils ulteriurs stadis da la
Confederaziun. Ella ha manà en ils singuls stadis da Berlin enfin Vienna a
l’installaziun da regenzas liberalas (ils uschenumnads cabinets da mars). Ultra
da quai èn vegnidas manadas tras elecziuns d’ina assamblea naziunala
constitutiva, la quala è sa radunada en la Baselgia da s. Paul en la citad libra
da Francfurt al Main. A basa dals success dal mars èsi reussì da cuntanscher
relativamain svelt emprims success, sco per exempel l’aboliziun da la censura da
pressa u la liberaziun dals purs. Ma a partir da la mesadad da l’onn 1848 è il
moviment revoluziunar vegnì pli e pli en la defensiva. E cumbain ch’igl èn
suandadas l’atun 1848 ed il matg 1849 ulteriuras undas da sullevaziun – las
qualas han cuntanschì en tschertas regiuns (p.ex. en la Saxonia, en il Palatinat
bavarais, en la Provinza renana da la Prussia e surtut a Baden) dimensiuns da
guerra burgaisa – n’èsi betg reussì d’impedir che la Revoluziun fetschia la
finala naufragi areguard sia finamira principala. Enfin il fanadur 1849 è
l’emprima emprova da stgaffir in stadi naziunal tudestg unitar e democratic
vegnida terrada cun forza, e quai surtut tras truppas prussianas ed austriacas.

Ils revoluziunars en ils stadis tudestgs sa stentavan per libertads politicas en
il senn da refurmas democraticas e per l’unificaziun naziunala dals numerus
principadis che furmavan la Confederaziun tudestga. Els represchentavan surtut
las ideas dal liberalissem. En il decurs da la Revoluziun è quel però sa dividì
pli e pli en diversas direcziuns che tschentavan differentas prioritads tar
temas centrals e che s’opponivan per part ina a l’auter (t.a. areguard la
posiziun da la naziun, en la dumonda sociala, en il svilup economic, ils dretgs
umans, ma er en lur relaziun envers la Revoluziun sco tala).

Ordaifer la Confederaziun tudestga han pajais e regiuns ch’eran annectads a
l’Austria habsburgaisa empruvà da sa liberar da lez domini. Da questas regiuns
han fatg part l’Ungaria, la Galizia sco er ils principadis da l’Italia
Superiura. Ultra da quai èn ils revoluziunars da Posen, ch’era populà surtut da
Polacs, sa stentads da deliberar questa provinza dal domini prussian.

Da las tschintg pussanzas grondas europeicas, l’uschenumnada Pentarchia, èn be
l’Engalterra e la Russia restadas schanegiadas dals eveniments (en il cas da la
Russia sut resalva da sia participaziun militara a la terrada dal moviment
d’independenza ungarais cunter l’Imperi austriac il 1849). Ultra da quai èn la
Spagna, ils Pajais Bass e la giuvna – ed oramai relativamain liberala – Belgia
betg stads involvids en ils eveniments revoluziunars.

En la gronda part dals stadis è la Revoluziun vegnida abattida il pli tard il
1849. En Frantscha ha la republica pudì sa mantegnair fin il 1851/1852. Be en il
Reginavel dal Danemarc ed a Sardegna-Piemunt han success da la Revoluziun
perdurà sur pli lung temp. Las transfurmaziuns en monarchias constituziunalas
ch’han gì lieu en questas regiuns èn sa mantegnidas fin en il 20avel
tschientaner. E la constituziun da Sardegna-Piemunt dueva furmar la basa per il
Reginavel talian ch’è sa stabilì il 1861 en rom dal risorgimento.

In resultat restant dals moviments burgais-democratics en l’Europa Centrala dapi
ils onns 1830 dueva la finala furmar la transfurmaziun da la Svizra d’ina
federaziun lucca ed eterogena ad in stadi federal liberal. La nova Constituziun
federala dal 1848 ch’è suandada a la Guerra da la Lia separatista dal 1847
determinescha fin oz las structuras da basa dal pajais.

En Germania ha la finamira da la Revoluziun da mars da furmar in stadi naziunal
bain fatg naufragi ed ha stuì far plazza ad ina perioda da reacziun politica. Or
da la perspectiva istorica pon ins però constatar ch’il moviment revoluziunar ha
transfurmà definitivamain la burgaisa bainstanta en in impurtant factur da
pussanza politic ed economic che steva pli e pli a pèr a l’aristocrazia. Il pli
tard a partir dal 1848 è la burgaisia daventada economicamain la classa
dominanta entaifer las societads da l’Europa Centrala. Cumenzà aveva quest
avanzament cun ils cumbats politics e socials dapi la Revoluziun franzosa dal
1789.

Las revoluziuns dal 1848/49 han influenzà a lunga vista ed a moda profunda la
cultura politica e la chapientscha da la democrazia pluralistica da la gronda
part dals stadis da l’Europa Centrala: en la Republica Federala Tudestga – la
constituziun vertenta (Grundgesetz) sa basa sin il sboz elavurà a ses temp en la
baselgia da s. Paul a Francfurt – en l’Austria, Frantscha, Italia, Ungaria,
Pologna, Danemarc e Tschecoslovachia (oz Tschechia e Slovachia). Cun ils
eveniments dal 1848/49 è vegnì inizià il triumf da la democrazia burgaisa che
dueva dominar a lunga vista il svilup politic e social da quasi l’entira Europa.

Ultra da quai ha la Revoluziun da mars furnì impuls ideals per la collavuraziun
interguvernamentala che duevan vegnir reprendids en la segunda mesadad dal
20avel tschientaner a chaschun da la furmaziun da l’Uniun europeica. Uschia ha
per exempel il revoluziunar talian Giuseppe Mazzini gia fatg valair avant ils
embrugls revoluziunars dal 1848 l’idea d’ina Europa dals pievels. El ha opponì
quest’utopia a l’Europa dals principadis autoritars ed ha uschia anticipà
in’idea fundamentala politica-sociala da l’UE. Questas ideas da Mazzini eran gia
vegnidas recepidas il 1834 d’intgins Tudestgs da tenuta idealistic-republicana
ch’eran s’unids en l’associaziun secreta ‹Junges Deutschland›, tranter els Carl
Theodor Barth. Ensemen cun la ‹Giuvna Italia› da Mazzini e la ‹Giuvna Pologna›
ch’era vegnida fundada d’emigrants polacs, han els fundà il 1834 a Berna
l’associaziun secreta surnaziunala ‹Giuvna Europa›. Dals ideals da quella è
savens er stada purtada la tenuta da resvegl a l’entschatta da la Revoluziun da
mars, cura ch’igl è vegnì discurrì en blers lieus a la basa revoluziunara d’ina
‹primavaira dals pievels internaziunala›.

Ina causa immediata da la Revoluziun da mars en l’Europa Centrala ha furmà l’onn
da crisa 1847, al qual era precedì ina nauscha racolta l’onn 1846. Da quai èn
resultadas fominas en praticamain tut ils stadis tudestgs e chareschias ch’han
manà a revoltas da fomaz, sco per exempel l’uschenumnada ‹Revoluziun da
tartuffels› a Berlin l’avrigl 1847. Sinaquai èn er classas socialas pli paupras
ch’eran pertutgadas dal pauperissem, sco lavurants, mastergnants depauperisads,
lavurers agriculs etc. s’associads pervi da lur miseria sociala a las
pretensiuns dals circuls democratics e liberals. Sco ulteriura consequenza da la
crisa è sa sbassada la capacitad da cumpra da products industrials, surtut da
textilias, quai ch’ha be anc accelerà il declin da l’industria textila ch’era
anc dominada fermamain da la lavur a maun. La crisa da quest sectur (ed er dad
auters) è er stada colliada cun la Revoluziun industriala en plain svilup.
Partind da l’Engalterra aveva quella cumenzà gia a partir da la mesadad dal
18avel tschientaner a midar tras invenziuns e svilups tecnics las relaziuns
economicas e socialas sin l’entir continent. Ultra da quai è la populaziun
creschida en il decurs da l’emprima mesadad dal 19avel tschientaner en tala moda
che l’agricultura – che daventava medemamain adina pli productiva – e
l’industria na pudevan betg pli occupar tut las forzas da lavur. En consequenza
è prorutta ina dischoccupaziun generala. Las forzas da lavur ch’eran danvanz
furmavan in’‹armada da reserva industriala›. Adina dapli umans èn sa rendids en
las citads che sa chattavan en cumplain svilup. Là han els tschertgà lavur en
las manufacturas e fabricas segnadas da la producziun en massa raziunala. Las
relaziuns da lavurar e da viver en ils manaschis industrials e lur conturn eran
da quel temp fitg nauschas. La gronda part dals lavurants viveva en ils ghettos
e slums da las citads al cunfin dal minimum d’existenza, smanatschads da
dischoccupaziun e senza naginas garanzias socialas. Gia plirs onns avant la
Revoluziun da mars avevi adina puspè dà sullevaziuns localas cunter ils baruns
da l’industria. Uschia per exempel la sullevaziun dals tessunzs il zercladur
1844 en la Silesia. Igl è quai stà ina revolta da fomaz dals tessunzs da
Langenbielau e Peterswaldau ch’ha furmà l’emprim conflict da quest gener ch’è
vegnì recepì en la publicitad surregiunala. La sullevaziun è però gia vegnida
abattida suenter paucs dis tras il militar prussian.

Ina finamira centrala da la Revoluziun da mars era da surmuntar la politica da
restauraziun ch’aveva marcà il temp suenter il Congress da Vienna dal 1815.

In dals propugnaturs centrals da la restauraziun politica è stà il diplomat e
chancelier statal austriac prinzi Klemens Wenzel von Metternich. Ils 9 da
zercladur 1815 – pia anc avant la sconfitta definitiva da Napoleun Bonaparte tar
la Battaglia da Waterloo (18 da zercladur 1815) – ha la gronda part dals pajais
europeics segnà l’Acta finala dal Congress da Vienna. La politica da
restauraziun che quella ha statuì dueva restabilir tranter ils stadis europeics
ed er a l’intern da quels las relaziuns da pussanza politicas da l’ancien
régime, sco ch’ellas eran stadas en vigur avant la Revoluziun franzosa dal 1789.
Quai ha muntà il return a la predominanza da l’aristocrazia e la restituziun
dals privilegis da quella. Ultra da quai dueva vegnir revocada la reorganisaziun
da l’Europa che Napoleun aveva instradà e ch’aveva er cumpiglià, en furma dal
Code civil, dretgs burgais.

A l’intern dals singuls stadis èn vegnidas supprimidas en rom da la restauraziun
tuttas pretensiuns concernent refurmas liberalas u l’unificaziun naziunala;
medemamain èn vegnidas rinforzadas las mesiras da censura e restrenschida
fermamain la libertad da pressa. Las ovras da la Giuvna Germania litterara, ina
gruppa da giuvens litterats d’orientaziun revoluziunara, èn vegnidas censuradas
u scumandadas. Er auters poets da tenuta sociocritica u naziunalistica èn stads
pertutgads da la censura, uschia ch’els han per part stuì sa render en l’exil
(surtut en Frantscha u en Svizra). Enconuschents exempels èn Heinrich Heine,
Georg Herwegh, Georg Büchner (ch’ha derasà cun ses fegl sgulant ‹Der Hessische
Landbote› la parola che derivava dal temp da la Revoluziun franzosa «Pasch a las
chamonas, guerra als palazs!») u Heinrich Hoffmann von Fallersleben (il poet dal
‹Lied der Deutschen›).

Da quel temp eran surtut las uniuns studenticas ils purtaders da las pretensiuns
suenter unificaziun naziunala e dretgs burgais democratics. Tar in’emprima pli
gronda demonstraziun eri gia vegnì l’october 1817 a chaschun dal quart
anniversari da la Battaglia da Lipsia e dal 300avel anniversari da la
refurmaziun luterana; en rom da quest’uschenumnada Festa da Wartburg avevan ils
students clamà decididamain suenter l’unificaziun tudestga. En quest connex ha
er gì lieu in’arsentada da cudeschs publica, cura ch’ina minoritad dals
demonstrants ha incendià simbols statals ed attrappas d’ovras da scripturs che
vegnivan resguardads sco reacziunars.

Ulteriuras activitads ch’èn vegnidas inspiradas da la Festa da Wartburg han
rendì attentas las autoritads statalas a las uniuns studenticas, uschia che
quellas èn stadas expostas a repressiuns creschentas. En furma da lescha èn
questas repressiuns vegnidas stabilidas il 1819 (Decrets da Karlsbad), e quai
sco reacziun sin l’assassinadi dal poet August von Kotzebue tras il student Karl
Ludwig Sand da tenuta radicaldemocratica e naziunalistica. Malgrà scumonds e
persecuziuns èn commembers da las uniuns studenticas savens restads vinavant
activs a moda clandestina. Per part èn vegnidas installadas organisaziuns da
camuflagi ch’eran apparentamain nunpoliticas. In exempel furma il moviment da
gimnastica dal ‹bab da la gimnastica Jahn›, entaifer il qual èn vegnidas
tgiradas vinavant ideas liberalas e naziunalas. Quellas stevan sut l’influenza
culturala da la romantica ed eran per part er gia segnadas da tendenzas
antiemancipatoricas ed antiilluministicas. Tranter auter era derasà entaifer
questas gruppaziuns in ferm antigiudaissem che sa basava cunzunt sin motivs
religius. Quel è per exempel sa manifestà en ils Tumults da Hep-Hep dal 1819
ch’han inizià a Würzburg e ch’èn escalads en furma da pogroms che sa drizzavan
cunter l’emancipaziun dals gidieus en general resp. en spezial cunter lur
tractament egual sin il sectur economic.

L’onn 1830 ha la Revoluziun da fanadur en Frantscha cupitgà ils Bourbons sut
Charles X ed installà il ‹retg burgais› Louis Philippe d’Orléans. Quests
eveniments han er dà nov schlantsch a las forzas liberalas en la Germania ed en
autras parts da l’Europa. Uschia han gia gì lieu il 1830 sullevaziuns localas en
divers principadis tudestgs, sco per exempel a Braunschweig, l’Electorat da
Hessen, en il Reginavel da la Saxonia ed a Hannover, las qualas han per part
manà a l’installaziun da constituziuns en ils stadis respectivs.

Er en ils stadis talians sco er en las provinzas polaccas da l’Austria, Prussia
e Russia èsi vegnì en il decurs dals onns 1830 a sullevaziuns cun la finamira da
cuntanscher l’autonomia naziunala e statala. En il Reginavel Unì dals Pajais
Bass ha la Revoluziun beltga manà a la secessiun da las provinzas meridiunalas
ed a la fundaziun d’in stadi beltg independent en furma d’ina monarchia
parlamentara.

Tut en tut ha il sistem da Metternich però pudì sa mantegnair per entant, e quai
cumbain ch’i sa mussavan dapertut stgarps. Uschia eri er vegnì suenter ils
Decrets da Karlsbad e malgrà las ‹persecuziuns da demagogs› tar ulteriuras
reuniuns spectacularas en il spiert da la Festa da Wartburg. In enconuschent
exempel furma la Festa da Hambach dal 1832, a chaschun da la quala è vegnida
mussada – sco gia il 1817 – demonstrativamain la bandiera republicana en las
colurs nair-cotschen-aur ch’era atgnamain scumandada.

In factur decisiv per l’erupziun da la Revoluziun da mars ha furmà il success da
la Revoluziun da favrer dal 1848 en Frantscha. Da là ennà era la sbrinzla
revoluziunara sa derasada svelt en ils stadis tudestgs cunfinants. En Frantscha
èsi reussì da destituir da ses uffizi il retg burgais Louis Philippe, ch’era
daventà pli e pli ‹malfidaivel› als princips dal liberalissem, e da proclamar la
Segunda Republica. Quai ha mess ad ir moviments revoluziunars che duevan agitar
il continent durant radund in onn e mez.

Ils pli impurtants centers da la Revoluziun suenter ils eveniments en Frantscha
han furmà Baden, la Prussia, l’Austria, l’Italia Superiura, l’Ungaria, la
Baviera e la Saxonia. Ma er en auters stadis e principadis han gì lieu
sullevaziuns ed èn vegnidas manadas tras radunanzas popularas, a chaschun da las
qualas ils participants han articulà pretensiuns revoluziunaras. Partind da la
radunanza populara a Mannheim dals 27 da favrer 1848 – ch’ha formulà per
l’emprima giada las ‹Pretensiuns da mars› – sa clamavan las finamiras
principalas da la Revoluziun en Germania sco suonda: 1. armament dal pievel cun
libras elecziuns dals uffiziers; 2. libertad da pressa absoluta; 3. dretgiras
d’assisas tenor l’exempel da l’Engalterra; 4. l’installaziun immediata d’in
parlament tudestg.

En il Reginavel dal Danemarc han ils eveniments revoluziunars manà il 1849 ad
ina nova constituziun ch’ha installà la monarchia constituziunala ed in
parlament a duas chombras cun dretg da votar general.

En tscherts pajais da la Confederaziun tudestga, per exempel en ils reginavels
Württemberg e Hannover u a Hessen-Darmstadt, han ils prinzis fatg bainspert
concessiuns. Là en vegnids installads ‹ministeris da mars› liberals ch’han per
part ademplì las pretensiuns dals revoluziunars, per exempel cun installar
dretgiras d’assisas, abolir la censura da pressa u liberar ils purs da lur
tributs feudals. En tals pajais ha la Revoluziun prendì in andament relativamain
paschaivel, grazia a las concessiuns temprivas. Savens èn però er be vegnidas
fatgas empermischuns, a las qualas èn suandadas naginas u be paucas adattaziuns
concretas da las relaziuns politicas ed economicas.

Gia a partir dal matg/zercladur 1848 èn s’intensivadas las activitads
restaurativas da vart da las dinastias regentas. Quellas han chatschà ils
revoltants en ils singuls stadis da la Confederaziun tudestga pli e pli en la
defensiva. La terrada da l’insurrecziun da zercladur a Paris en l’ulteriur
decurs da la Revoluziun da favrer franzosa ha furmà in eveniment decisiv ch’ha
mess ad ir la cuntrarevoluziun (‹reacziun›) er en ils auters stadis europeics.
L’insurrecziun da zercladur dals lavurants da Paris vala istoricamain sco mument
decisiv per la separaziun tranter la burgaisia ed il proletariat revoluziunar.

Gia ils 7 da favrer 1848 aveva gì lieu a Mannheim ina radunanza populara, a
chaschun da la quala èn vegnidas anticipadas las pretensiuns fundamentalas da la
revoluziun. Ils revoluziunars badais, surtut lur ferma ala radicaldemocratica,
han dumandà suenter las pli vastas midadas insumma.

Sut l’egida dals advocats Friedrich Hecker e Gustav Struve han els tranter auter
pretendì da stgaffir ina suveranitad dal pievel per propi, d’abolir ils
privilegis da l’aristocrazia, d’armar il pievel e d’introducir ina taglia
progressiva sin las entradas. Cun quai han els er formulà pretensiuns
socialrevoluziunaras e socialisticas.

Sinaquai han Hecker, Struve e lur aderents empruvà da realisar lur ideas sin
atgna via, nà dal sidvest da la Germania, en furma da la Revolta da Hecker. A
Constanza han els apparentamain proclamà ils 12 d’avrigl 1848 la republica
(ensemen cun il professer d’universitad Gottfried Kinkel da Bonn ed auters
cumpogns da cumbat). Hecker è sa mess sin via cun radund 1200 umens en direcziun
da la Planira dal Rain. Qua dueva el s’unir cun in’ulteriura colonna che vegniva
dirigida dal poet revoluziunar da sanestra Georg Herwegh e da sia dunna Emma ed
entrar en la chapitala badaisa Karlsruhe. Là era previs da proclamar la
republica per l’entira regiun da Baden. Omaduas gruppas èn però vegnidas
victorisadas e chatschadas dapart entaifer curt temp tras militar regular: il
corp da voluntaris da Hecker ils 20 d’avrigl 1848 en in Cumbat sper Kandern en
il Guaud Nair, il corp da Herwegh in’emna pli tard sper Dossenbach. Hecker ha
pudì mitschar en l’exil, il qual al ha manà da la Svizra en ils Stadis Unids.

En la fortezza da la Confederaziun a Rastatt ha la garnischun badaisa revoltà
ils 11 da matg. Paucs dis pli tard è gronduca Leopold fugì da Baden a Coblenza.
Il prim da zercladur 1849 ha ina regenza provisorica sut il politicher liberal
Lorenz Brentano surpiglià la pussanza guvernativa. Igl è vegnì tar cumbats
cunter truppas federalas e l’armada prussiana sut il commando da Wilhelm da la
Prussia, l’imperatur tudestg Wilhelm I da pli tard. A l’armada revoluziunara da
Baden n’èsi betg reussì da tegnair pitg a la surpussanza da las truppas
prussianas.

Il zercladur 1849 stevan ils revoluziunars badais sut il commando dal general
polac Ludwik Mieroslawski. Mieroslawski era in schuldà versà e tacticher
cumprovà da la revoluziun. En rom da la Revoluziun da mars aveva el era gia manà
tras il 1848 l’insurrecziun dals Polacs da Posen cunter la predominanza
prussiana ed autras sullevaziuns polaccas da pli baud. Gia il prim da fanadur
1849 è Mieroslawski però sa retratg sco cumandant da las truppas revoluziunaras
a Baden; el è stà trumpà da la tenuta targlinanta da la regenza da Brentano, il
qual preferiva da negoziar ed ha uschia retardà l’armaziun generala sco ch’ella
vegniva pretendida dals radicals. Ultra da quai era la morala da la truppa sa
sbassada, uschia che Mieroslawski è stà da l’avis che las premissas militaras
per in success da la Republica da Baden na sajan betg dadas.

Pervi da l’indecisadad da Brentano è quel vegnì cupitgà anc la fin zercladur
1849 tras Gustav Struve e ses aderents. Ma quest pass n’ha betg pudì impedir il
process da dissoluziun da las truppas revoluziunaras. E senza in commando
militar unitar n’avevan ils corps da voluntaris restants praticamain nagina
schanza. En quel mument era la sconfitta da la Revoluziun da Baden quasi
sigillada.

Da vart dals revoluziunars da Baden è er il socialist Friedrich Engels sa
participà activamain als cumbats. Engels era il 1848/49 redactur da la ‹Neue
Rheinische Zeitung› che vegniva edida da Karl Marx ed a medem temp in observatur
critic-simpatisant da la revoluziun. In onn avant, il favrer 1848, avevan Engels
e Marx edì per incumbensa da la Lia dals communists ‹Il Manifest communistic›.
Er Wilhelm Liebknecht, ch’era da quel temp anc relativamain nunenconuschent e
che dueva pli tard daventar in dals cunfundaturs da la Partida da lavurants
socialdemocrata, era activ da vart dals revoluziunars, tranter auter sco
adjutant da Gustav Struve.

Ils 23 da fanadur 1849 è la fortezza da Rastatt crudada suenter in assedi da
trais emnas. Quai ha muntà la fin definitiva da la Revoluziun badaisa. 23
revoluziunars èn vegnids executads, intgins auters sco Gustav Struve, Carl
Schurz e Lorenz Brentano han pudì mitschar en l’exil. En tut han radund 80 000
persunas (ca. 5 % da la populaziun) bandunà suenter la Revoluziun il pajais.
Intgins dals revoluziunars ils pli prominents han pli tard cuntinuà en ils
Stadis Unids lur engaschament politic a favur dals dretgs democratics ed han
fatg là carriera. Carl Schurz è daventà il 1877 minister da l’intern dals Stadis
Unids ed è stà en quest uffizi fin il 1881.

Il retg è sa sentì necessità da render onur als revoluziunars mazzads. Ils 19 da
mars ha el fatg la reverenza davant ils crudads mess en bara, avant che quels èn
vegnids sepulids ils 22 da mars sin il Santeri dals crudads da mars (ch’ha
mantegnì quest num fin il di dad oz). Ils 21 da mars è il retg chavaltgà tras
Berlin cun ina fascha en las colurs da la revoluziun nair-cotschen-aur ed
accumpagnà d’in gardist che purtava ina bandiera en las medemas colurs. En plirs
pleds spontans ha el sincerà al pievel giubilant ses sustegn per las finamiras
naziunalas. La saira sgulatschava la bandiera tudestga er sin la cupla dal
chastè. En ina proclamaziun ha il retg fatg a savair: «Jau hai retschavì oz las
veglias colurs tudestgas e tschentà mai e mes pievel sut la venerabla bandiera
da l’Imperi tudestg. La Prussia vegn ad ir si da qua davent en la Germania.» Il
proxim di ha el scrit adascus a ses frar, il prinzi Wilhelm: «Per salvar tut hai
jau stuì m’ornar ier voluntarmain cun las colurs da l’Imperi. Uschespert che la
situaziun è sa calmada, las prend jau puspè giu!»

En ina proclamaziun ‹A mes pievel e la naziun tudestga› ha el empermess che la
Prussia duaja daventar ina part da la Germania. Ils 29 da mars 1848 è vegnì
installà in ministeri da mars liberal. A quel na duevi però betg reussir da sa
far valair envers l’aristocrazia ed il militar. Ils 20 da zercladur è el puspè
vegnì abolì.

La fin matg 1848, suenter che la situaziun politica era sa calmada in pau, ha il
retg fatg ina vieuta reacziunara. Ils 14 da zercladur ha l’assagl da l’arsenal
da Berlin manà ad ina nova unda revoluziunara. Il pievel è s’armà or da
l’arsenal dad armas. Ils 2 da november 1848 è il general Friedrich Wilhelm graf
da Brandenburg vegnì numnà primminister da la Prussia. In’emna pli tard èn las
truppas roialas returnadas a Berlin. A la cuntrarevoluziun ch’è suandada è er
stà participà il deputà conservativ Otto von Bismarck che dueva daventar pli
tard primminister prussian e la finala chancelier da l’Imperi tudestg fundà il
1871. Las contractivas da l’Assamblea naziunala prussiana ch’han gì lieu a
partir dals 22 da matg han finalmain fatg strada a la constituziun che Friedrich
Wilhelm IV e ses antecessurs avevan empermess dapi il 1815, ma mai realisà. Ma
la finala dueva er questa nova emprova restar senza success: La proposta per ina
constituziun ch’è vegnida preschentada il fanadur 1848 e che preveseva intginas
refurmas liberaldemocraticas è vegnida refusada tant dals deputads conservativs
sco er dal retg.

Ils 10 e 15 da november 1848 ha il retg fatg interrumper la sesida da
l’Assamblea naziunala prussiana cun forza militara. A Düsseldorf han forzas
revoluziunaras sinaquai fatg appel ils da 14 november 1848 da boicottar la
taglia. Per exequir e controllar il boicot è la guardia burgaisa armada sa
declerada sco ‹permanenta› ed ha intercurì pauc pli tard l’uffizi postal dal
lieu sin daners da taglia. Pervi da questas acziuns è vegnì proclamà ils 22 da
november 1848 il stadi da bloccada sur la citad e la guardia burgaisa è vegnida
scumandada. Ils 5 da december ha il retg ordinà da schliar l’Assamblea naziunala
ch’el aveva transferì a Brandenburg. Anc il medem di ha el sfurzà si ina
constituziun che steva lunsch davos las pretensiuns da la Revoluziun da mars. La
posiziun da pussanza dal retg n’è betg vegnida tangada. Medemamain ha quel
resalvà a sasez il dretg da veto cunter tut las decisiuns da la dieta prussiana
sco er il dretg da schliar il parlament da tut temp. Il ministeri statal – che
furmava la regenza prussiana – aveva da dar pled e fatg al retg e betg al
parlament. Tuttina cuntegneva la constituziun anc ina u l’autra concessiun
liberala, las qualas èn però vegnidas modifitgadas successivamain en il decurs
dals proxims mais.

Questa reacziun ha manà surtut en las provinzas occidentalas da la Prussia a
novs cuntramoviments. En circuls d’elecziun da tenuta liberala u catolica en la
Renania ed en la provinza Westfalen èn vegnids elegids en la chombra dals
deputads prussiana surtut ils candidats democratics. Las truppas dal retg avevan
però obtegnì il surmaun sur ils revoluziunars il pli tard il matg 1849 – suenter
la disditga da la Sullevaziun d’Iserlohn a Westfalen e da l’assagl da l’arsenal
a Prüm en la Renania.

Il Gronducadi da Posen, en il qual vivevan surtut Polacs, furmava il 1848 ina
provinza prussiana. L’anteriur stadi polac-lituan era gia daventà vers la fin
dal 18avel tschientaner il termagl da las pussanzas grondas europeicas. Suenter
pliras spartiziuns sfurzadas tranter la Russia, la Prussia e l’Austria aveva il
stadi chalà d’exister il 1795.

A l’entschatta dal 19avel tschientaner ha be existì dal 1807 fin il 1815 in
stadi vasal polac sut la protecziun da Napoleun, numnadamain il Ducadi da
Varsovia sut duca Friedrich August I da Saxonia ch’era a medem temp il retg da
la Saxonia. Suenter la fin dal temp napoleonic è il Ducadi da Varsovia vegnì
repartì il 1815 a chaschun dal Congress da Vienna sin la Russia e la Prussia;
las duas pussanzas èn s’obligadas da garantir il caracter naziunal polac da la
populaziun.

En il decurs dals proxims onns e decennis èsi adina puspè vegnì en ils
territoris polacs da la Russia, da la Prussia e da l’Austria a conspiraziuns
ch’intendevan da laschar reviver ina Pologna independenta. L’onn 1830, suenter
la Revoluziun da fanadur franzosa, è prorutta la Sullevaziun da november, la
quala dueva però restar senza success. Il 1846 èn vegnids scuverts en il
Gronducadi da Posen ils plans per ina sullevaziun che dueva cumpigliar l’entira
Pologna. Il manader da questa conspiraziun, il revoluziunar polac Ludwik
Mieroslawski, è vegnì mess en fermanza e sentenzià il december 1847 a Berlin a
la mort; il mars 1848 è la sentenzia vegnida transfurmada – ensemen cun quella
da set auters conspiraturs – en arrest a vita duranta.

Suenter ils cumbats dals 18 e 19 da mars 1848 a Berlin èn 90 revoluziunars
polacs, tranter els era Mieroslawski e Karol Libelt, vegnids relaschads or da la
praschun. A l’entschatta da la Revoluziun da mars, la quala è vegnida resentida
en tut l’Europa sco ‹primavaira dals pievels›, predominava tranter ils
revoluziunars ina tenuta positiva envers il naziunalissem polac; en quest senn è
er la sullevaziun a Posen vegnida beneventada a l’entschatta. Curt suenter sia
liberaziun è Mieroslawski sa mess l’avrigl e matg 1848 a la testa da la
sullevaziun dals Polacs da Posen cunter il domini prussian che vegniva uss
resentì sco ‹tudestg›. La sullevaziun è sa drizzada cunter integrar territoris
polacs en las elecziuns en l’Assamblea naziunala da Francfurt e cunter
incorporar ina part da la Pologna en in stadi naziunal tudestg. La finamira a
lunga vista era d’unifitgar las singulas parts dal pajais en ina nova Pologna.
En quest senn intendeva la Revoluziun a Posen er la liberaziun dal Reginavel
polac, vul dir da l’uschenumnada Pologna da congress che furmava dapi il 1831,
suenter la sperdita da l’autonomia, ina provinza sut domini direct da la Russia.

En l’imperi habsburgais e stadi multinaziunal Austria n’è la monarchia betg be
vegnida smanatschada tras sullevaziuns vehementas en il coc dal pajais, mabain
er tras agitaziuns revoluziunaras en ulteriuras parts dal stadi sco en la
Boemia, l’Ungaria e l’Italia Superiura. Il Reginavel da Sardegna-Piemunt
sustegneva ils revoluziunars cun meds militars. Entant che las sullevaziuns en
quests territoris perifers avevan en mira l’independenza da la dominanza
austriaca, intendeva la Revoluziun a Vienna ed en autras citads austriacas ina
vieuta liberala e democratica en la politica da la regenza e la fin dal temp da
la restauraziun.

Er en l’Austria eri vegnì il 1847/1848 tar in enviern da fom. La miseria
economica ha surtut pertutgà las gruppas da la populaziun dischavantagiadas. Ed
er entaifer ils lavurants vegniva la malaveglia envers il sistem politic antiquà
adina pli gronda. Ovras sco ‹Neue Sklaven› dad Alfred Meissner u la poesia da
Karl Beck ‹Warum wir arm sind› porschan in maletg evident da la gritta e
desperaziun che regiva tranter la populaziun.

La finala è prorutta ils 13 da mars 1848 a Vienna la Revoluziun en l’Austria, e
quai cun l’assagl sin la chasa dals stans e cun attentats da socialrevoluziunars
sin affars e fabritgas en la periferia da la citad. ‹Was kommt dort von der Höh›
(‹Höh› sa referescha a la polizia e las casernas) è daventà la chanzun da la
revoluziun; quella vegn anc oz chantada da diversas uniuns da students per
commemorar la participaziun da la legiun academica. Gia avant l’assagl sin la
chasa dals stans aveva il manader dals naziunalists ungarais Lajos Kossuth
exprimì en in pled scrit ils 3 da mars sia malaveglia cun il sistem politic e
formulà la pretensiun dals revoluziunars da transfurmar la monarchia a moda
parlamentara e da relaschar constituziuns per ils singuls pajais austriacs. Il
pled è vegnì prelegì dad Adolf Fischhof en l’assamblea dals stans. L’emprova da
surdar ina petiziun a l’imperatur Ferdinand è sa sviluppada ad ina veritabla
demonstraziun, uschia che l’archiduca Albrecht ha dà il cumond da sajettar, quai
ch’ha chaschunà ils emprims morts.

Ils 14 da mars ha l’imperatur Ferdinand I fatg emprimas concessiuns: El ha
approvà la furmaziun d’ina garda naziunal ed ha dismess la censura. L’auter di
ha el ultra da quai empermess da relaschar ina constituziun.

Ils 17 da mars è vegnida furmada l’emprima regenza responsabla. Il minister da
l’intern Franz von Pillersdorf ha formulà in’emprima constituziun; quella è
vegnida proclamada ils 25 d’avrigl, il di da naschientscha da l’imperatur. La
constituziun cuntegneva però be modestas concessiuns democraticas; surtut il
sistem da duas chombras ed il reglament electoral ch’è vegnì publitgà ils 9 da
matg han manà a novs tumults. Pervi da la ‹petiziun da stemprà› dals 15 da matg
è la constituziun vegnida modifitgada en quest senn ch’il parlament dueva be pli
consister d’ina chombra e ch’igl al èn vegnidas concedidas cumpetenzas
constitutivas. Enfin ch’il parlament aveva deliberà ina nova constituziun dueva
per entant restar en vigur l’emprima. En vista ad ina nova unda agitatorica è
l’imperatur, ch’era surdumandà cun la situaziun, la finala fugì a Puntina.

Ils 16 da zercladur han truppas austriacas sut Alfred prinzi da Windischgrätz
abattì la Sullevaziun da Tschuncaisma a Prag.

Ils 22 da fanadur 1848 ha l’archiduca Johann avert la sesida constituenta dal
parlament austriac (Reichstag) cun 383 delegads da l’Austria e dals pajais
slavs. Tranter auter è vegnida decidida l’entschatta settember la liberaziun
dals purs da la servilitad ereditara.

En l’Ungaria ha gì lieu dapi ils 12 da settember 1848 ina sullevaziun sut il
commando da Lajos Kossuth ch’è ida a finir en cumbats guerrils cunter las
truppas imperialas; ultra da quai è il minister da guerra austriac, Theodor graf
Baillet de Latour, vegnì assassinà ils 6 d’october. Sinaquai è prorutta a Vienna
la terza fasa da la Revoluziun austriaca. En il decurs da quella èsi reussì als
burgais, students e lavurants viennais da sa patrunar da la chapitala suenter
che las truppas da la regenza eran fugidas. Ma ils revoluziunars han be pudì sa
tegnair per curt temp a la pussanza.

Tranter las unfrendas ch’eran vegnidas executadas tenor dretg da guerra sa
chattava er il deputà liberal-republican da l’Assamblea da Francfurt Robert Blum
ch’era ordvart popular. El era vegnì sajettà ils 9 da november 1848 malgrà
si’immunitad parlamentara ed era uschia daventà in martir da la revoluziun.

Ils 2 da december 1848 ha gì lieu en l’Austria in midament dal suveran. Ils
eveniments revoluziunars avevan rendì evidenta la flaivlezza da manar da
l’imperatur Ferdinand I. Sin iniziativa dal primminister austriac, litinent
feldmarschal Felix prinzi da Schwarzenberg, ha Ferdinand abditgà e surdà il tron
a ses nev da 18 onns Franz ch’ha surpiglià il num d’imperatur Franz Joseph I.
Cun quest num è el s’orientà explicitamain a ses antenat Joseph II (1741–1790)
ch’aveva persequità ina politica da vastas refurmas.

Culturalmain è l’onn 1848 stà segnà per in curt temp da la dismessa da la
cesura. Quai ha gì per consequenza ch’in grond dumber d’ovras èn vegnidas
stampadas, che gasettas e periodicas èn naschidas e puspè svanidas e che la
cultura da scriver è sa midada a moda fundamentala. Las ovras ‹Die Presse frei!›
da Friedrich Gerhard, ‹Der tote Zensor› da M.G. Saphirs u ‹Geheime Polizei› da
Ferdinand Sauters dattan in maletg da l’atmosfera da partenza che regiva da quel
temp. Er il sistem vertent è vegnì crititgà fermamain, sco che mussan numerusas
ovras e poesias d’auturs sco Johann Nestroy, Anastasius Grün u Franz
Grillparzer.

Il zercladur 1848 ha gì lieu a Prag la Sullevaziun da Tschuncaisma. A quest
eveniment era precedì dals 2 als 12 da zercladur il congress dals Slavs ch’aveva
medemamain gì lieu a Prag ed al qual era sa participà sper ils Polacs da Posen e
Slavs da l’Austria sco sulet Russ l’anarchist Michail Bakunin. Ils participants
dal congress avevan pretendì da transfurmar la monarchia dal Danubi en ina
confederaziun da pievels cun ils medems dretgs. Explicitamain sbittada era
vegnida la pretensiun suenter in stadi naziunal tschec; enstagl èn be vegnids
prendids en mira pli vasts dretgs d’autonomia envers la regenza centrala
austriaca. L’imperatur austriac Franz Ferdinand I ha refusà strictamain tut
questas pretensiuns. Sinaquai han revoluziunars tschecs cumenzà la Sullevaziun
da Tschuncaisma cunter il domini austriac. Quella è vegnida abattida ils 16 da
zercladur 1848 da truppas austriacas.

En l’Ungaria ha Lajos Kossuth remplazzà ils 12 da settember 1848 il primminister
liberal Lajos Batthyány. Pervi dals eveniments revoluziunars ch’han gì lieu en
l’Austria ha il pajais refusà da renconuscher l’imperatur Ferdinand I sco retg
da l’Ungaria.

Ils ulteriurs stadis europeics n’han però betg renconuschì l’independenza da
l’Ungaria. Perquai han truppas russas sustegnì l’armada austriaca; ensemen han
els la finala abattì la Revoluziun ungaraisa. Ils 3 d’october 1849 han las
ultimas unitads ungaraisas capitulà en la fortezza Komárom. Ils proxims dis ed
emnas èn dapli che tschient dals manaders da la Sullevaziun ungaraisa vegnids
executads ad Arad. Ils 6 d’october 1849, precis in onn suenter la Sullevaziun
d’october a Vienna, è suandada l’execuziun da l’anteriur primminister Batthyány
a Pest.

Lajos Kossuth, che furmava politicamain il pli impurtant represchentant dal
moviment da libertad ungarais, ha pudì mitschar l’avust 1849 en l’exil. Fin a
sia mort l’onn 1894 a Turin è el s’engaschà a favur da l’independenza da
l’Ungaria.

Suenter la fin da l’egemonia napoleonica consistiva l’Italia da numerus stadis
singuls. Ils territoris da l’Italia dal Nord (la Lumbardia, il Veneto, la
Toscana e Modena) stevan sut la suveranitad austriaca. Sin il pli tard a partir
dals onns 1820 avevan gì lieu emprimas sullevaziuns dal risorgimento
ch’intendeva da stgaffir in stadi unitar talian e che sa drizzava perquai er
cunter il domini austriac en l’Italia Superiura. Spezialmain activs eran a
partir dals onns 1830 ils moviments clandestins enturn ils revoluziunars
radicaldemocratics Giuseppe Mazzini e Giuseppe Garibaldi; inspirads da la
Revoluziun da fanadur en Frantscha han els mess ad ir pliras sullevaziuns en
differentas parts dal pajais, las qualas duevan però tuttas far naufragi.

Retg Carlo Alberto da Sardegna-Piemunt aveva gia relaschà ils 4 da mars 1848 en
ses stadi ina constituziun represchentativa orientada a la Frantscha, cun la
quala el aveva introducì la monarchia constituziunala. El vuleva profitar da
l’atmosfera revoluziunara en l’Italia per unir l’Italia sut sia direcziun.
Suenter emprims success han ils Austriacs sut feldmarschal Johann Wenzel
Radetzky però battì ils 25 da fanadur 1848 a Custozza en vischinanza dal Lai da
Garda las truppas da Carlo Alberto. En l’armistizi dals 9 d’avust ha la
Lumbardia stuì ceder la Lumbardia a l’Austria. Be la citad da Venezia n’è per
entant betg vegnida occupada. Revoluziunars talians avevan declerà ils 23 da
mars 1848 la citad sco independenta e proclamà la Repubblica di San Marco sut la
direcziun da Daniele Manin.

Cura che putschists èn sullevads il favrer 1849 en la Toscana cunter il gronduca
Leopold II da Habsburg, è danovamain prorutta la guerra. Quella ha Radetzky
puspè pudì decider a favur dals Austriacs imperials cun victorisar ils 23 da
mars 1849 a chaschun da la Battaglia sper Novara sur l’armada da Sardegna che
dumbrava betg main che 100 000 schuldads. Uschia è il moviment d’unificaziun
talian per il mument stà terrà e la predominanza austriaca en l’Italia dal Nord
è stada restabilida. Retg Carlo Alberto da Sardegna-Piemunt ha demissiunà a
favur da ses figl Vittorio Emanuele II ed è ì en il Portugal en l’exil. Il nov
retg ha segnà ils 6 d’avust a Milaun in contract da pasch cun ils Austriacs.

Pervi da l’atmosfera adina pli agitada ha papa Pius IX bandunà il november 1848
la citad da Roma ed il stadi pontifical. El è scappà a Gaeta a la costa da
Napoli-Sicilia. Ils 9 da favrer 1849 han ils revoluziunars romans sut Giuseppe
Mazzini proclamà la republica en il stadi dal Vatican. Ils 3 da fanadur 1849 è
la Revoluziun romana però vegnida abattida tras truppas franzosas e spagnolas,
quai ch’ha per part manà a protestas en la Frantscha sezza, per exempel a Lyon.
Suenter avair terrà ils insurgents, è la pussanza vegnida surpigliada d’in
comité executiv che sa cumponiva da cardinals. Pir il 1850 è il papa returnà, ha
revocà ina gronda part da las refurmas ch’el aveva realisà il 1846 ed ha etablì
relaziuns d’in stadi da polizia.

En la Baviera han gì lieu a partir dals 4 da mars 1848 adina dapli disturbis ed
insurrecziuns democratics e liberals. Il retg bavarais Ludwig I ha dà suenter
ils 6 da mars ad intginas pretensiuns dals revoluziunars ed ha elegì in cabinet
liberal. Il retg sa chattava però er uschiglio en ina crisa pervi da sia
relaziun betg confurma a sia posiziun cun l’apparenta sautunza spagnola Lola
Montez, pervi da la quala el ha per part negligì las fatschentas dal stadi.
Quest’affera ha manà a critica envers Ludwig er da vart catolic-conservativa.
Ils 11 da mars 1848 è Lola Montez vegnida bandischada da Minca. Novs disturbis
èn proruts cura ch’igl ha gì num che la sautunza saja puspè returnada. Sinaquai
ha il retg abditgà a favur da ses figl Maximilian II.

La figura centrala da questa revolta da radund 12 000 persunas, tranter las
qualas sa chattava er il dirigent da la curt Richard Wagner, è stà l’anarchist
russ Michail Bakunin. La finamira da la sullevaziun era da chatschar tras la
Constituziun imperiala e da cuntanscher dretgs democratics. Il cumbat dals
radicals, ch’eran organisads en l’uniun da mars, aveva però main en mira
l’implementaziun da la Constituziun sezza, mabain plitost la renconuschientscha
d’ina republica saxona entaifer quella.

La fin mars 1848 è prorutta en ils dus ducadis settentriunals Schleswig e
Holstein ina sullevaziun naziunala tudestga. Quai suenter ch’il retg danais
Frederik VII aveva planisà – sut l’influenza dals naziunalliberals danais – ina
constituziun communabla per il Reginavel dal Danemarc e per ils Ducadis da
Schleswig e Holstein. Ils dus ducadis suttastevan da quel temp al retg danais en
sia funcziun sco duca. Sco feud tudestg furmava Holstein però a medem temp ina
part dal Sontg Imperi roman resp. a partir dal 1815 da la Confederaziun
tudestga, entant che Schleswig era in feud roial danais. Ils naziunalliberals
tudestgs avevan tema che Schleswig vegnia incorporà en il Danemarc ed han
perquai furmà ina regenza provisorica. Quella è vegnida renconuschida il matg
1848 dal Bundestag da la Confederaziun tudestga a Francfurt, e quai anc avant
l’avertura da l’Assamblea naziunala; ins ha però evità da recepir la regiun
Schleswig formalmain en la Confederaziun. Sinaquai è prorutta l’emprima guerra
tudestg-danaisa. Per incumbensa da la Confederaziun èn truppas prussianas
avanzadas sut feldmarschal general Friedrich von Wrangel fin en il Jutland.

Quest proceder ha manà a squitsch diplomatic sin la Prussia da vart da la Russia
e da l’Engalterra ch’han smanatschà da sustegnair il Danemarc cun forzas
militaras. La Prussia ha dà suenter e retg Wilhelm IV ha fatg ils 26 d’avust
1848 in armistizi cun il Danemarc. En quel era previs la retratga da las truppas
federalas or da Schleswig e Holstein sco er la schliaziun da la regenza
provisorica a Kiel.

Ils 12 da favrer 1848 aveva Friedrich Daniel Bassermann pretendì en la radunanza
dals stans badaisa da pudair delegar ina represchentaziun dal pievel en il
Bundestag tudestg. Sinaquai ha questa pretensiun survegnì adina dapli
autodinamica ordaifer ils parlaments; la finala è vegnida convocada ils 5 da
mars l’assamblea da Heidelberg ch’è ida a fin cun relaschar l’invit per in
preparlament sco constituanta. Ils 3 da mars ha il Bundestag reagì sin il
squitsch da la publicitad cun conceder la libertad da pressa. Silsuenter ha el
empruvà da recuperar la suveranitad er sin il champ da la constituziun e da la
represchentanza parlamentara, numnadamain cun conceder ch’i saja necessari da
reveder l’acta da la Confederaziun e da nominar in gremi da deschset per
elavurar la basa per ina nova constituziun per ina Germania unida. En il
preparlament avevan ils liberals il suramaun envers la sanestra radicala; ils
emprims dis d’avrigl ha quel decidì da collavurar cun la Confederaziun tudestga
e da prender per mauns communablamain las elecziuns tar in’assamblea naziunala
constituanta. Cun quest pass sperava il preparlament da pudair obtegnair la
legitimaziun statala per l’agen moviment. Per represchentar ils revoluziunars
envers il Bundestag è vegnì endrizzà ina cumissiun dals tschuncanta ed il
Bundestag ha envidà ils stadis da la Confederaziun tudestga da manar tras las
elecziuns en l’Assamblea naziunala. Quella è sa reunida l’emprima giada ils 18
da matg 1848 en la baselgia da s. Paul a Francfurt a.M. ed ha elegì il liberal
moderà Heinrich von Gagern sco president. L’Assamblea naziunala ha installà ina
pussanza centrala provisorica sco executiva ch’ha surpiglià dal Bundestag la
pussanza statala. Questa pussanza centrala vegniva dirigida da l’archiduca
austriac Johann, ed il prinzi Karl zu Leiningen è daventà il primminister dal
ministeri da l’Imperi ch’è vegnì stgaffì da nov.

Malgrà tut ils incaps è vegnida deliberada ils 28 da mars 1849 cun ina maioritad
da 42 vuschs la Constituziun da Francfurt che preveseva sco soluziun la varianta
d’ina Germania pitschna (pia senza l’Austria) sut la direcziun da la Prussia. Il
retg da la Prussia era previs sco imperatur. Ma ils 3 d’avrigl ha retg Friedrich
Wilhelm IV da la Prussia refusà l’onur d’imperatur ch’al era vegnida suttamessa
tras l’uschenumnada deputaziun imperiala. La curuna imperiala, uschia Friedrich
Wilhelm, saja be «in tschertgel fatg da merda ed arschiglia nauscha». Cun quai
aveva l’Assamblea naziunala da Francfurt facticamain fatg naufragi. Dals stadis
tudestgs da grondezza mesauna avevan 29 approvà la Constituziun; l’Austria, la
Baviera, la Prussia, la Saxonia e Hannover l’avevan refusà. Ils deputads
prussians ed austriacs han bandunà l’Assamblea, suenter che lur regenzas als
avevan clamà enavos.

Il fatg che la Revoluziun è vegnida abattida e che la reacziun ha victorisà, ha
stgaffì in specific dualissem tudestg che differenziescha tranter l’idea da la
naziun e quella da la democrazia. En Frantscha, en ils Stadis Unids ed en autras
naziuns dal vest ch’han realisà cun success revoluziuns vegnan ils terms
‹naziun› e ‹democrazia› resguardads tradiziunalmain plitost sco unitad. In
confess a la naziun è en quests cas per ordinari er in confess a la democrazia.
En Germania ha il dualissem numnà però influenzà l’istorgia dal pajais a lunga
vista. E fin oz vegn la relaziun tranter ‹naziun› e ‹democrazia› discutada qua a
moda cuntraversa.

En emprima lingia è da numnar en quest connex la dissoluziun definitiva da
l’urden feudal. La pretensiun da schliar la servilitad ereditara e las grevezzas
feudalas ha pledentà vastas parts da la populaziun rurala e purila, quai ch’ha
contribuì a moda essenziala al moviment da massa dal mars 1848 ed al success da
la Revoluziun da mars. La tema d’ina guerra da purs e d’ina revoluziun sociala
ha lura era gì per consequenza ch’ils pussants han dà suenter relativamain spert
e concedì, almain parzialmain, las midadas giavischads. L’idea ch’ils purs sajan
sa retratgs suenter che lur pretensiuns èn vegnidas ademplidas, ch’els hajan
uschia privà la Revoluziun da sia basa ed hajan contribuì al nunsuccess da
quella ha il scienzià da cultura Wilhelm Heinrich Riehl formulà gia en il 19avel
tschientaner. Entaifer la nova istoriografia è questa tesa però vegnida
relativada. Retschertgas da l’istorgia dal mintgadi e da la cultura han mussà
che parts da la populaziun rurala èn stadas participadas bundant pli ferm als
eveniments revoluziunars dal 1848/49 che quai ch’ins aveva pensà sur lung temp.
Surtut la champagna a favur da la Constituziun imperiala è vegnida sustegnida da
grondas parts da la populaziun rurala ed er purila.

Grazia al fatg che la censura da pressa è vegnida schluccada durant la
Revoluziun, ha plinavant pudì sa sviluppar ina pressa pli u main pluralistica.
Novas gasettas han prendì influenza da sanestra fin a dretga sin ils eveniments
politics actuals. Da vart da la sanestra è quai per exempel stà il cas en furma
da la ‹Neue Rheinische Zeitung›, edida da Karl Marx, ch’è vegnida scumandada il
1849. Il center moderà era tranter auter represchentà tras la ‹Deutsche Zeitung›
e la dretga ha edì la ‹Neue Preussische Zeitung› (‹Kreuzzeitung›), en la
fundaziun da la quala Otto von Bismarck è stà cumpiglià. Cun il ‹Kladderadatsch›
è er naschì il matg 1848 ina da las emprimas impurtantas gasettas satiricas da
la Germania.

La finala è l’idea naziunala d’ina uniun tudestga pitschna vegnida realisada da
las forzas regentas conservativas sut l’egida da la Prussia. La persuna centrala
da quest process d’unificaziun è stà Otto von Bismarck, il primminister prussian
a partir dal 1862. Suenter las trais uschenumnadas ‹guerras d’unificaziun
tudestgas› che la Prussia ha manà cunter il Danemarc, l’Austria e la Frantscha,
è vegnì proclamà il 1871 l’Imperi tudestg cun retg Wilhelm I da la Prussia sco
imperatur tudestg.

En il decurs dals decennis è il naziunalissem e militarissem tudestg vegnì
surelevà ed idealisà adina pli fitg, e quai cun discreditar a medem temp da vart
da la classa sociala regenta ils ideals democratics. Quest svilup ha er promovì
a mesa vista resentiments antisemitics e fullà via a gruppas e partidas
naziunalisticas che sa posiziunavan adina pli fitg a dretga. Quai ha la finala
contribuì als svilups politics catastrofals da l’emprima mesadad dal 20avel
tschientaner: Emprima Guerra mundiala, temp dal naziunalsocialissem, Segunda
Guerra mundiala e holocaust.

Pir cun la fundaziun da la Republica Federala Tudestga l’onn 1949, precis
tschient onns suenter la disditga da la Revoluziun, han pudì vegnir realisads
ils ideals democratics oriunds da la Revoluziun. Tant en la Constituziun da
Weimar sco er en la Lescha fundamentala (Grundgesetz) da la Republica Federala
Tudestga èn vegnids integrads elements centrals da la Constituziun da Francfurt
dal 1849 ch’aveva fatg naufragi. Er la Republica democratica tudestga è sa
referida, cumbain cun metter auters accents, als impuls ch’èn resortids dal
moviment da l’onn 1848.

Sin iniziativa dal tipograf Stephan Born è vegnida fundada ils 3 da settember
1848 a Berlin l’‹Allgemeine Deutsche Arbeiterverbrüderung›. Quella vala sco
emprima organisaziun da lavurants surregiunala en Germania ed ha mess ad ir il
moviment dals sindicats. Ils 12 da matg 1849 ha la schurnalista e cumbattanta
per ils dretgs da la dunna Louise Otto, ch’è vegnida enconuschenta suenter sias
nozzas da pli tard sco Louise Otto-Peters, fundà la ‹Frauen-Zeitung›, en la
quala ella ha tranter auter fatg appel a las lavurantas da sa furmar tenor
l’exempel da las associaziuns da lavurants.

Il moviment radical-libertar ed antistatal da l’anarchissem è sa sviluppà anc
pli ferm en direcziun d’in socialissem fundamental. En il decurs dals onns 1870
èsi vegnì entaifer l’Associaziun da lavurants internaziunala, l’‹Emprima
Internaziunala›, tar in conflict avert tranter ils represchentants anarchistics
dal socialissem enturn Michail Bakunin ed ils represchentants marxistics enturn
Karl Marx. La dispita ha la finala manà a la ruptura tranter anarchissem e
communissem ed a la dissoluziun da l’Internaziunala fin il 1876.

Blers dals democrats radicals che n’eran betg vegnids mess en fermanza u
executads èn fugids durant e suenter la Revoluziun en l’exil. Suenter il 1848/49
hai dà undas d’emigraziun senza paregl, e quai surtut vers ils Stadis Unids da
l’America. Là è sa furmada ina denominaziun specifica per ils immigrants
tudestgs ch’èn vegnids en il pajais en consequenza da la Revoluziun da mars: The
Forty-Eighters. Blers dad els èn er sa distinguids en ils Stadis Unids tras in
engaschament politic decidì a favur dals dretgs democratics. Els èn per exempel
s’engaschads il 1860 per l’elecziun dad Abraham Lincoln sco president american,
han cumbattì la sclavaria ed èn sa participads da vart dals stadis dal nord a la
Guerra da secessiun ch’ha durà dal 1861 fin il 1865. Intgins dad els, sco per
exempel Lorenz Brentano u Carl Schurz, han er fatg en l’America carriera
politica. Schurz è stà dal 1877 fin il 1881 minister da l’exteriur dals Stadis
Unids.

Praticamain tut las tendenzas socialas e politicas che duevan avair influenza en
il decurs dal 20avel tschientaner en Germania ed en l’Europa – da la sanestra
radicala sur ils democrats burgais fin a la dretga naziunalistica – pon sa
referir ad ideas, persunalitads e svilups ch’avevan chattà durant ils onns da
revoluziun 1848/49 lur tempra da basa. Perquai èsi be consequent ch’i vegn
regurdà oz en furma da numerus lieus commemorativs e nums da vias als eveniments
da la Revoluziun da mars.

In ulteriur istoriograf ch’è sa fatschentà da rudent cun ils eveniments dal
1848/49 è Thomas Nipperdey. L’emprim drizza el l’egliada sin ils liberals,
perquai ch’a quels è vegnì fatg pli tard las pli grondas reproschas. La fin
finala avevan ils liberals la maioritad davos sai e betg la minoritad radicala.
Ils liberals sa posiziunavan tant cunter la sanestra sco er cunter la
cuntrarevoluziun ed eran, sco gia ditg, revoluziunars cunter veglia. Els vulevan
midar l’existent, ma transferir la revoluziun en la legalitad. Ins na possia
betg spetgar dals liberals dal 19avel tschientaner, uschia Nipperdey, ch’els
partevan las normas da pli tard areguard l’egualitad da tuts. Forsa che lur tema
d’ina revoluziun sociala e d’in reschim da terrur sco en Frantscha ils onns
1792/93 saja stada exagerada; ma en mintga cas na saja ella betg stada
nungiustifitgada, damai ch’il radicalissem da sanestra eri ina pussanza reala.

Davart las finamiras da las differentas partidas possian ins esser oz da
different avis. Sch’ins resguardia però quant realisticas ch’ellas eran da ses
temp e tge schanzas ch’ils singuls concepts avevan, sche saja il proceder
successiv, ma decidì da vart dals liberals tuttavia stà ina strategia che
fascheva senn, almain uschè ditg sco che las pussanzas veglias eran flaivlas. La
sanestra, surtut la republicana, speculava pli ferm sin moviments da massa. Ils
liberals eran percunter, cun ina tscherta raschun, sceptics areguard il pievel,
damai che blers sa tegnevan tuttavia anc vi dals princips da la monarchia e dals
stadis singuls. Perquai avess la cuntrarevoluziun pudì mobilisar massas cunter
la revoluziun republicana. La consequenza fiss stada ina guerra burgaisa, en la
quala forsa schizunt ulteriurs stadis (sco la Russia) fissan intervegnids.
Tscherts opponents da la sanestra avessan schizunt beneventà ina tala catastrofa
da la gronda guerra europeica cunter la Russia reacziunara: «Els vulevan ristgar
il diluvi, per che quel mainia els sezs a la pussanza.»

Daspera tira Nipperdey er a strada in’alternativa pussaivla da vart da l’ala
dretga dals liberals. A quella fissi forsa bain reussì da refurmar a moda
fundamentala la Confederaziun tudestga; ma quai fiss stà memia pauc, schizunt
per blers represchentants or da las atgnas retschas. Er l’opziun d’ina
collavuraziun pli stretga tranter l’ala dretga dals liberals e la sanestra
moderada enturn Robert Blum na saja betg stada pussaivla, damai che la sanestra
simpatisava vaira ferm cun las ideas dals radicals.

Tenor Mike Rapport ha il naufragi da la Revoluziun muntà ina schanza manchentada
ch’ha mess ad ir la ‹via speziala› tudestga. Betg da sutensi, mabain da
surengiu, cun agid da la pussanza militara prussiana saja vegnì fundà da
Bismarck in imperi revoluziunar ch’haja furmà il scherm dal Terz Reich da pli
tard. Ils liberals tudestgs hajan medemamain siemià da pussanza, da pussanza
tudestga, ed hajan mess l’unificaziun naziunala sur la libertad politica. «Quai
ha forsa furmà la tragedia pli profunda da 1848: schizunt ils liberals eran be
memia pronts d’unfrir la libertad a la pussanza.»

Helga Grebing percunter intercurescha la tesa da la via speziala a moda fitg
critica e surpiglia per la Revoluziun dal 1848 la formulaziun da Michael Stürmer
che quella n’haja betg exnum ‹fatg naufragi›, mabain saja plitost restada
‹nunfinida›. En general pon ins constatar che la perscrutaziun pli nova ha
crititgà e relativà fermamain la tesa da la ‹via speziala› tudestga. Enstagl
vegnan accentuads oz ils tratgs cuminaivels dal process da modernisaziun en
Germania ed en l’Europa en general.



https://rm.wikipedia.org/wiki/Revoluziun_da_november

La Revoluziun da november 1918/19 ha chaschunà en la fasa finala da l’Emprima
Guerra mundiala in midament da l’Imperi tudestg d’ina monarchia constituziunala
ad ina republica parlamentar-democratica.

Las chaschuns pli profundas da la revoluziun èn da chattar en las tensiuns
socialas en l’Imperi, en sia structura predemocratica ed en l’incapacitad da
sias elitas pussantas da promover refurmas. L’impuls direct è stà la decisiun da
la direcziun da la marina da trametter la flotta da guerra en in’ultima
battaglia cunter la Royal Navy da la Gronda Britannia, e quai en vista a la
sconfitta segira da la Germania. La revolta d’intginas equipas cunter quest plan
e la revolta da mariners a Kiel èn s’unidas entaifer paucs dis ad ina revoluziun
che cumpigliava tut l’Imperi. Ils 9 da november 1918 ha quest moviment chaschunà
la proclamaziun da la republica e pauc pli tard l’abdicaziun da l’imperatur
Wilhelm II e da tut ils auters prinzis federals.

Ulteriuras finamiras socialistas n’han betg pudì vegnir realisadas pervia da la
resistenza da l’elita da l’SPD. Ord tema d’ina guerra civila n’ha ella – sco era
las autras partidas burgaisas – betg vulì privar las veglias elitas imperialas
da tut la pussanza, mabain conciliar quellas cun las novas cundiziuns
democraticas. Perquai è la SPD entrada en ina coaliziun cun la direcziun
d’armada suprema ed ha laschà abatter violentamain l’uschenumnada revolta da
Spartakus. La terminaziun formala da la revoluziun ha gì lieu ils 11 d’avust
1919 cun la proclamaziun da la nova constituziun da Weimar.

La raschun per il nunsuccess da la Revoluziun da mars burgaisa dals onns 1848/49
è stada la sfida da stuair stgaffir a medem temp la democratisaziun e l’uniun
naziunala tudestga. En il decurs dals proxims decennis è la gronda part da la
burgaisia tudestga s’arranschada cun il stadi autoritar, surtut suenter ch’igl è
tuttina vegnì realisà in’uniun naziunala en furma da la schliaziun tudestga
pitschna sut la direcziun prussiana l’onn 1871.

Il nov Imperi tudestg era ina monarchia constituziunala. Per il Reichstag valeva
il dretg d’eleger general, egual e secret per tut ils umens, ma l’influenza sin
la politica era minima. Leschas pudevan mo entrar en vigur cun l’approvaziun dal
cussegl federal e da l’imperatur. Els avevan la pussanza da schliar il cussegl e
d’al eleger danovamain. L’unica cumpetenza impurtanta dal Reichstag era
l’approvaziun dal budget dal stadi. Ma era tar il post il pli grond, il budget
militar, na pudeva el betg cundecider cumplettamain. En pli era la regenza da
l’Imperi suttamessa mo a l’imperatur.

Dapi l’onn 1871 eran era ils socialdemocrats represchentads en il Reichstag. Lur
partidas èn pli tard sa reunidas en la SPD. Sco unica partida politica en
l’Imperi tudestg è ella s’engaschada avertamain per ina furma da stadi
republicana. Otto von Bismarck ha perquai laschà persequitar la partida da l’onn
1878 fin tar sia relaschada l’onn 1890 sin basa da las leschas dals socialists.
Malgrà quai han ils socialdemocrats pudì augmentar lur part da las vuschs tar
bunamain mintg’elecziun. En il Reichstag da l’onn 1912 era la partida
represchentada cun 110 deputads u 28 % da las vuschs sco fracziun la pli ferma.

Durant ils 43 onns da la fundaziun da l’Imperi fin tar l’Emprima Guerra mundiala
ha la SPD gudagnà impurtanza ed ha era midà ses caracter. En la ‹guerra dal
revisiunissem› a partir da l’onn 1898 vulevan ils uschenumnads revisiunists
stritgar la finamira revoluziunara or dal program da la partida. Enstagl da quai
èn els stads buns per refurmas socialas a basa da l’urden economic existent.
Cunter quai ha cumbattì cun success la maioritad da la partida che s’orientava
vi dal marxissem. Ma era la retorica revoluziunara pudeva mo malamain zuppar che
la SPD era vegnida praticamain refurmista suenter l’aboliziun da las leschas
dals socialists l’onn 1890. Ils socialdemocrats ch’eran vegnids disfamads durant
lung temp sco ‹cumpogns senza patria› sa vesevan ussa sco patriots. A
l’entschatta da l’Emprima Guerra mundiala èsi stà cler che la SPD era daventada
ina part integrala – ma era opposiziunala – da l’Imperi.

Enturn l’onn 1900 valeva la democrazia sociala tudestga sco forza dominanta dal
moviment dals lavurants internaziunal. Als congress paneuropeics da la segunda
internaziunala socialista gieva la SPD adina d’accord cun las resoluziuns per in
agir cuminaivel dals socialists en cas dad in’erupziun da la guerra. Gia durant
la crisa dal fanadur ch’era succedida a l’attentat da Sarajevo ha la SPD – sco
era autras partidas socialistas en Europa – organisà grondas demonstraziuns
cunter la guerra. Tar quellas appellava per exempel Rosa Luxemburg, il
portavusch da la part sanestra da la partida, en num da l’entira SPD da refusar
il servetsch militar e l’obedientscha. En vista a quai planisava la regenza da
l’Imperi d’arrestar ils manaders da la partida immediat suenter l’entschatta
dals cumbats. Manaders da la partida èn perquai viagiads a Turitg per salvar ils
daners da la partida avant ch’il stadi prendia possess da quels.

Il prim d’avust 1914, cura che la Germania ha declerà la guerra a la Russia
zaristica, è era la maioritad da las gasettas da la SPD stada fieu e flomma per
la guerra. Lur reportaschas èn bain vegnidas crititgadas fermamain da la
direcziun da partida, ma ils redacturs crajevan anc a l’entschatta d’avust da
suandar la lingia dal president da la SPD August Bebel ch’era mort il 1913.
L’onn 1904 aveva el ditg en il Reichstag che la SPD vegnia a sa participar a la
defensiun armada da la Germania en cas d’ina offensiva da l’ester. Durant il di
da partida ad Essen il 1907 aveva el sez anc confermà ch’el vegnia a prender la
«flinta sin la goba» cunter la Russia, «l’inimi da la cultura e da tut ils
opprimids».

En vista d’ina prontezza da guerra entaifer la populaziun – che crajeva vi d’ina
attatga da vart da las pussanzas d’Entente – han blers deputads da la SPD gì
tema da s’alienar cun il pacifissem consequent da lur electurs. Ultra da quai
existiva la smanatscha d’in scumond da la partida tras il chancelier da l’Imperi
Theobald von Bethmann Hollweg en cas d’ina guerra. Da l’autra vart ha il
chancelier da l’Imperi utilisà la tenuta da la SPD cunter il zar per cuntanscher
l’approvaziun da la partida per la guerra.

Il directori da la partida e la fracziun dal Reichstag n’eran betg perina cun
lur opiniuns pertutgant la guerra. Ensemen cun Friedrich Ebert han 96 deputads
ditg gea als credits da guerra dumandads da la regenza da l’Imperi. 14
parlamentaris ed il segund president Hugo Haase eran encunter conceder ils
credits; sut la disciplina da la fracziun han els dentant tuttina vuschà
persuenter. Uschia ha la finala l’entira fracziun da la SPD approvà ils 4
d’avust ils credits da guerra. Dus dis avant avevan ils sindicats libers gia
decidì ina renunzia da chauma e da paja per il temp da guerra. Cun la decisiun
dals sindicats e da la partida è la mobilisaziun totala da l’armada tudestga
stada pussaivla. Si’approvaziun da la decisiun dispitaivla en il Reichstag ha
Haase motivà uschia: «En l’ura dal privel na laschain nus betg en la merda la
patria!» L’imperatur ha beneventà l’uschenumnada pasch da chastè (Burgfrieden)
cun ina frasa ch’è vegnida enconuschenta: «Jau n’enconusch naginas partidas pli,
jau enconusch mo pli Tudestgs!»

Era Karl Liebknecht, la figura simbolica per ils adversaris da la guerra, è
l’emprim sa suttamess a la raschun da la partida: el n’è betg ì a la votaziun
per betg stuair votar cunter l’atgna fracziun. Paucs dis pli tard è el dentant
entrà en la gruppa internaziunala, fundada da Rosa Luxemburg ils 5 d’avust 1914
cun auters sanesters da la partida. Els perseveravan las decisiuns da la SPD
d’avant la guerra. Or da questa gruppa è naschida il prim da schaner 1916
l’uniun da Spartakus. Ils 2 da december 1914 ha Liebknecht vuschà sco unic
deputà dal Reichstag cunter ulteriurs credits da guerra. Quest surpassament
avert cunter la disciplina da la fracziun valeva sco ruttadira cun tabus ed al
ha isolà era entaifer quels deputads da la SPD enturn Haase che propagavan da
refusar ils credits. Sin ordra da la direcziun da partida è Liebknecht vegnì
clamà l’onn 1915 sut las armas, e quai sco unic dals commembers da la fracziun
da la SPD. Pervia da sias tentativas d’organisar ils adversaris da la guerra è
el vegnì exclus da la SPD ed arrestà il zercladur 1916 causa auttradiment. Era
Rosa Luxemburg è stada arrestada fin la fin da la guerra.

Pli ditg che la guerra durava e main ch’ils commembers da la SPD èn stads pronts
da sustegnair la ‹pasch da chastè› dal 1914. Quai è sa mussà en spezial a partir
da l’onn 1916. Uss dominavan numnadamain betg pli l’imperatur e la regenza las
directivas da la politica tudestga, mabain la (terza) direcziun d’armada suprema
sut ils generals Paul von Hindenburg ed Erich Ludendorff. Els guvernavan
facticamain sco dictaturs militars e persequitavan finamiras da guerra
expansiunistas ed offensivas. Era la vita civila avevan els suttamess dal
tuttafatg als basegns da la strategia e da l’economia da guerra. Per ils
lavurants signifitgava quai tranter auter in di cun 12 uras da lavur per ina
paja minimala ed in provediment manglus.

Suenter il cumenzament da la Revoluziun dal favrer 1917 en Russia hai era dà en
Germania emprimas chaumas organisadas. Vi da quellas èn sa participads il mars
ed avrigl 1917 var 300 000 lavurants d’armament. Cunquai che l’entrada en guerra
dals Stadis Unids ils 6 d’avrigl vegniva probablamain a causar in’ulteriur
pegiurament da la situaziun, ha l’imperatur Wilhelm II empruvà da calmar ils
chaumaders cun sia communicaziun da Pasca ils 7 d’avrigl. El ha empermess
votaziuns generalas ed egualas suenter la finiziun da la guerra era per la
Prussia, nua ch’il dretg d’eleger en trais classas valeva fin lura.

Suenter l’exclusiun dals adversaris da guerra da la SPD han sper ils spartakists
era ils uschenumnads revisiunists sco Eduard Bernstein ed ils centrists sco Karl
Kautsky reagì sin la malcuntentientscha creschenta dals lavurants. Sin ina
conferenza dals 6 als 8 d’avrigl 1917 han els fundà a Gotha la Partida
socialdemocratica tudestga independenta (Unabhängige Sozialdemokratische Partei
Deutschlands USPD) sut Hugo Haase. Ella ha pretendì la finiziun immediata da la
guerra e l’ulteriura democratisaziun da la Germania, senza avair dentant in
program sociopolitic unitar. L’uniun da Spartakus ch’aveva refusà fin lura ina
separaziun da la partida, furmava ussa l’ala sanestra da l’USPD. Per sa
distanziar da l’USPD è la SPD sa numnada da qua davent fin l’onn 1919 Partida
socialdemocratica maioritara tudestga (Mehrheitssozialdemokratische Partei
Deutschlands MSPD).

Dapi l’entrada dals Stadis Unids en la guerra è la situaziun a la front
occidentala da l’Imperi vegnida adina pli precara. Per consequenza e per tegnair
si l’USPD han la MSPD, la Partida dal center catolica e la Partida populara
progressiva furmà la cumissiun interfracziunara. La stad 1917 han els relaschà
en il Reichstag ina resoluziun da pasch che dumandava ina pasch da cunvegna
senza annexiuns e contribuziuns.

La direcziun d’armada suprema ha dentant ignorà la resoluziun ed ha chatschà
tras en las debattas davart ina pasch separada cun la Russia ina ‹pasch da
victoria›. Era il program da 14 puncts dal president dals Stadis Unids Woodrow
Wilson dals 18 da schaner 1918 ha ella refusà. Quest program proclamava il
‹dretg d’autodeterminaziun dals pievels› e preveseva ina pasch ‹senza victurs e
victorisads›. Hindenburg e Ludendorff han refusà quest’offerta, cunquai ch’els
crajevan suenter la victoria sur la Russia d’era pudair cuntanscher ina ‹pasch
da victoria› cun ils ulteriurs inimis da guerra ed ultra da quai annexiuns
extendidas.

Durant la Revoluziun da favrer russa ha il zar Nikolaus II stuì demissiunar ils
15 da mars 1917. Sinaquai ha la regenza dals democrats constituziunals e
menschewiki sut il prinzi Georgi Jewgenjewitsch Lwow surprendì la pussanza. Era
sch’ella ha cuntinuà la guerra sper las pussanzas d’Entente, veseva la regenza
da l’Imperi tudestg en questa nova situaziun ina schanza per la victoria en
l’ost. Per rinforzar l’atmosfera cunter la pasch en Russia ha ella manà adascus
Wladimir Iljitsch Lenin, il manader dals bolschewiki, da ses exil en Svizra en
in vagun sigillà sur la Svezia e la Finlanda fin a Son Petersburg.

Era la direcziun da la SPD vuleva evitar tals svilups en Germania. Quai ha
dominà lur conduita durant la Revoluziun da november. Otto Braun, in commember
da la suprastanza, ha precisà la tenuta da sia partida il schaner 1918 en
l’organ da la partida Vorwärts (Deutschland) en l’artitgel principal ‹Ils
bolschewiki e nus›: «Il socialissem na po betg vegnir construì sin baionettas e
mitraglias. Sch’el duai persister sto’l vegnir realisà sin via democratica.
L’emprima cundiziun è natiralmain che las relaziuns economicas e socialas sajan
dadas per la socialisaziun. Sche quai fiss il cas en Russia pudessan ils
bolschewiki sa pusar sin ina maioritad en la populaziun. Cunquai ch’i n’è betg
uschia, han els etablì in reschim da sabel pir ch’il reschim brutal e senza
respect sut il zar. (...) Perquai stuain nus trair ina lingia grossa e visibla
tranter nus ed ils bolschewiki.»

A medem temp hai dà las uschenumnadas chaumas da schaner, a las qualas dapli
ch’in milliun lavurants en tut l’Imperi èn sa participads. Organisaturs da las
chaumas èn stads ils parsuras revoluziunars e lur president Richard Müller da
l’USPD ch’avevan gia organisà ils onns 1916/1917 cun success chaumas da massa
cunter la guerra. La direcziun da la chauma dal schaner 1918 sa numnava
‹cussegls dals lavurants› – analog als ‹soviets› en Russia – e dueva giugar pli
tard in’impurtanta rolla en rom dal moviment da cussegls. Per diminuir
l’influenza da quest nov gremi è Ebert sa participà a la direcziun ed ha
cuntanschì ina finiziun da la chauma.

Il mars 1918 ha la nova regenza sovietica approvà la pasch da Brest-Litowsk che
Leo Trotzki aveva negozià cun la Germania. Quest contract ha adossà a la Russia
cundiziuns da pasch anc pli diras che quellas ch’il contract da Versaille dueva
imponer pli tard a la Germania. Las truppas ch’èn vegnidas libras en l’ost ha la
direcziun d’armada suprema dentant pudì duvrar mo per part a la front dal vest.
La gronda part dals Tudestgs crajeva che la pasch e la victoria en il vest sajan
ussa datiers.

Suenter la victoria en l’ost ha la direcziun d’armada suprema cumandà la
primavaira 1918 in’offensiva en il vest per cuntanscher la vieuta decisiva. Igl
è dentant sa mussà che l’ulteriura schuldada tudestga na pudeva betg cumpensar
il rinforzament che la Gronda Britannia e la Frantscha avevan survegnì da las
truppas gist arrivadas dals Stadis Unids. La disfatga militara tudestga è stada
decidida en quel mument che las ultimas reservas èn stadas duvradas il fanadur.
Ils 8 d’avust 1918 han chars armads britannics penetrà la front dal vest. Mez
settember è era la front dal Balcan ida en tocca. Ils 27 da settember ha la
Bulgaria ch’era alliada cun las pussanzas centralas capitulà. Era
l’Austria-Ungaria steva davant il collaps.

Ils 29 da settember ha la direcziun d’armada suprema infurmà l’imperatur ed il
chancelier da l’Imperi Georg von Hertling davart la situaziun militara senza
speranza. Ludendorff ha pretendì ultimativamain d’inoltrar ina dumonda
d’armistizi tar l’Entente, cunquai ch’el na pudeva betg garantir da tegnair la
front dapli che 24 uras. Ultra da quai ha el recumandà d’ademplir ina pretensiun
centrala da Wilson e da furmar ina regenza sin basa parlamentara per cuntanscher
cundiziuns da pasch pli favuraivlas. Cun quai ha el mess a quint la
responsabladad per la capitulaziun vegninta a las partidas democraticas: «Els
duain mangiar la schuppa ch’els han cuschinà», ha el declerà il prim d’october
davant ils uffiziers da ses stab. Quai è stà il scherm da la legenda dal culp da
stilet.

Malgrà il schoc areguard il rapport da Ludendorff eran las partidas da
maioritad, surtut la SPD, prontas da surpigliar en l’ultima minuta la
responsabladad guvernativa. Cunquai ch’il monarchist Hertling refusava la
parlamentarisaziun, ha Wilhelm II designà ils 3 d’october il prinzi liberal Max
von Baden sco nov chancelier da l’Imperi. Ses cabinet era avert era per
socialdemocrats sco Philipp Scheidemann, il secretari da stadi senza ressort. Il
proxim di ha la nova regenza purschì als alliads l’armistizi dumandà da
Ludendorff.

Il public tudestg ha pir udì ils 5 d’october da la chaussa. Entamez il schoc
general davart la disfatga da guerra han ins strusch fatg stim da las midadas
constituziunalas. Ils 28 d’october ha il Reichstag concludì quellas era
formalmain. Da qua davent eran il chancelier ed il minister da l’Imperi liads vi
da la confidenza da la maioritad dal Reichstag. Il commando suprem sur las
forzas armadas ha midà da l’imperatur a la regenza da l’Imperi. Cun quai è
l’Imperi tudestg daventà ina monarchia parlamentara. Per il directori da la SPD
ha la refurma d’october ademplì tut las finamiras impurtantas dal dretg
constituziunal. Per Ebert è il di dals 5 d’october pia stà la «naschientscha da
la democrazia tudestga». El manegiava ch’ina revoluziun saja inutila suenter la
renunzia da pussanza da vart da l’imperatur.

En il decurs da las suandantas trais emnas ha Wilson, il president dals Stadis
Unids, respundì cun trais notas diplomaticas sin la dumonda tudestga per in
armistizi. Sco cundiziun preliminara per las tractativas ha el pretendì la
retirada da la Germania or da tut las regiuns occupadas, la finiziun da la
guerra sutmarina ed indirectamain era la demissiun da l’imperatur per fixar il
process democratic en Germania.

Perquai è la regenza da l’Imperi restada sin la via proponida oriundamain da
Ludendorff sez ed ha mess il general Wilhelm Groener sin sia plazza sco emprim
maister da quartier general. Ludendorff è mitschà cun in pass falsifitgà en la
Svezia neutrala. Ils 5 da november han ils alliads approvà l’entschatta da las
tractativas d’armistizi. Ma la terza nota verbala da Wilson ha fatg crair la
gronda part da la schuldada e la populaziun civila ch’ina demissiun da
l’imperatur saja necessaria per cuntanscher la pasch.

Sco ditg eran las truppas stanclas da la guerra e la populaziun dischillusa da
la regenza imperiala e tuts speravan sin ina finiziun da guerra il pli spert
pussaivel. Tuttina han la direcziun da marina tudestga a Kiel e l’admiral Franz
von Hipper planisà sut atgna reschia da trametter la flotta en in ultim cumbat
cunter la Royal Navy en il Chanal da la Mongia. L’ordra da flotta dals 24
d’october 1918 e las preparativas per partir han l’emprim provocà ina revolta
entaifer ils mariners pertutgads e suenter ina revoluziun generala ch’ha eliminà
entaifer paucs dis la monarchia en l’Imperi. Ils mariners revoluziunars na
vulevan betg sa sacrifitgar per ina guerra gia persa. Ultra da quai eran els
persvadids d’agir en il senn da la nova regenza ch’aveva en egl tractativas da
pasch cun l’Entente. Cun in’offensiva da la flotta a medem temp fiss la
credibladad dals negoziants tudestgs stada destruida.

La revolta dals mariners ha cumenzà a Schillig-Reede davant Wilhelmshaven, nua
che la flotta d’auta mar aveva bittà l’ancra spetgond sin la battaglia navala.
La notg dals 29 als 30 d’october 1918 han tschertas equipas da bartga refusà
l’obedientscha. Sin trais navs da la III. flottiglia han ils mariners refusà
d’auzar l’ancra. Sin las navs da guerra da la I. flottiglia Thüringen e
Helgoland han parts da l’equipa cumenzà cun revoltas avertas ed acts da
sabotascha. Ma ils 31 d’october, cur ch’intgins torpedaders han drizzà lur
chanuns sin las navs, han ils rebels capitulà.

Cunquai ch’il directori da la marina na pudeva betg pli sa fidar da l’equipa, ha
ella renunzià al plan da battaglia ed ordinà enavos la flottiglia a Kiel.
Suenter in exercizi senza disturbis en il golf da Helgoland ha la flottiglia
cuntinuà ses viadi da return tras il chanal che collia la Mar dal Nord e la Mar
da l’Ost. Là ha il cumandant da la flottiglia, viceadmiral Kraft, laschà
arrestar 47 mariners da la Markgraf che valevan sco manaders da la revolta.

Ils mariners ed ils stgaudaders han sin quai empruvà d’impedir ch’ins partia
danovamain e vulì cuntanscher la liberaziun da lur camarats. Radund 250 dad els
èn sa scuntrads la saira dal prim da november en la chasa da sindicat a Kiel.
Els han tramess delegaziuns tar ils uffiziers, dentant senza vegnir tadlads da
quels. Sin quai han els tschertgà il contact cun ils sindicats, cun l’USPD e la
SPD. Suenter che la polizia ha laschà serrar la chasa da sindicat ils 2 da
november, èn plirs millis mariners e delegads dals lavurants sa radunads il di
suenter sin la gronda plazza d’exercitar. Els avevan suandà il clom dal mariner
Karl Artelt e dal lavurant dal plazzal naval Lothar Popp, tuts dus commembers da
l’USPD. Sut il motto ‹pasch e paun› ha la massa pretendì la liberaziun dals
rebels, la finiziun da la guerra ed in meglier provediment cun victualias. A la
fin èn ils participants marschads fin tar il stabiliment d’arrestaziun per
liberar ils mariners empraschunads.

Per retegnair ils demonstrants ha il litinent Steinhäuser cumandà a sia
patruglia da sajettar; l’emprim en l’aria per avertir e suenter precis en la
massa. Tar quest act da violenza èn set persunas vegnidas mazzadas e 29
blessadas grevamain. Era or da la demonstraziun han ins sajettà. Suenter
l’erupziun violenta èn ils demonstrants e la patruglia sa retratgs. Ma tuttina
hai dà or dal protest da massa ina revolta generala. Ils 4 da november èn
gruppas da revoluziunaris girads tras la citad. En la gronda caserna en il nord
da Kiel hai dà demonstraziuns. Karl Artelt ha organisà l’emprim cussegl da
schuldada. Schuldads e lavurants han cumenzà a controllar indrizs publics e
militars. Wilhelm Souchon, il guvernatur da la basa da marina, ha la finala stuì
laschar liber ils mariners arrestads. Encunter la cunvegna tranter Souchon ed
Artelt èn truppas d’ordaifer s’avischinadas per supprimer la revolta. Ma ils
revoluziunaris han pudì sa cunvegnir cun ils schuldads; quels èn ubain returnads
ubain s’associads cun il moviment da revolta. Cun quai è Kiel stà ils 4 da
november en il maun da var 40 000 mariners, schuldada e lavurers revoluziunars.

Anc la medema saira è il deputà dal Reichstag Gustav Noske arrivà a Kiel. Per
pudair controllar la revolta en num da la nova regenza da l’Imperi e dal
directori da la SPD ha el laschà s’eleger sco president dal cussegl da
schuldada. Intgins dis suenter ha el surprendì il post dal guvernatur, entant
che Lothar Popp è daventà president dal cussegl suprem da schuldada. L’extensiun
da la revoluziun sin la Germania n’ha Noske dentant betg pudì evitar.

A partir dals 4 da november han delegaziuns dals mariners cuntanschì tut las
citads tudestgas pli grondas. Ils 6 da november è Wilhelmshaven stà en lur
mauns. Ils 7 da november ha la revoluziun tschiffà tut las citads da costa pli
grondas, plinavant Hannover, Braunschweig, Frankfurt am Main, Stuttgart e Minca.
Là ha in cussegl da lavurants e mariners sfurzà l’ultim retg da Baviera, Ludwig
III, da renunziar al tron. Kurt Eisner da l’USPD ha proclamà en Baviera
l’emprima republica da l’Imperi. Era en ils ulteriurs stadis tudestgs han ils
prinzis regents demissiunà ils proxims dis, sco ultim il prinzi Günther Victor
da Schwarzburg-Sondershausen ils 23 da november.

Ils cussegls da lavurants e schuldada sa constituivan per gronda part d’aderents
da la SPD e da l’USPD. Lur direcziun d’acziun era democratica, pacifistica ed
antimilitaristica. Sper ils prinzis han els be privà ils commandos fin là
omnipotents da lur pussanza. Tut las autoritads civilas ed ils magistrats da
l’Imperi – polizia, administraziun municipala e dretgiras – èn restadas
intactas. Era expropriaziuns u occupaziuns da fatschentas n’han betg gì lieu,
cunquai ch’ins spetgava talas mesiras d’ina nova regenza. Per pudair stgaffir
in’executiva per la revoluziun e per la regenza futura han ils cussegls l’emprim
mo dumandà la surveglianza suprema sur ils magistrats. Quella giascheva avant en
ils mauns dals commandos generals.

Cun quai ha la SPD survegnì ina basa da pussanza reala sin nivel local. Ma
entant ch’ils cussegls crajevan d’agir en l’interess dal nov urden, vesevan ils
manaders da la SPD en els elements che disturbavan ina midada da pussanza
paschaivla. Ensemen cun las partidas burgaisas ha er la SPD pretendì da manar
atras uschè spert sco pussaivel elecziuns per in’assamblea naziunala, per che
quella possia decider davart la furma da stadi definitiva. Questa tenuta ha
provocà l’opposiziun dals revoluziunaris. Da questa situaziun ha surtut l’USPD
empruvà da profitar cun surpigliar las pretensiuns revoluziunaras. Cuntrari a
l’SPD è ella s’exprimida per elecziuns d’ina assamblea naziunala uschè tardivas
sco pussaivel. La finamira era da pudair stgaffir fatgs favuraivels per la
gronda part dals lavurants gia avant lur scuntrada da l’assamblea naziunala.

Tenor las notizias da von Baden ha Ebert declerà ils 7 da november: «Sche
l’imperatur na vul betg demissiunar, lura è ina revoluziun sociala inevitabla.
Jau dentant na la vi betg, gea, jau l’odiesch sco il putgà.» Il chancelier da
l’Imperi vuleva perquai ir sez a Spa per persvader l’imperatur da demissiunar.
Ma quai n’è mai capità, cunquai che la situaziun a Berlin è sa precipitada.

La saira dals 8 da november aveva l’USPD convocà 26 assambleas per annunziar
demonstraziuns da massa ed ina chauma generala per il proxim di. Ebert aveva sin
quai anc ina giada pretendì ultimativamain la demissiun da l’imperatur e vuleva
annunziar quai en las assambleas sco success da la SPD. Per s’opponer a tumults
pussaivels ha il prinzi Max von Baden laschà transferir il quart regiment da
chatschaders (ch’era fitg fidaivel) da Naumburg an der Saale a Berlin.

Ma era la schuldada da quest regiment na vuleva betg sajettar sin cumpatriots.
Cur che lur uffiziers als han surdà l’auter di granatas da maun, han els tramess
ina delegaziun tar la redacziun da l’organ da partida socialdemocratic
‹Vorwärts› e pretendì scleriment davart la situaziun. Là han els scuntrà Otto
Wels, il deputà da la SPD en il Reichstag. El ha pudì persvader la schuldada da
sustegnair la direcziun da la SPD e lur politica. Suenter ha el intimà era
auters regiments da sa suttametter ad Ebert.

Circa a medem temp ha l’imperatur survegnì il resultat d’ina enquista fatga tar
39 cumandants. Tenor quella n’era er la schuldada a la front betg pli pronta da
suandar sias ordras. La saira avant aveva era in regiment da garda refusà per
l’emprima giada l’obedientscha. Telegrams da Berlin avevan dumandà l’imperatur
da demissiunar immediat, per che questa novitad haja anc in effect calmant.
Tuttina ha el tardivà sia demissiun e vuleva abditgar mo sco imperatur tudestg,
ma betg sco retg da la Prussia.

A la fin ha von Baden agì a Berlin sco ch’el vuleva. Senza spetgar sin la
decisiun da l’imperatur ha el declerà per telegraf: «L’imperatur e retg ha
decidì da renunziar sin la curuna. Il chancelier da l’Imperi resta anc sin ses
post, fin che las dumondas areguard la demissiun da l’imperatur, la renunzia dal
prinzi ereditar da l’Imperi tudestg e da la Prussia sin la curuna e la
nominaziun dal guvern èn scleridas.»

Sin quai è Wilhelm II mitschà en l’Ollanda, nua ch’el ha vivì fin tar sia mort
il 1941. Cunquai ch’el ha suttascrit il document d’abdicaziun formal pir emnas
suenter en l’exil, ha sia traversada dal cunfin fatg l’impressiun d’ina
deserziun. Quai al ha custà era las simpatias da sia schuldada.

Per dumagnar la situaziun ha Ebert pretendì per sasez la funcziun dal chancelier
da l’Imperi e dumandà von Baden da surprender l’uffizi d’in regent da l’Imperi.
Cun quai crajeva Ebert d’avair chattà ina reglamentaziun transitorica fin tar la
nominaziun d’in regent.

La novitad da l’abdicaziun da l’imperatur è dentant arrivada memia tard per
pudair impressiunar ils demonstrants. Nagin n’ha obedì als appels da returnar a
chasa u en las casernas ch’eran vegnids publitgads en las ediziuns spezialas da
Vorwärts. Adina dapli demonstrants han pretendì l’aboliziun da la monarchia.
Suenter sia liberaziun era Karl Liebknecht viagià immediatamain a Berlin ed
aveva danovamain fundà l’uniun da Spartakus. Ussa planisava el la proclamaziun
da la republica socialista.

Durant il gentar en il Reichstag ha il vicepresident da la SPD, Philipp
Scheidemann, udì da quai. El na vuleva betg surlaschar l’iniziativa als
spartakists ed è sa preschentà spontanamain sin il balcun dal palazi dal
Reichstag. Cunter la voluntad dad Ebert ha el proclamà la republica cun ils
pleds: «L’imperatur ha demissiunà. El e ses amis èn sparids ed il pievel ha
triumfà sur els en tuts reguards. Il prinzi Max von Baden ha surdà sia funcziun
sco chancelier da l’Imperi al deputà Ebert. Noss ami vegn a stgaffir ina regenza
da lavurants che cumpiglia tut las partidas socialistas. La nova regenza na duai
betg vegnir disturbada durant sia lavur per la pasch e sia premura per lavur e
paun. Lavurants e schuldada, sajas conscients da l’impurtanza istorica da quest
di: insatge nunditg è capità. Ina lavur gronda e nunsurvesaivla ans spetga. Tut
per il pievel. Tut tras il pievel. Nagut nunundraivel per il moviment da
lavurants dastga capitar. Sajas unids, fidaivels e conscienzius. Il vegl e
marsch, la monarchia è dada ensemen. Viva il nov. Viva la republica tudestga!»

Pir uras pli tard han las gasettas da Berlin publitgà che Liebknecht aveva
proclamà – probablamain a medem temp – la republica socialista en il curtin
d’amur a Berlin. Vers las 16:00 uras ha el confermà en ina curt dal palazi da
citad davant ina massa da glieud: «Cumpogns da partida, jau proclamesch la
republica libra socialista en Germania ch’unescha tut il pievel, en la quala i
n’existan nagins famegls pli e nua che mintga lavurant da buna fai vegn a
chattar la paja sincera per sia lavur. La dominanza dal chapitalissem ch’ha fatg
or da l’Europa in champ da morts è rutta.»

Las finamiras da Liebknecht – che correspundevan a las pretaisas da l’uniun da
Spartakus dals 7 d’october – n’eran anc betg vegnidas publicas fin là. Tar
quellas tutgavan surtut il midament da l’economia, dal militar e da la dretgira
(tranter auter l’aboliziun da la paina da mort). In dals puncts ils pli
discutads cun la SPD era la pretensiun da socialisar intginas parts economicas
d’impurtanza militara gia avant l’elecziun d’ina assamblea naziunala
constituenta, vul dir da las suttametter a la controlla directa da deputads da
lavurants. La MSPD percunter vuleva surlaschar l’urden economic futur en
Germania a la constituanta.

Per prender davent il piz a l’atmosfera revoluziunara ed ademplir las
pretensiuns dals demonstrants, ha Ebert pussibilità a l’USPD d’entrar en la
regenza ed ha acceptà Liebknecht sco minister. Quel ha pretendì persuenter
ch’ils cussegls da lavurants possian controllar la schuldada. Pervia da las
debattas davart quest punct e cunquai ch’il president da la partida Hugo Haase
sa chattava a Kiel, n’han ils deputads da l’USPD betg pli pudì decider quel di.

Vers las 20:00 uras ha ina gruppa da 100 ‹parsuras revoluziunars› da manaschis
gronds a Berlin occupà il Reichstag e creà in parlament da revoluziun. Ils
parsuras eran quellas persunas ch’eran gia sa mussadas sco manaders en la chauma
dal schaner. Els disfidavan al directori da la SPD ed avevan lavurà cun la
sanestra da l’USPD e la gruppa da Spartakus gia dapi emnas en favur d’ina
revoluziun. Surprais da la revolta da mariners avevan els l’emprim fixà ils 11
da november sco di da la revolta. Suenter ch’ins aveva arrestà ils 8 da november
l’expert militar da la gruppa, Ernst Däumig, che purtava tut ils plans da
revolta cun sai, è l’uniun dentant sa decidida d’agir immediat. Per strair
l’iniziativa or dals mauns ad Ebert ha il parlament da revoluziun decidì da
proclamar elecziuns per ils proxims dis. Mintga manaschi da Berlin e mintga
regiment dueva designar ils cussegls da lavurants e da schuldada. Quels vegnivan
ad eleger ina regenza da revoluziun consistenta da las duas partidas da
lavurants. Quest cussegl da deputads dal pievel dueva alura exequir las
decisiuns dal parlament da revoluziun e remplazzar la funcziun dad Ebert sco
chancelier da l’Imperi.

En l’assamblea dals 10 da november en il Circus Busch eran bunamain tut ils
cussegls da schuldada ed ina gronda part dals deputads dals lavurants per la
SPD. Els han repetì la pretensiun suenter in’‹uniun da la classa da lavurants› –
ch’era gia vegnida formulada dals revoluziunaris il di avant – e nizzegià la
parola per far passar la lingia dad Ebert. L’USPD ha delegà trais deputads en il
‹cussegl dals deputads dal pievel› ch’era gist vegnì elegì: lur president Haase,
il deputà dal Reichstag Willhelm Dittmann ed Emil Barth per ils parsuras
revoluziunars. Ils trais deputads da la SPD eran Ebert, Scheidemann ed il deputà
dal Reichstag da Magdeburg, Otto Landsberg.

La proposta dals parsuras d’eleger supplementarmain ina cumissiun d’acziun sco
organ da controlla ha manà a vivas debattas. Per la direcziun da la SPD vegniva
quest giavisch nunspetgadamain e pariva vaira incalculabel. A la fin ha Ebert
cuntanschì ch’era quest cussegl d’execuziun vegnia occupà pariteticamain cun
commembers da la SPD e da l’USPD. Sco president è vegnì elegì Richard Müller, il
pledader dals parsuras revoluziunars. Era ils mandats da l’USPD en la regenza
han fatschentà ils parsuras. Il cussegl d’execuziun ha decidì da convocar per il
december in congress dal Reichstag a Berlin.

Durant il reschim dubel dals cussegls e da la regenza è la regenza adina stada
dominanta. Ils funcziunaris pli elevads avevan lavurà mo per Ebert, era sche
Haase aveva formalmain ils medems dretgs sco president dal cussegl. Ils 10 da
november ha in telefon dad Ebert cun il general Wilhelm Groener, l’emprim
maister da quartier general a Spa en Belgia, manà a la decisiun en la dumonda da
pussanza. Groener ha garantì il sustegn da l’armada ed ha tras quai obtegnì il
pled dad Ebert che l’urden ierarchic militar vegnia restabilì e ch’ins procedia
cunter ils cussegls.

Il motiv per quest pact secret dad Ebert e Groener era la tema da la SPD che la
revoluziun fineschia en ina republica da cussegls sco en Russia. La speranza da
gudagnar cun quai il corp d’uffiziers imperial per la republica n’è dentant betg
s’accumplida. A medem temp pareva il depurtament dad Ebert adina pli nunchapibel
als lavurants e lur deputads. Uschia ha la SPD pers adina dapli confidenza tar
ses aderents, e quai senza pudair augmentar las simpatias dals adversaris da la
revoluziun.

Las turbulenzas politicas da quest di han bunamain stuschà in pau a l’ur las
impurtantas decisiuns militaras ch’èn crudadas a medem temp. Suenter in nov
appel da vart da la direcziun d’armada suprema aveva la regenza dad Ebert
numnadamain acceptà la damaun las diras cundiziuns da l’Entente per in
armistizi. Ils 11 da november ha il deputà dal center Matthias Erzberger
suttascrit per incumbensa da Berlin la cunvegna d’armistizi da Compiègne. Cun
quai èn las acziuns militaras da l’Emprima Guerra mundiala stadas terminadas.

Davart l’avegnir da l’urden statal ed economic avevan ils revoluziunaris
opiniuns divergentas. La SPD e l’USPD pretendevan da controllar almain
l’industria greva democraticamain. L’ala sanestra da tut las duas partidas ed
ils parsuras revoluziunars vulevan extender quai e crear ina ‹democrazia
directa› en la domena da producziun. Ils delegads elegids duevan era controllar
la pussanza politica. D’impedir questa democrazia da cussegls n’era betg mo en
l’interess da la SPD, ma era dals sindicats ch’avevan tema da daventar inutils
tras ils cussegls.

Parallel als eveniments da la revoluziun èn pia sa scuntrads ils manaders dals
sindicats sut Carl Legien cun ils deputads da l’industria gronda sut Hugo
Stinnes e Carl Friedrich von Siemens, e quai dals 9 fin ils 12 da november a
Berlin. Els han suttascrit ils 15 da november ina ‹cunvegna da cuminanza da
lavur› cun avantatgs per tuttas duas varts. Ils deputads dals sindicats han
empermess da garantir il decurs da producziun reglà, da terminar chaumas
selvadias, da chatschar enavos l’influenza dals cussegls e d’impedir ina
socialisaziun da la proprietad productiva. Sco cuntramesira han ils patruns
garantì l’introducziun dal di d’otg uras, dumandà dals lavurants invanamain dapi
onns. En pli han els empermess als sindicats la represchentanza exclusiva e la
renconuschientscha permanenta enstagl dals cussegls. Las duas varts han furmà
ina ‹cumissiun centrala per il mantegniment da l’economia›; ina ‹cumissiun da
mediaziun› dueva plinavant intermediar en cas da conflicts. Per mintga
fatschenta cun dapli che 50 lavurants duevan cumissiuns survegliar a partir da
quel mument ch’ils contracts collectivs vegnian observads. Cun quai avevan ils
sindicats cuntanschì ina part da lur pretensiuns, dentant impedì ina
socialisaziun dals meds da producziun ed excludì ils cussegls.

Ils 12 da november ha il cussegl dals deputads dal pievel communitgà ses program
da regenza democratic e social. El ha terminà il stadi da bloccada, eliminà la
censura ed abolì l’urden da servitid. Plinavant ha el introducì il dretg
d’eleger general a partir da 20 onns, e quai per l’emprima giada era per dunnas.
Tut ils arrestads politics han survegnì in’amnestia. Ins ha decretà reglaments
davart la libertad d’uniun, da reuniun e da pressa. Sin basa da la cunvegna da
cuminanza da lavur han ins prescrit il di d’otg uras ed extendì ils servetschs
da sustegn dals dischoccupads, da l’assicuranza sociala e d’accidents.

Sut squitsch dals deputads da l’USPD ha il cussegl dals deputads dal pievel
instituì ils 21 da november ina cumissiun da socialisaziun. A quella
appartegnevan tranter auter Karl Kautsky, Rudolf Hilferding ed Otto Hue. Els
avevan da tschertgar las fatschentas ‹adattadas per ina socialisaziun› e da
preparar la naziunalisaziun da l’industria minerala e metallurgica. Questa
cumissiun è sa radunada repetidamain senza resultat concret. Mo tar las minieras
da charvun e da cali sco era tar l’industria d’atschal han ins introducì
‹corporaziuns autonomas›. Or da quellas èn naschids ils cussegls da manaschi
d’ozendi. In’expropriaziun socialista n’han ins betg inizià.

Ils cussegls da lavurants e schuldada da lur vart han schlià l’administraziun
municipala tranter auter a Leipzig, Hamburg, Bremen, Chemnitz e Gotha e l’han
prendì sut lur controlla. A Braunschweig, Düsseldorf, Mülheim an der Ruhr e
Zwickau èn ultra da quai vegnids arrestads tut ils funcziunaris imperials. A
Hamburg e Bremen han ins furmà las ‹gardas cotschnas› ch’avevan da proteger la
revoluziun. En las fabricas da Leuna sper Merseburg han ils cussegls relaschà la
direcziun dal concern. Savens eran ils cussegls vegnids designads spontanamain
ed arbitrarmain e n’avevan nagin’experientscha da manar; intgins eran er
corrupts ed agivan egoisticamain. Visavi als cussegls revoluziunars steva ina
gronda maioritad da cussegls moderads che s’arranschavan cun l’administraziun
veglia e procuravan ensemen cun ella per quietezza en las fatschentas ed en las
citads. Els han surprendì la spartiziun da victualias, la pussanza da la polizia
sco era la collocaziun ed il provediment da la schuldada da front gist
returnada.

L’administraziun ed ils cussegls eran dependents in da l’auter: ils ins
possedevan il savair e l’experientscha, ils auters l’influenza politica. Per
gronda part eran vegnids elegids en ils cussegls commembers da la SPD che
vesevan lur lavur mo sco soluziun transitorica. Per els e per la maioritad da
l’ulteriura populaziun n’era l’introducziun d’ina republica da cussegls en
Germania 1918/19 nagin tema. Blers vulevan sustegnair la nova regenza e
spetgavan d’ella l’aboliziun dal militarissem e dal stadi autoritar. Pervia da
la stancladad da guerra e la miseria sperava la gronda part dals umans sin ina
soluziun paschaivla. Tras quai survalitavan els tgunschamain quai ch’ins aveva
gia cuntanschì.

Sco quai ch’igl era vegnì decis en il cussegl d’execuziun, han ils cussegls da
lavurants e schuldada da tut l’Imperi tramess deputads a Berlin. Quels duevan sa
reunir ils 16 da december en il circus Busch sco emprim congress general da
lavurants e schuldada. Per impedir quai han Ebert e Groener planisà cun agid da
truppas da la front da gudagnar enavos la controlla sur la citad principala. In
regiment previs per quai ha per sbagl gia attatgà ils 6 empè dals 15 da
december. Tar l’emprova d’arrestar il cussegl d’execuziun ha la truppa sajettà
en in til da demonstraziun da las ‹gardas cotschnas› che n’eran betg armadas e
mazzà 16 umans.

Gia qua vesev’ins il potenzial da violenza ed il privel d’in putsch da dretga. A
basa da quest’experientscha ha Rosa Luxemburg pretendì ils 12 da december en Die
Rote Fahne, la gasetta quotidiana da l’uniun da Spartakus, il discharmament
paschaivel da las unitads militaras a Berlin, la subordinaziun dals cussegls da
schuldada sut il parlament revoluziunar e la reeducaziun dals schuldads.

Quest culp fiss en mintga cas stà inutil, cunquai ch’il congress ch’ha cumenzà
cun la lavur en la chasa da deputads prussiana ils 16 da december sa constituiva
per gronda part or d’aderents da la SPD. Gnanc a Karl Liebknecht èsi reussì
d’obtegnair in mandat. Si’uniun da Spartakus n’ha survegnì nagin’influenza. Ils
19 da december han ils cussegls vuschà cun 344 cunter 98 vuschs cunter ina
fundaziun d’in sistem da cussegl sco basa per ina nova constituziun. Els han
plitost sustegnì la decisiun da la regenza d’organisar uschè spert sco pussaivel
elecziuns per in’assamblea naziunala constituenta che dueva decider davart la
furma dal stadi definitiva.

L’unic punct dispitaivel tranter Ebert ed il congress era la dumonda suenter la
controlla dal militar. Il congress vuleva ch’il cussegl central haja ina vusch
consultativa en il cumond general, en la tscherna d’uffiziers ed en ils cussegls
da schuldada. Quai steva dentant en cuntradicziun cun la cunvegna che Ebert e
Groener avevan fatg. Tuts dus han empruvà d’influenzar la decisiun en lur senn.
A medem temp ha la direcziun da l’armada suprema ch’aveva fatg midada a Kassel
cumenzà ad installar ses corp liber loial per pudair duvrar el cunter in
eventual privel bolschevistic. A questas truppas appartegnevan uffiziers
monarchists ed umens che temevan il return enavos en la vita civila.

Per si’atgna segirezza aveva la regenza translocà suenter ils 9 da november la
nova divisiun marina dal pievel da Kiel a Berlin e staziunà quella en il chastè
municipal. Questa truppa valeva sco absolutamain loiala ed ha propi refusà da sa
participar a l’emprova da putsch dals 6 da december. Ils mariners han perfin
relaschà lur cumandant, perquai ch’els crajevan ch’el saja involvì en l’affera.
Gist questa loialitad ha dentant purtà a la truppa il num d’esser ami cun
l’uniun da Spartakus. Ebert ha perquai pretendì che la divisiun sa schlia e
partia or dal chastè. Ed Otto Wels, cumandant municipal da Berlin dapi ils 9 da
november, ha refusà als mariners la paja pendenta.

La dispita è escalada ils 23 da december en ils cumbats da Nadal. Suenter ch’ins
aveva laschà spetgar ils mariners dis a la lunga, han quels occupà la chanzlia
da l’Imperi, taglià tras la lingia da telefon, arrestà il cussegl dals deputads
dal pievel e mess en fermanza Otto Wels. Cuntrari a quai ch’ins aveva spetgà da
revoluziunaris da l’uniun da Spartakus, n’han els betg profità da la situaziun
per eliminar la regenza dad Ebert, mabain han simplamain pretendì lur paja.
Malgrà quai ha Ebert, che steva en contact cun la direcziun d’armada a Kassel
tras ina lingia da telefon secreta, dà il cumond d’attatgar la damaun dals 24 da
december il chastè cun truppas loialas. Quest’attatga han ils mariners sut lur
cumandant Heinrich Dorrenbach dentant pudì parar cun success. En tut èn radund
30 schuldads e civilists vegnida per la vita. Las truppas da la regenza han stuì
sa retrair dal center da la citad ed èn vegnidas schliadas u integradas en ils
novs corps libers. Per sa vinditgar han els occupà per in tschert temp las
stanzas da redacziun da la Rote Fahne. Ma cumbain che la pussanza militara da
Berlin era puspè en ils mauns da la divisiun marina dal pievel, n’ha ella
danovamain betg profità da quai.

Suenter las nauschas experientschas cun la SPD e l’USPD han ils spartakists
decidì ch’ins possia realisar las finamiras mo cun in’atgna partida. Ensemen cun
autras gruppas socialistas da sanestra da l’entir Imperi han els perquai fundà
la KPD. Quella dueva rimnar e chanalisar la malcuntentientscha da blers
lavurants cun il decurs da la revoluziun.

La disfatga decisiva da la sanestra è capitada ils emprims dis da l’onn 1919.
Sco il november è naschida bunamain spontanamain ina segunda unda revoluziunara
ch’ins ha dentant supprimì questa giada cun violenza. Ella è vegnida svegliada
cura che la regenza ha relaschà ils 4 da schaner il president da la polizia da
Berlin, il commember da l’USPD Emil Eichhorn. Lez aveva refusà d’agir durant la
crisa da Nadal cunter ils lavurants demonstrants. Sia relaschada è stada raschun
per l’USPD da convocar l’auter di in’acziun da protest.

La demonstraziun è sa sviluppada ad in defilé da massa. Quai n’avevan ils
organisaturs betg spetgà. Sco ils 9 da november 1918 èn tschientmillis currids
ils 5 da schaner 1919 en il center da Berlin, tranter els era blers armads. Il
suentermezdi han els occupà las staziuns da Berlin sco era il quartier da
gasettas cun las chasas da redacziun da la pressa burgaisa e dal Vorwärts.
Intginas da las gasettas pertutgadas avevan pretendì ils dis avant na be la
furmaziun d’ulteriurs corps libers, mabain era il mazzament da spartaktists.

Tar ils demonstrants sa tractavi per gronda part dals medems sco dus mais avant.
Ussa han els pretendì energicamain ch’ins adempleschia quai ch’els avevan sperà
lezza giada. Sco portaparolas figuravan lavurants e differentas gruppas da
sanestra da la SPD. Ils manaders dals spartakists n’han percunter betg prendì
part uffizialmain. Ed era en l’uschenumnada revolta da Spartakus ch’è suandada è
mo ina part dals aderents da la KPD stada involvida.

Entant che Ebert ha fatg avanzar ulteriuras truppas, ha el acceptà l’offerta da
l’USPD d’intermediar tranter el e la cumissiun revoluziunara. Ma suenter ch’ils
moviments da truppa ed in fegl sgulant da la SPD cun il titel ‹L’ura dal quint
final vegn› èn vegnids enconuschents, ha la cumissiun interrut ils 8 da schaner
ulteriuras discussiuns. Uschia ha Ebert cumenzà ad activar las truppas
staziunadas a Berlin encunter ils occupants. Ils 9 da schaner han ellas supprimì
cun violenza la revolta improvisada. Ils 12 da schaner èn era ils corps libers
antirepublicans avanzads. Gustav Noske, il deputà dal pievel per l’armada e la
marina, ha surprendì ils 6 da schaner il cumond suprem sur da questas truppas ed
ha ditg: «E bain, in sto esser il chaun da sang. Jau na tem betg la
responsabladad.» Suenter ch’ils corps libers avevan rumì differentas chasas e
sajettà ils occupants tenor dretg marzial, ha il rest capitulà. Ina part dad els
è dentant medemamain vegnida sajettada. Uschia han en tut 156 persunas pers lur
vita durant la revolta da schaner.

Ils instigaders supponids da la revolta eran bain sa retratgs e sa zuppads. Els
avevan dentant refusà da bandunar Berlin, era sche lur socis als avevan
supplitgà intensivamain da far quai. La saira dals 15 da schaner 1919 han ins
chattà Rosa Luxemburg e Karl Liebknecht en in’abitaziun a Wilmersdorf, arrestà
els e surdà els al corp liber il pli grond, la divisiun da guardia, chavallaria
e tiradurs. Lur manader, il cumandant Waldemar Pabst, als ha interrogà e
maltractà grevamain. Anc la medema notg han ins pitgà ils arrestads cun
chaltgogns dal schluppet fin ch’els èn ids en svaniment e suenter mazzà els cun
sajets en la tempra. La bara da Rosa Luxemburg han ins bittà da la punt da
Lichtenstein en il chanal da la reserva a Berlin. Pir l’emprim da zercladur 1919
è la morta vegnida chattada.

Per quest act èn mo ils retschaviders da l’ordra subordinads ch’han commess ils
murdraretschs vegnids sentenziads, e quai a chastis da libertad minims. La
procedura da cassaziun cunter ils delinquents ha Noske la finala laschà sistir.
Pli tard han ils naziunalsocialists indemnisà intgins dad els per l’arrest e la
persecuziun penala ed han transferì la chavallaria da guardia en la SA
(Sturmabteilung). L’autur principal, Waldemar Pabst, n’è mai vegnì cità avant
dretgira. En in’intervista cun il magazin da novitads Der Spiegel da l’onn 1962
ha el ditg che Noske haja pli tard approvà sia moda d’agir. En sias regurdanzas
postumas ha el dentant pretendì ch’el haja gia telefonà avant l’assassinat cun
Noske en la chanzlia da l’Imperi. Sche quel ha propi dà il cumond n’è mai vegnì
examinà, ni dal parlament ni da la dretgira u da schurnalists.

Pervia dals assassinats dals 15 da schaner è il foss tranter la SPD e la KPD anc
vegnì pli grond. Quai ha tranter auter gì per consequenza che las duas partidas
n’èn betg s’unidas ad in agir communabel cunter la NSDAP cur che quella è
daventada adina pli ferma suenter il 1930.

Ils emprims mais da l’onn 1919 hai dà ulteriuras emprovas da revoltas armadas en
differentas regiuns da la Germania. En intginas han ins proclamà republicas da
cussegls transitoricas. Quests novs cumbats èn ruts ora suenter che Noske aveva
decidì la fin schaner d’agir cun violenza era cunter la republica da cussegls da
Bremen. Malgrà in’offerta da discussiun da vart dals cussegliers, ha el ordinà a
las uniuns dal corp liber d’invader la citad. Durant ils cumbats èn morts
l’entschatta favrer var 400 umans.

Sco reacziun sin quai hai dà chaumas da massa a Sachsen, en il Rheinland ed en
il Ruhrgebiet. Ils aderents da l’USPD, da la KPD e perfin da la SPD han appellà
da far ina chauma generala a partir dals 4 da mars. Cunter la voluntad dal
directori da la chauma èn dentant ruts ora cumbats sin las vias da Berlin. La
regenza prussiana ch’aveva en il fratemp declerà il stadi da bloccada, ha clamà
en agid la regenza da l’Imperi. Uschia ha Noske danovamain engaschà truppas sut
il commando da Pabst cunter ils chaumaders. Enfin ils 16 da mars èn var 1200
persunas vegnidas sajettadas a Berlin, tranter ellas bleras senz’armas e
nunparticipadas. Tranter auter han ins executà arbitrarmain 29 commembers da la
divisiun marina dal pievel, cunquai che Noske aveva cumandà da sajettar mintga
persuna cun in’arma tenor dretg marzial.

Era a Hamburg e Sachsen-Gotha hai dà situaziuns sco en ina guerra civila. Da tut
las regenzas da cussegls è la republica da cussegls da Minca sa tegnida il pli
ditg. Pir truppas da corp liber da la Prussia e da Württemberg èn vegnidas da
rumper la resistenza ils 2 da matg 1919. Ma era a Minca han gì lieu excess da
violenza sumegliants a quels da Berlin e Bremen.

Tenor l’opiniun scientifica d’ozendi n’era la fundaziun d’ina dictatura da
cussegls bolschevistica en Germania gia dapi ils 9/10 da november 1918 betg pli
probabla. Tuttina sa sentiva la regenza dad Ebert smanatschada d’ina emprova
revoluziunara da vart da la sanestra radicala ed è s’unida cun la direcziun
d’armada suprema e cun ils corps libers. Il proceder brutal dals corps durant
differentas revoltas ha alienà differents democrats da sanestra da la SPD. Els
vesevan la conduita dad Ebert, Noske ed auters manaders da la SPD durant la
revoluziun sco tradiment da lur agens aderents.

Ils 10 da schaner han gì lieu las elecziuns per in’assamblea naziunala
constituenta, las emprimas en Germania nua ch’era il dretg d’eleger da las
dunnas valeva. Sper la SPD e l’USPD èn era sa participadas la Partida da center
catolica e pliras partidas burgaisas ch’eran sa constituidas dapi il november:
la Partida democratica tudestga (DDP), la Partida populara tudestga (DVP) e la
Partida populara naziunala tudestga conservativa e naziunalistica (DNVP). La KPD
n’è betg sa participada, e quai encunter la recumandaziun da Rosa Luxemburg.

La SPD ha retschet 37,4 % da las vuschs e furmava uschia la partida la pli
ferma. En l’assamblea naziunala ha ella pudì occupar 165 da 423 deputads. Cun
7,6 % da las vuschs ha l’USPD tramess 22 deputads. Suenter il putsch da
Kapp-Lüttwitz l’onn 1920 ha la partida gudagnà impurtanza per curt temp, è
dentant sa schliada il 1922. Cun 91 deputads en l’assamblea naziunala era la
Partida da center la segund ferma. La DDP ha survegnì 75, la DVP 19 e la DNVP 44
mandats. Pia ha la SPD furmà ina coaliziun guvernamentala cun il center e la
DDP.

Per mitschar dals effects posteriurs da la revoluziun a Berlin è l’assamblea
naziunala sa reunida ils 6 da favrer a Weimar. Là ha ella elegì ils 11 da favrer
Friedrich Ebert sco president da l’Imperi ad interim ed ils 13 da favrer Philipp
Scheidemann sco primminister da la nova coaliziun. Ils 21 d’avust han ins
saramentà definitivamain Ebert sco president da l’Imperi.

La nova constituziun da Weimar, ch’ha transfurmà l’Imperi tudestg en ina
republica democratica, è vegnida approvada ils 11 d’avust 1919 cun las vuschs da
la SPD, dal center e da la DDP. Ella ha cuntinuà la tradiziun liberala e
democratica dal 19avel tschientaner ed ha surpiglià – sco pli tard era la lescha
fundamentala – bleras passaschas litteralmain or da la constituziun da la
Paulskirche da l’onn 1849. Pervia da las proporziuns da partida entaifer
l’assamblea naziunala èn dumondas centralas dals revoluziunaris da november
restadas nunaccumplidas, uschia per exempel la socialisaziun da l’industria e la
democratisaziun dal corp d’uffiziers. En pli èn ils dretgs dals funcziunaris
imperials e da la schuldada vegnids protegids explicitamain.

La constituziun da Weimar cuntegneva d’ina vart elements democratics sco
l’iniziativa dal pievel e la decisiun dal pievel. Da l’autra vart ha l’artitgel
d’ordinaziun d’urgenza 48 dà al president da l’Imperi plenipotenza da reger era
cunter la maioritad dal Reichstag ed en cas urgents era il dretg d’engaschar
schuldada en l’intern. Quest artitgel dueva gidar ils onns 1932/33 l’NSDAP a
destruir la democrazia.

La Revoluziun da november è bain in dals eveniments ils pli impurtants da
l’istorgia tudestga, ma tuttina n’è ella betg preschenta en la memoria istorica
da blers Tudestgs. Ditg han la disditga da la Republica da Weimar ed il temp dal
naziunalsocialissem bloccà la vista sin ils eveniments dals onns 1918/19.
Si’interpretaziun è fin ussa segnada pli ferm da legendas che da fatgs. Tant la
dretga sco la sanestra radicala han nutrì sur lung temp l’idea ch’igl haja dà da
quel temp ina revolta communista cun la finamira da transfurmar la Germania en
ina republica da cussegls tenor il model sovietic. Era las partidas dal center
democratic, surtut la SPD, n’han ditg betg gì interess vi d’ina valitaziun dals
eveniments ch’avevan transfurmà la Germania en ina republica. Tar in’examinaziun
pli precisa ves’ins dentant che la revoluziun è tant vegnida purtada sco franada
dals socialdemocrats.

Er la flaivla democrazia da la Republica da Weimar e sia disfatga 14 onns pli
tard sa laschan per part declerar cun la moda e maniera co ch’ils contemporans
han tematisà (ed instrumentalisà) ils eveniments dal 1918/19. Da
grond’impurtanza è stà che la regenza imperiala ed il directori da l’armada
suprem han refusà da surprender responsabladad ed han surlaschà a las partidas
maioritaras dal Reichstag da superar la disfatga en l’Emprima Guerra mundiala.
Il calcul davostiers mussa in citat or da l’autobiografia da Groener, il
successur da Ludendorff: «Per mai èsi stà be dretg che l’armada ed il directori
èn restads uschè nuninteressads sco pussaivel tar questas tractativas
d’armistizi sventiraivlas, da las qualas ins na pudeva spetgar nagut dal bun.»

Tras quai è naschida l’uschenumnada legenda da la stilettada. Tenor quella hajan
ils revoluziunaris dà a dies a l’armada ‹nunsurventschida sin il champ da
battaglia› e midà uschia la victoria segira en ina disfatga. Erich Ludendorff ha
per gronda part provocà questa falsificaziun da l’istorgia per pudair zuppentar
sias atgnas decisiuns militaras sbagliadas. Entaifer las gruppas naziunalisticas
è questa legenda dada sin terren fritgaivel. Là èn revoluziunaris e perfin
politichers sco Ebert – che na vuleva mai ina revoluziun ed ha fatg tut il
pussaivel per la chanalisar e franar – vegnids diffamads sco ‹malfacturs dal
november›. La radicala da dretga n’aveva gnanc scrupels da commetter assassinats
politics sco per exempel en il cas da Matthias Erzberger e Walter Rathenau.
Plinavant èsi stà intenziunà simbolicamain ch’il putsch da Hitler da l’onn 1923
ha gì lieu precis ils 9 da november.

A partir da sia naschientscha era la republica marcada cun la macla da la
sperdita da la guerra. Ina gronda part da la burgaisia e da las veglias elitas
da l’industria gronda, da l’agricultura gronda, dal militar, da la dretgira e da
l’administraziun n’han mai acceptà la nova furma statala. Els vesevan en la
republica democratica in product ch’ins dueva eliminar uschè spert sco
pussaivel. Da l’autra vart ha la conduita da la direcziun da la SPD durant la
revoluziun chatschà blers commembers da partida tar ils communists. Uschia ha la
naschientscha disfortunada da la Republica da Weimar gì per consequenza che la
nova furma statala è restada ina ‹democrazia senza democrats›.

Senz’agitaziun e cun in tschert levgiament ha il teolog evangelic e filosof
Ernst Troeltsch registrà co che la gronda part dals burgais da Berlin ha percepì
ils 10 da november: «La dumengia suenter ina notg anguschusa è il maletg or da
las gasettas da la damaun stà cler: l’imperatur en Ollanda, la revoluziun en la
gronda part dals centers victoriusa, ils prinzis federals vi dal demissiunar.
Betg in um mort per l’imperatur u l’Imperi! La cuntinuaziun dal duair segirada e
nagin assagl sin las bancas! (...) Trams e metros funcziunavan sco adina, il
sutpegn per l’urden dals basegns directs. Sin mintga vista vesev’ins: las pajas
vegnan sbursadas.»

In artitgel dal publicist liberal Theodor Wolff ch’è cumparì gist ils 10 da
november en il Berliner Tageblatt è stà memia optimistic visavi in success da la
revoluziun sco ch’era la direcziun da la SPD al pudeva avair en mira: «La pli
gronda da tut las revoluziuns ha cupitgà sco in orcan nunprevis il reschim
imperial cun tut quai ch’appartegneva ad el. Ins po numnar ella la pli gronda da
tut las revoluziuns, cunquai che nagina bastille (...) uschè solida è vegnida
conquistada cun in assagl. Avant in’emna existiva anc in apparat
d’administraziun militar e civil (...) ch’era uschè enragischà ch’ins crajeva vi
da sia regenza anc sur ils midaments dal temp ora. (...) Ier a bun’ura era –
almain a Berlin – anc tut qua. Ier suentermezdi n’existiva nagut pli.»

Tut auter ha l’extrema da dretga percepì ils eveniments. Sconuschend u
interpretond sapientivamain en moda diversa ils fatgs ha il schurnalist Paul
Baecker scrit ils 10 da november en la Deutsche Tageszeitung ina contribuziun
che cuntegna elements essenzials da la legenda da la stilettada ch’Adolf Hitler
ed ils naziunalsocialists duevan derasar pli tard: «L’ovra che noss babs han
obtegnì tras cumbat e cun lur sang prezius – destruida tras tradiment da l’agen
pievel! La Germania ch’era nunsurventschida enfin ier è oz tradida a ses inimis
tras umens cun nums tudestgs, tras ruptura da fidaivladad entaifer las atgnas
lingias, abattida en putgà e vargugna! Ils socialists tudestgs savevan che la
pasch era sin buna via e ch’ins dueva mo pli mussar ina front solida per emnas u
forsa mo per dis per obtegnair cundiziuns supportablas. En questa situaziun han
els tratg si la bandiera alva. Quai è ina culpa che na vegn mai ad esser
perdunada. Quai è in tradiment, betg mo da la monarchia e da l’armada, ma era
dal pievel tudestg che vegn a stuair purtar las consequenzas tras tschientaners
da declin e da miseria.»

En in artitgel scrit per il 10avel anniversari da la revoluziun ha il publicist
da sanestra Kurt Tucholsky constatà che ni Wolff ni Baecker hajan gì raschun. El
ha bain era rinfatschà ad Ebert e Noske d’avair fatg tradiment – betg da la
monarchia, ma da la revoluziun. Era sch’el veseva en la revoluziun mo in
moviment revoluziunar ha Tucholsky analisà il decurs effectiv dals eveniments
pli cler che la gronda part da ses contemporans. L’onn 1928 ha el scrit en
November-Umsturz: «La revoluziun tudestga ha gì lieu l’onn 1918 en sala.» «Quai
ch’ha gì lieu da quel temp n’è betg stà ina revoluziun: nagina preparaziun
mentala existiva, nagins manaders spetgavan pronts per il sigl en il stgir; i
n’existivan naginas finamiras revoluziunaras. La mamma da questa revoluziun era
il desideri da la schuldada da pudair ir a chasa per Nadal. E stancladad,
disgust e stancladad.» «Las pussaivladads che sa chattavan sin via èn vegnidas
tradidas dad Ebert e da sia glieud. Fritz Ebert, ch’ins na po betg sullevar ad
ina persunalitad cun al numnar Friedrich, è stà uschè ditg cunter la fundaziun
d’ina republica sco ch’el n’ha betg vesì la pussaivladad da daventar president;
il soci Scheidemann e tutti quanti èn stads cussegliers da regenza impedids.
(...)» «Suandantas pussaivladads han ins laschà davent da quel temp: la
destrucziun dals stadis federals; la spartiziun da la gronda proprietad da
terren; la socialisaziun revoluziunara da l’industria; ina refurma da persunal
en l’administraziun e la dretgira.» «Ina constituziun republicana ch’eliminescha
en mintga frasa la proxima ed ina revoluziun che discurra da dretgs bain
acquistads per funcziunaris dal vegl reschim pon ins be rir ora.» «La revoluziun
tudestga n’ha anc betg gì lieu.»

In’opiniun sumeglianta ha era gì Walter Rathenau. El ha numnà la Revoluziun da
november ina «dischillusiun», in «regal da casualitad», in «product da
desperaziun», ina «revoluziun per sbagl». Ella na meritia betg quest num,
cunquai ch’ella n’haja betg «eliminà la situaziun insupportabla», ma saja
«degenerada ad in cumbat d’interess umiliant». Plinavant: «Ins n’ha betg rut ina
chadaina tras il spiert e la voluntad, ma in marschlos ha fatg ruina. La
chadaina è crudada ed ils liberads eran surprendids, pers, schenads ed han duì
sa preparar cunter veglia. Quels ch’han vis lur avantatg èn sa muvids il pli
spert.»

Cunter las opiniuns da Tucholsky e Rathenau è sa mess l’istoricher e publicist
Sebastian Haffner ch’aveva passentà sco uffant la revoluziun a Berlin. Or d’ina
distanza da 50 onns ha el scrit en si’ovra Der Verrat il suandant davart ina da
las legendas ch’eran sa furmadas – surtut entaifer la burgaisia – enturn ils
eveniments dal november 1918: «Ina veritabla revoluziun, uschia pon ins anc
adina udir en differents lieus, n’avessi betg dà en Germania l’onn 1918. Quai
ch’è propi capità è stà in collaps. Mo la flaivlezza da las pussanzas
disciplinaras en il mument da la disfatga ha laschà parair ina revolta da
mariners sco ina revoluziun. Quant fauss e tschorv che quai è ves’ins cun
in’egliada, sch’ins cumpareglia l’onn 1918 cun l’onn 1945. Là hai propi dà mo in
collaps. Segir che la revolta da mariners da l’onn 1918 ha dà l’impuls per la
revoluziun, ma propi mo l’impuls. L’extraordinari è stà ch’ina simpla revolta da
mariners en l’emprima emna dal november 1918 ha chaschunà in terratrembel ch’ha
commovì tut la Germania e che tut l’armada patriotica, tut ils lavurants burgais
ed en Baviera ultra da quai era ina part da la populaziun rurala è s’elevada.
Questa sullevaziun n’era betg pli ina simpla revolta, ma ina dretga revoluziun.
(...). Sco mintga revoluziun ha era quella cupitgà in urden vegl ed ha plazzà in
nov. Ella n’è betg mo stada destructiva, ma era creativa. (...). Sco prestaziun
revoluziunara da massa na stat il november 1918 tudestg ni davos il fanadur 1789
franzos ni davos il mars 1917 russ.»

Durant il temp dal naziunalsocialissem n’han las lavurs d’emigrants davart la
Republica da Weimar e la Revoluziun da november publitgadas a l’ester betg pudì
vegnir recepidas en Germania. Quai vala per exempel per l’istorgia da la
Republica da Weimar d’Arthur Rosenberg publitgada il 1935. Or da sia perspectiva
era la situaziun politica anc averta a l’entschatta da la revoluziun. Ils
lavurants socialists e democratics avessan tuttavia gì la schanza da daventar
ils purtaders socials da la republica e da chatschar enavos las forzas
conservativas. Dà en l’aua è quai d’ina vart pervia da las decisiuns faussas
dals manaders da la SPD, da l’autra vart pervia da la strategia revoluziunara da
l’ala extremamain sanestra dal moviment dals lavurants.

Suenter il 1945 è la perscrutaziun da la Germania dal Vest davart l’istorgia da
la Republica da Weimar sa concentrada surtut sin sia fin. Theodor Eschenburg per
exempel ha ignorà l’onn 1951 per gronda part l’entschatta revoluziunara da la
republica. Era Karl Dietrich Bracher ha tschentà il 1955 la Revoluziun da
november en ina perspectiva cun la finiziun da la republica. Quant pauc ch’ins
ha resguardà la revoluziun suenter il 1945 en las preschentaziuns generalas da
quel temp mussa per exempel Erich Eyck: en si’istorgia da la Republica da Weimar
en dus volums consecrescha el als eveniments revoluziunars mo stgars 20 paginas.
Il medem vala era per la contribuziun da Karl Dietrich Erdmann a l’otgavla
ediziun dal Gebhardtsches Handbuch zur Deutschen Geschichte. Tuttina ha la
perspectiva da quest autur dominà l’interpretaziun dals eveniments da november
suenter il 1945. Tenor el sa tractavi ils onns 1918/19 da la tscherna tranter la
«revoluziun sociala en uniun cun las forzas che chatschavan ad ina dictatura
proletara u la republica parlamentara en uniun cun ils elements conservativs sco
il corp d’uffiziers tudestg». La «dictatura da cussegls» smanatschanta haja
sfurzà la democrazia sociala da s’unir cun las veglias elitas. La culpa per il
nunsuccess da Weimar sajan a la fin ils extrems da sanestra stads. Suondan ins
questa perspectiva, alura èn ils eveniments dals onns 1918/19 in cumbat da
defensiun prosperaivel da la democrazia cunter il bolschevissem.

Quest’interpretaziun sa basava sin l’ipotesa che l’extrema da sanestra saja
stada relativamain ferma e propi ina smanatscha per il svilup democratic. Per
Kolb era quai l’ironia da l’istorgia che blers istorichers conservativs e
liberals gievan perina cun l’istoriografia marxistica ch’aveva attribuì surtut a
l’uniun da Spartakus in potenzial revoluziunar considerabel. Questa valitaziun
da l’extrema da sanestra ha dentant manà ad interpretaziuns da la rolla da la
SPD dal tuttafatg cuntrarias: Entant che la gronda part dals istorichers en la
Republica Federala Tudestga dal suenterguerra ha liberà ella da l’odi dals
malfatschents da november, ha l’istoriografia da la DDR rinfatschà ad ella
d’avair «tradì la classa da lavurants» ed a la direcziun da l’USPD d’esser
incumpetenta. Quest’interpretaziun correspunda a la tenuta tradiziunala da la
KPD suenter il 1919 ed a las tesas dal comité central da la SED dal 1958. Tenor
lez è la Revoluziun da november restada «en ses caracter ina revoluziun
democratic-burgaisa, exequida en in tschert volumen cun meds e metodas
proletaras». Il fatg ch’i n’ha betg dà ina revoluziun da la classa da lavurants
en Germania malgrà las «premissas objectivas» han ins declerà cun il «factur
subjectiv» e surtut cun l’absenza d’ina «partida da cumbat
marxistic-leninistica». La fundaziun da la KPD è consequentamain stà il punct
d’inversiun decisiv da l’istorgia tudestga. En opposiziun tar la lingia da
partida uffiziala ha Rudolf Lindau preschentà la tesa ch’i saja stà ina
revoluziun tendenzialmain socialista. Malgrà il pregiudizi ideologic ha la
perscrutaziun en la DDR extendì la savida davart la Revoluziun da november.

Entaifer la Republica federala sa concentrava l’interess da la perscrutaziun
durant ils onns 1950 surtut sin la fasa finala da la Republica da Weimar. Dapi
ils onns 1960 è l’accent sa spustà a l’entschatta revoluziunara da la republica.
Motiv per quest spustament è stada la scuverta che las decisiuns ed ils svilups
succedids durant la revoluziun hajan giugà ina rolla decisiva tar la disfatga da
l’emprima republica tudestga. En quest connex èn ins surtut s’interessà per ils
cussegls da lavurants e schuldada. Lur parita sco moviment dals extremists da
sanestra han ins stuì reveder per gronda part. Auturs sco Ulrich Kluge, Eberhard
Kolb, Reinhard Rürup ed auters han argumentà che la basa sociala per in midament
democratic da la societad saja stada bler pli vasta en las emprimas emnas da la
revoluziun che quai ch’ins haja pensà fin ussa; ed il potenzial da l’extrema da
sanestra saja stà objectivamain pli flaivel che quai che la direcziun socialista
maioritara crajeva subjectivamain. Il ‹bolschevissem› na saja betg stà ina
smanatscha reala. Perquai saja la libertad dal cussegl dals deputads dal pievel
d’agir en direcziun d’ina democratisaziun consequenta da l’administraziun, dal
militar e da la societad stada relativamain gronda. La direcziun da la MSPD
n’haja dentant betg fatg quest pass, cunquai ch’ella crajeva d’ina vart vi da la
loialitad da las elitas veglias e disfidava da l’autra vart al moviment da massa
spontan. Il resultat da questa lingia saja stà resignaziun e la radicalisaziun
dal moviment da cussegls. Questas tesas èn vegnidas consolidadas grazia a la
publicaziun dals protocols dal cussegl dals deputads dal pievel. L’istorgia da
la revoluziun vesev’ins pli e pli sco istorgia da sia retratga successiva.

Questa nov’interpretaziun da la revoluziun è sa fatga valair relativamain spert
en la perscrutaziun, era sche las ideas veglias han existì vinavant. Las
perscrutaziuns da la structura dals cussegls da lavurants e schuldada èn fin oz
incontestadas, damai ch’ellas pon sa basar sin bunas funtaunas. L’interpretaziun
dals eveniments revoluziunars han ins percunter crititgà e modifitgà vers la fin
dals onns 1970. La critica pertutgava il maletg per part idealisà dals cussegls
da lavurants e schuldada da vart dal moviment dal 1968. Peter von Oertzen ha
descrit ina democrazia sociala a basa da cussegls sco alternativa positiva a la
republica burgaisa. Perencunter veseva Wolfgang J. Mommsen ils cussegls betg sco
moviment democratic cun ina finamira unitara, mabain sco gruppa eterogena cun
differentas motivaziuns e finamiras. Jesse e Köhler pledavan perfin d’ina
«construcziun d’in moviment da cussegl [democratic]». Ma era quests auturs han
excludì ina «reversiun en las posiziuns dals onns tschuncanta»: «Ils cussegls
n’eran ni orientads al communissem ni pon ins definir la politica dals
socialdemocrats da maioritad da quel temp sco fortunada e gloriusa.»

Tenor Kolb e Kluge fissan las schanzas da pusar la republica sin ina basa pli
lada stadas intactas durant la Revoluziun da november. Cun survalitar las
uschenumnadas smanatschas da vart da la radicala da sanestra sajan ils
socialdemocrats percunter s’unids cun las veglias elitas. Per la Republica da
Weimar haja quai furmà in problem da structura considerabel.

Era tenor Heinrich August Winkler existiva tranter ils 9 da november 1918 ed ils
19 da schaner 1919 ina schanza reala da diminuir il «pais da l’ierta dal stadi
autoritar» e da stgaffir ina democrazia parlamentara cun grond’approvaziun da
vart da la societad. Per evitar in chaos sajan ils socialdemocrats stads
obligads da «lavurar restrenschidamain cun ils purtaders dal vegl reschim»,
hajan dentant fatg quella lavur pli intensivamain che necessari: «Cun ina
voluntad politicamain pli creativa avessan ils socialdemocrats pudì midar dapli
(...) per segirar la basa sociala da la republica entant che ses adversaris eran
anc calms. Quai avessan tant l’experientscha istorica sco la raschun politica
pudì mussar.» Ebert ed ils deputads da la SPD en la regenza da l’Imperi
provisorica speravan sin la cumpetenza da las veglias elitas e lur loialitad.
Pervia da quai sajan la socialisaziun da las minieras da charvun da crap sco era
la democratisaziun dal militar e dal status dals funcziunaris betg vegnidas
cuntinuadas, mabain evitadas. Winkler e Rudolf Hilferding èn persvas che quai
saja stà il sbagl decisiv da la SPD che dueva la finala fullar via a la carriera
da Hitler.

Questa valitaziun da l’onn 1990 ha Winkler modifitgà 10 onns pli tard en Der
lange Weg nach Westen. Tenor el na fiss l’istorgia betg ida radicalmain auter,
sch’ils socialdemocrats fissan sa sentids main sco administraturs da concurs
d’in stadi autoritar che sco fundaturs d’ina democrazia: «La regenza
transitorica n’ha betg pudì midar ora tut las classas da la societad. Sch’ella
avess vulì far quai, fiss resultada ina guerra civila. Cun raschun han ils
socialdemocrats empruvà d’evitar quest’escalaziun che na fiss cun segirtad betg
stada in med per stgaffir ina democrazia.» Ebert haja vesì quai pli claramain
che la radicala da sanestra e Rosa Luxemburg. Per quests circuls saja la «guerra
civila» mo stada in auter num per «lutga da classa».

Gerhard Engel/Baerbel Holtz/Gaby Huch/Ingo Materna (ed.): Großberliner Arbeiter-
und Soldatenräte in der Revolution 1918/1919. Dokumente der Vollversammlungen
und des Vollzugsrates, 3 toms, Akademie Verlag, Berlin 1993, 1997, 2002. ISBN
3-05-002247-7, 3-05-003061-5, 3-05-003665-6.



https://rm.wikipedia.org/wiki/Puschlav

Puschlev u eir Puschlav (Poschiavo in taliaun, Pusc'ciâf in l'idiom dal lö) es
üna vschnauncha svizra i'l chantun Grischun da var 3.500 abitants. Ella
appartegna al circul da Puschlev dal district Bernina. Puschlev as chatta illa
Val Puschlev, chi, insembel a la Bergiaglia, es la part dal Grischun, inua ch'as
parla taliaun.

Scu ch'ad es sto già dit, as chatta Puschlev illa val cun listess nom, chi es
üna val laterela da la Vuclina (Italia); tres sieu territori passa que'l flüm
Poschiavino, chi ho origen da la Val Laguné Ota, tar la Fuorcla da Livign, a
2328 meters d'otezza e vo aint il fiüm Adda (Italia). Illa part süd dal
territori da la vschinauncha do que il Lej da Puschlev, chi ho üna superfiss da
1,98 kilometers quadrats ed as chatta a 5 kilometers da la vschinauncha. Ella es
traverseda da la Viafier retica Tiraun-San Murezzan, chi ho bgers staziuns sün
sieu territori cumünel (Miralago, Le Prese, Li Curt, Puschlev, Privilasco,
Cadera, Cavaglia, Alp Grüm e Ospizi Bernina) e da la via, chi dal cunfin cun
l'Italia vo al Pass dal Bernina. Il punt il pü ot dal territori da la
vschinauncha es il Piz Palü, a 3905 meters d'otezza.

Ils ogets chattos illa val faun crajer ad üna presenzcha umauna già da l'Eted
dal Fier e dal Bronz, ma ils sun memma pochs per avair üna granda tschertezza
d'una presenzcha stabel. Ma es que tschiert, cha la Val, abiteda da populaziuns
reticas, gnit occupeda dals Romauns als 15 aunz Cristus. Traunter ils 476 e'ls
741 eira Puschlev suot controlla da l'Imperi romaun d'Orient.

Zieva las invasiuns barbaricas gnit la val occupeda als 8. tschientiner dals
Langobards, chi purtettan scu schef il sculdahis (chi eira ün güdisch) e'ls
decauns (chi vaivan funcziun d'administraziun), tschernieus dals schefs da
famiglia. Il decanat füt la fuorma politica, chi ho distint la val per var milli
an. Zieva la conquista da la val vi da Carl il Grand (774) gnit la baselgia da
Puschlev deda in donaziun ils 14 marz 775 a la clostra da Saint-Denis da Paris;
que gnit cunfermo da Lotari I als 841. La donaziun nu plaschaiva tschiertamaing
a l'uvas-ch da Com, chi in quist möd perdaiva sieus privilegis illa
Valtellin'Ota. Traunter ils 12. e'l 13. tschientiner gnint ils drets süls
territoris interessos da la donaziun guadagnos da las famiglia von
Matsch-Venosta, lieda a l'uvas-ch da Cuira, chi arcugnuoschet ad ella als 1284
l'ota giurisdicziun sülla val. Ma eir Com extendet sieu pudair cun l'exercizi da
la bassa giurisdicziun sülla medemma val tres ils podesteds (auncha hoz nom del
President da Vschinauncha da Puschlev). Uschè as chattet la val cun duos
dominaziuns, da las quelas ils abitants da Puschlev haun tschiertamaint
guadagno. Als 1335 battet Milaun la cited da Com: la famiglia Visconti guadagno
in quist möd Puschlev. Als 1406 gnit Puschlev deda a Giovanni Malacrida da
Musso, ma per que as rebellettan ils abitaunts, chi ardettan il chastè fat sü da
Milaun. Als 1408 as suotmettet tuot la val a l'uvas-ch da Cuira ed entret'la
illa Lia da la Chadè. Da quel mumaint vivet Puschlev l'istorgia da las Trais
Lias (nempe'l Grischun), chi occupet la Vuclina als 1512.

Tres l'activited da reverendas taliaun scu Pier Paolo Vergerio, chi eiran
fugieus da l'Italia, naschit a Puschlev als 16. tschientiner üna cumünanza
refurmeda. La baselgia da San Vittore gniva utiliseda pellas predgias catolicas
e refurmedas. La pêsch religiusa vet fin cullas persecuziuns da la cumünited
refurmeda: a dettan grevas revoltas traunter Catolics e Refurmos in Vuclina als
1620 ed illa Val Puschlev als 1623. Dal 17. tschientiner al 1753 a Puschlev
daiva que bgers process per striunaria, cun tschientiners de sentenzchas da mort
pronunzchedas.

Als 1797 separet Napoleun la Vuclina dal Grischun e la unit a la Republica
Cisalpina, ma restet Puschlev i'l Chantun. La presenzcha dal cunfin a süd da
Brüsch indeblit l'economia dal lö, ün temp lieda a la Vuclina. Dimena gnint
fundedas chesas da vin specialmaing illa zona dal cunfin, afin cha ils vins da
la Vuclina pudessan gnir vendieus a nord dals Alps. Als 1851 dvantet Brüsch üna
vschinauncha politica indipendenta da Puschlev. Als 1869 gnit la Val Puschlev
deda a la diocesa da Cuira (aunz eira'la illa diocesa da Com, scu tuot la
Vuclina) tres ün decret federel. Zieva'l 17. tschientiner emigrettan bgers
abitants da Puschlev illas zonas da Vnescha e daspö'l 19. tschientiner eir in
Spagna, Frauntscha, Granda Bretagna e Russia. I'ls prüms ans dal 20.
tschientiner gettan oters abitants da Puschlev in America e in Australia.
Traunter ils 1842 e'ls 1865 gnit construida la via dal Pass dal Bernina ed ils
1906 gnit feda sü la viafier Tiraun-San Murezzan. Quistas ouvras füttan fich
important pell'economia da la val, ch'a saja pel commerzi cul nord dals Alps,
ch'a saja pel turissem; pelvaira als 1857 gnit fo sü l'hotel dal bagn illa
fracziun Le Prese (sper il Lej da Puschlev). Pella sia istorgia, pella sia
cunterdgia bellezzas e pels sieus monumaints vegn Puschlev visiteda da bgeras
persunas. Vi per una granda alluviun, illa not traunter ils 19 e'ls 20 lügl 1987
gnit bgera crappa giò dal Muot Varuna, chi chaschunet dans ed inundaziuns a
Puschlev ed in tuot la val. Hoz es Puschlev gnida missa a növ grazcha als agüds
da la Cunfederaziun e da bgers voluntaris.

A nord do que la baselgia refurmeda dals 1649. Sülla spuonda dretta dal flüm
Poschiavino do que'l Palazi Mengotti, inua ch'as chatta'l Museum da Puschlev. A
süd, suainter la Via dei Palazzi, do que l'uschè dit Quartier spagnol; quista
zona ho quist nom, per cha ils abitants da Puschlev emigros in Spagna e zieva
revgnieus in patria haun fat sü in quist lö chesas da stil spagnol. A var 500
meters da la vschinauncha do que la baselgia da Nossa Signura d'Avuost;
construida traunter ils 1692 e'ls 1711, è'la considereda üna da las pü bellas
baselgias baroccas da tuot la Svizra.

A San Carl do que la baselgia cun listess nom, construida traunter ils 1613 e'ls
1624; zieva gnit agiunta la chaplutta da la Passiun, inua ch'a do pitturas da
mür d'ün pittur anonim dal 17. tschientiner. Illa part süd dal territori da la
vschinauncha as chattan bgeras chesas dals 17. e 18. tschientiners cun pitturas
da mür. Quellas megldras mantgnidas as chattan a Prada e Cantone. Süsom il lej,
a 1600 meters d'otezza, do que la baselgia da San Rumeri. Cò dal 12.
tschientiner vaivan üna cumünanza da frers e laics ün ospizi per viandants e
pelegrins, chi giaivan da l'Europa centrel in Italia.



https://rm.wikipedia.org/wiki/Porta_Alpina

La Porta Alpina è la visiun da trair a niz la fermada d’urgenza multifuncziunala
dal tunnel da basa dal Son Gottard sco staziun permanenta. Qua tras pudess ins
colliar Sedrun e la Surselva cun la rait europeica d’auta spertadad.

Aifer il project da la Nova lingia da viafier tras las Alps (NVTA) è er il
tunnel da basa dal Gottard vegnì planisà. Quel ha ina lunghezza da 57
kilometers; tar si’avertura l’onn 2016 vegn el ad esser il pli lung tunnel dal
mund. Entras quest tunnel vegn il temp da viadi tranter nord e sid scursanì
marcantamain. Il portal dal nord è situà ad Erstfeld, il portal dal sid a Bodio.

Gist questa fermada d’urgenza pudess esser ina schanza per la Surselva. L’idea è
da laschar fermar a la staziun sutterrana ina part dals trens che curseschan
tras il tunnel. Da là vegnissan ils passagiers transportads enfin tar
l’ascensur. 800 meters pli ad aut sortissan els dal tunnel e vegnissan manads a
staziun dal tren da Sedrun. Il viadi da Turitg enfin a Sedrun sa reduciss uschia
sin var in’ura e mez.

Ils custs per la construcziun da la Porta Alpina vegnan calculads a 50 milliuns
francs. I fiss previs da reparter quests custs sin la Confederaziun (25
milliuns), il chantun Grischun (20 milliuns) e las vischnancas da la regiun
Surselva (3 milliuns la vischnanca da Tujetsch, in ulteriur milliun la
vischnanca da Mustér ed il milliun restant las ulteriuras vischnancas da la
Surselva).

Tenor l’uniun Visiun Porta Alpina datti differents arguments per la realisaziun
da la Porta Alpina. Qua intgins da quels:

Giavischà fiss ch’ils trens che ferman a la staziun sutterrana cursassan en il
tact dad in’ura. Tar ils uschenumnads trens dal tip A (trens directs) na
funcziunassi betg da tegnair a la staziun sutterrana. Il temp ch’il tren duvrass
per retegnair e per l’acceleraziun fiss memia lung per garantir las colliaziuns
als puncts centrals da traffic da Milaun ed Arth-Goldau. La fermada dals trens
dal tip B fiss perencunter pussaivla. Quels curseschan dentant mo mintga duas
uras. Sch’ins vuless laschar cursar quels mintg’ura, lura stuess il gestiunari
da la Porta Alpina surpigliar ils custs da quels trens. Expertisas mussan ch’ina
fermada a la staziun sutterrana n’avess nagin’influenza sin il traffic atras il
tunnel da basa dal Gottard.

Il zercladur 2000 ha il Cussegl federal prendì encunter in postulat da la
cussegliera naziunala Brigitta Gadient. Quel ha pretendì l’examinaziun da las
pussaivladads da bajegiar ora la fermada d’urgenza en il tunnel da basa dal
Gottard sco staziun sutterrana permanenta cun sortida a Sedrun. In sumegliant
postulat ha il deputà dal Cussegl grond dal chantun Grischun Placi Berther
inoltrà l’onn 2001 a la regenza grischuna. Sinaquai han l’Uffizi federal da
traffic e l’Uffizi da traffic dal Grischun surdà ad experts l’incumbensa da
sclerir las dumondas davart il martgà e davart la realisabladad dal project.

Ils 8 da favrer 2002 han aderents fundà l’uniun Visiun Porta Alpina. La finamira
da l’uniun è da promover la realisaziun da la Porta Alpina. Ils emprims
co-presidents da l’uniun èn stads Arthur Loretz e Marc Cathomen.

Ils 25 d’avrigl 2003 èn commembers da la Partida cristiandemocrata giuvna da la
Surselva viagiads cun presidents communals e politichers a Berna per surdar la
petiziun per la Porta Alpina. La petiziun ha pretendì dal Parlament federal da
realisar la Porta Alpina. La medema saira è era vegnì surdà a cusseglier
guvernativ Stefan Engler ina petiziun. Cun quella dueva il Cussegl grond
inoltrar a la Confederaziun in’iniziativa dal chantun che pretendeva medemamain
la realisaziun da la Porta Alpina. En tut èn passa 5000 suttascripziuns vegnidas
ramassadas per quest intent.

Ils 21 d’october 2003 ha il Cussegl federal dentant communitgà ch’el na possia
betg sustegnair la Porta Alpina, perquai che quella saja memia chara e na vegnia
betg a render. Plinavant è vegnì constatà l’entschatta da l’onn 2004 che la NVTA
vegnia per 700 milliuns pli chara, quai pervi da la construcziun parallela dals
tunnels dal Gottard e dal Lötschberg. Ils gremis che sustegnevan la Porta Alpina
n’han dentant betg dà si la speranza. Uschia è la regenza gia sa rendida curt
suenter a Berna per far reclama per la Porta Alpina.

Insumma pon ins constatar ch’igl è vegnì fatg blera lavur da persvasiun per la
Porta Alpina. Per exempel han ils commembers da la Cumissiun da traffic dal
Cussegl naziunal visità il plazzal da lavur da la NVTA a Sedrun il favrer 2005.
Probabel èn gist tals sforz stads il motiv ch’il Cussegl federal ha midà
si’opiniun. La fin zercladur dal medem onn ha il Cussegl federal communitgà
ch’el sustegnia da principi la Porta Alpina. Aregaurd il manaschi dal tunnel da
basa dal Gottard sajan bain da numnar intgins motivs che pledian cunter il
project; ord vista da la politica regiunala stoppian ins dentant sustegnair
questa visiun. Igl è però vegnì pretendì dal chantun da sclerir las
pussaivladads da svilup da la regiun. Il Cussegl federal ha plinavant
suttastritga ch’el na veglia betg in turissem da bunmartgà, mabain in turissem
persistent.

Damai che tut quests credits èn vegnids concedids, èn las investiziuns per las
lavurs preparatoricas stadas garantidas. Avant ch’il Cussegl federal decidia
davart il credit da 17,5 milliuns francs per l’investiziun principala ha el
dentant pretendì sper in plan da gestiun ed in project tecnic era in concept
persvadent per l’integraziun en la regiun Surselva. Per elavurar quest concept
pretensius hai duvrà la collavuraziun dals chantuns Uri, Vallais, Tessin e
Grischun. Questa collavuraziun interchantunala ha furmà ina schanza unica per
crear ina regiun Gottard. Ils 31 da schaner 2007 han ils chantuns preschentà il
concept PREGO (Projekt Raum- und Regionalentwicklung Gotthard) sut il titel ‹San
Gottardo – il cor da las Alps en il center da l’Europa›.

Suenter che la Confederaziun, il chantun Grischun e l’AlpTranist Gotthard SA han
gì suttascrit ina cunvegna han las lavurs vi da la Porta Alpina pudì cumenzar.
Ils 23 d’october 2006 è vegnida fatga l’emprima siglientada vi da la halla da
spetga per la staziun sutterana. Ils 23 da mars 2007 eran la fermada
multifuncziunala e la sala da spetga per la staziun sutterrana ruts ora dal
tuttafatg.

La finanziaziun da las lavurs principalas è dentant anc adina pendenta. Il
Cussegl federal n’ha numnadamain anc betg decidì davart il credit da 17,5
milliuns per las investiziuns principalas. Il Cussegl federal ha communitgà ils
16 da matg 2007 che la decisiun per quest credit vegnia prendida pli tard. Il
Departament federal per ambient, traffic, energia e communicaziun ha obtegnì
l’incumbensa da sclerir las dumondas avertas en connex cun ils custs da manaschi
da la Porta Alpina, e quai enfin l’onn 2012.

Ils 16 da matg 2012 ha il Cussegl federal prendì per enconuschientscha il
rapport dal Departament per ambient, traffic, energia e communicaziun. Cun quel
conferma la Confederaziun sia tenuta da betg vulair s’engaschar per il mument a
favur da la realisaziun da la Porta Alpina. En spezial vegn fatg valair ch’i
n’existia enfin oz nagin concept da manaschi per la Porta Alpina che fiss
cumpatibel cun il manaschi da trens tras il tunnel. Il rapport lascha dentant
avert la pussaivladad da duvrar la sala da spetga per in intent turistic. Er ina
realisaziun da la Porta Alpina en il futur na vegn betg exclusa.



https://rm.wikipedia.org/wiki/Paul_Gerhardt

Paul Gerhardt (* 12 da meg 1607 a Gräfenhainichen i'l electuret Saxonia; † 27 da
meg 1676 a Lübben (God da Spree)) d'eira ün teolog luteraun. El vain considero
scu ün dals poets da chanzuns spirituelas ils pü importants i'l spazi dal
protestantissem.

Gerhardt d'eira contemporaun da la guerra da trent'ans. El survivaiva a sia
muglier Anna Maria e quatter da tschinch iffaunts. Melgrô da sieu destin greiv
restaiva'l da bun anim e d'eira ün chüreder stimo da las ormas, impustüt tres
sias chanzuns chi reguardan a bod tuottas situaziuns da vita umauna.

L'an 1666 refüsaiva Gerhardt scu ün luteraun consequent a suottascriver ün edict
da toleranza decreteda e cumandeda a tuots ravarandas sül territori
brandenburgais dal prinz dal elet dal pajais, Johann Sigismund (ün convertit chi
s'ho volt davent da la confessiun luterauna vers la confessiun calvinistica). In
seguit perdaiva'l l'uffici dal ravarenda in sia plaiv e stuvaiva bunduner sia
raspeda.

Aint il Coral engiadinais as chatta üna pruna da chanzuns da Paul Gerhardt, per
la granda part tradütta da Gion Gaudenz, pü bod düraunt 34 ans ravarenda refurmo
a Puntraschigna vi da la baselgia San Niculò



https://rm.wikipedia.org/wiki/Pass_dal_Son_Gottard

Il Pass dal Son Gottard (er Pass dal Gottard u simplamain Gottard, tudestg
Gotthardpass, talian Passo del San Gottardo) ha furmà tranter il 13avel
tschientaner e la construcziun dal tunnel d’autostrada dal Gottard (1980) ina da
las pli impurtantas colliaziuns nord-sid da l’artg alpin. Cun il term ‹axa dal
Gottard› vegn designada l’axa da traffic che maina sur il Massiv dal Gottard u
sut quel ora (via d’autos e viafier). Ella furma la colliaziun da traffic la pli
directa tras las Alps Centralas, damai ch’ella maina sur be ina chadaina da
culms. Per quel motiv ha l’axa dal Gottard – cuntrari al pass sco tal – mantegnì
fin oz sia muntada europeica sco center dal transit alpin. Il num dal pass
deriva dal sontg Godehard da Hildesheim.

Il pass muntagnard collia Andermatt (Ursera) en la Val d’Ursera (chantun Uri)
cun Airolo (Iriel) en la Val Leventina (chantun Tessin). L’ospizi è situà sin
in’autezza da 2106 m s.m.

Sin ina distanza da radund 110 kilometers collia la via dal Gottard ils dus
lieus cun funcziun da center Altdorf (UR) e Biasca (TI). Partend dad Altdorf
maina la via tras la Val da la Reuss e tanghescha ils vitgs da Schattdorf,
Erstfeld, Silenen, Amsteg, Intschi, Wassen, Wattingen e Göschenen (rumantsch:
Caschanutta). Suenter Göschenen suonda la Schöllenenschlucht (Val Scalina) cun
la Punt dal diavel ed il Monument da Suvorov ed a la fin da quella il vitg dad
Andermatt che furma in center da traffic stradal e da viafier. Gia 2-3
kilometers avant l’autezza dal Gottard cuntansch’ins il cunfin tranter ils
chantuns Uri e Tessin. Sin l’autezza da l’ospizi giascha il sparta-auas europeic
tranter Rain e Po. Sco ‹Via San Gottardo› cuntinuescha la via veglia tras la Val
Tremola resp. la via nova sur la vart dretga da la spunda vers Airolo.

Fin en il 13avel tschientaner era il pass be da muntada secundara, cumbain ch’el
furma la colliaziun la pli curta dal nord al sid. Ins ha bain chattà munaidas
che mussan ch’il pass vegniva gia frequentà dal temp dals Romans. Ma la Val
Scalina tranter Caschanutta ed Andermatt muntava in obstachel ch’ins stueva
guntgir a moda stentusa. Perquai eran il Pass dal Set, il Pass dal Reschen u il
Brenner da quel temp passadis da muntada bler pli gronda.

Daspera hai però dà muments cun ina frequenza marcantamain pli bassa (surtut en
consequenza da la Guerra da trent’onns e da las Guerras da coaliziun).

Cumbain ch’ils Romans enconuschevan il Pass dal Gottard sut il num Adula Mons
n’al duvravani strusch. Las vias romanas munidas cun sulada manavan sur il Set,
il Pass dal Reschen ed il Brenner. Il Gottard sco tal ha bain adina pudì vegnir
surmuntà, ma la Val Scalina en il nord da quel furmava in impediment
insuperabel. Chats da munaidas romanas mussan però ch’il pass è tuttina vegnì
duvrà da temp en temp. La part superiura da la Val Scalina guntgiv’ins per regla
sur il Bäzberg (situà en il vest da quella), ubain ch’ins cuntinuava il viadi
sur ils pass Furca (vers il Vallais) resp. Alpsu (vers il Grischun), ils quals
eran transibels en furma d’ina senda da sauma.

La premissa per in traffic da rauba e da persunas regular sur il Gottard è stà
da render passabla la Val Scalina tranter Göschenen ed Andermatt. Enturn il 1220
è vegnida erigida l’emprim la Twärrenbrücke e vers il 1230 l’emprima punt da
lain sur la Reuss, la Punt dal diavel. Il 1595 è quest’ultima vegnida
remplazzada tras ina punt da crap. La legenda da la construcziun da l’emprima
via tras la Val Scalina ha Robert Schedler elavurà en ses roman istoric ‹Der
Schmied von Göschenen› (1919) ch’è daventà in classicher da la litteratura per
giuvenils.

La colliaziun directa sur il Gottard è er vegnida fitg ad engrà a l’imperatur
staufer Friederich II. La pussaivladad da trametter a moda speditiva curiers e
schuldada sur las Alps è stada per el e per ses figl Heinrich (VII), che regiva
en Germania, da tala impurtanza ch’els han concedì als Uranais il 1231 ina brev
da libertad, per ina summa da liberaziun e sut la cundiziun ch’els garanteschian
il passadi liber e segir. Tras quai ha il lieu (chantun) Uri cuntanschì la
libertad imperiala, vul dir ch’el era be pli suttamess a l’imperatur e betg pli
als conts locals. Pli tard han er Sviz e Silvania cuntanschì quest status, quai
che dueva furmar il fundament da la Veglia Confederaziun da pli tard.

Cun render accessibla la Val Scalina ha cumenzà il svilup da la via dal Gottard
che perdura fin oz. En il 13avel tschientaner è vegnì endrizzà ina via da sauma
cun sulada da glera u salaschada cun plattas da granit. La via d’ina ladezza da
fin 3 meters vegniva frequentada mintg’onn da radund 12 000 persunas. Questa
ladezza maximala na vegniva però betg cuntanschida dapertut; las diversas
stretgas manavan gia da lez temp a colonnas e sfurzavan las caravanas da
commerzi da sa fermar. Malgrà quai valeva la via da sauma dal Gottard sco via
relativamain confortabla per il temp medieval tardiv ed il pass è sa sviluppà
ladinamain ad in dals pli impurtants passadis da las Alps. Nums frequents per il
pass eran da quel temp Monte Tremulo, Mons Ursarie e Mons Elvelinus.

Dapi il 1237 è il traffic da sauma a la ruta dal Gottard vegnì reglà cun numerus
contracts. L’urden da sauma dal 1383 fatg tranter l’Uri e la Leventina ha
pussibilità ina sort da spediziun da vitgira da gronda prescha. Ils berniers
n’avevan però betg mo il monopol da transport, mabain procuravan er il
mantegniment e schlargiament da las vias. Da stgaffir vias segiras giascheva er
en lur agen interess, damai ch’els pudevan uschia augmentar lur gudogn. Uschia è
la regiun alpina dad omaduas varts dal pass, ch’aveva vivì fin là en relaziuns
plitost stgarsas, vegnida ad ina tscherta ritgezza. Er il militar ha profità da
l’entschatta ennà da la nova transversala: il 1240 èn per exempel marschads
schuldads da Sviz sur il Gottard en agid a lur imperatur en vischinanza da
Faenza.

Gia baud èn numerus prominents viagiads sur il Gottard, tranter els blers
prinzis ecclesiastics. L’emprima notizia fundada davart il diever dal pass
deriva dad Albrecht von Stade, in avat benedictin da l’uvestgieu da Bremen ch’ha
tschernì questa ruta returnond da ses viadi da pelegrinadi a Roma.

D’intgins viagiaturs èn sa mantegnids rapports da viadi infurmativs e per part
er dramatics. L’uvestg prussian Dietrich von Cuba scriva per exempel ils 16 da
mars 1473: «...ueber den Gothart schentlichen bosen wegk, als ich en alle myn
leptage (nicht) gewandelt byn.» E dal cronist d’Oxford Adam de Usk, ch’è passà
il mars 1401 sur il pass sin ina schlitta tratga da dus bovs, vegn rapportà
ch’el sa laschava liar ils egls en ils lieus ils pli privlus per betg stuair
guardar en la profunditad.

Strusch tschuncanta onns suenter la construcziun da la Punt dal diavel era il
Gottard gia talmain impurtant che l’uvestg da Cuira ha liberà ses collegas da
Lucerna (1278) e da Turitg (1291) dal dazi, per empruvar da mantegnair las
frequenzas sur il Pass dal Set.

Las duanas dal Gottard tranter Hospental e Reiden vegnivan surtut incassadas a
Lucerna e furmavan ina da las entradas principalas da l’administraziun
habsburgaisa. Perquai èsi surtut er stà ils Habsburgais ch’han promovì il
schlargiament da la via dal Gottard. Avant consistiva lezza via da singuls
tschancuns communals construids e mantegnids a moda fitg differenta.

Gia vers l’entschatta dal 15avel tschientaner traversavan mintg’onn radund 10
000 persunas e 9000 animals da sauma il pass. Cumbain ch’ils mais da stad
augmentavan il traffic sur il pass, era l’enviern pli lucrativ per ils berniers.
Lura pudevan els frequentar il pass cun schlittas che vegnivan tratgas da dus
bovs; quai als pussibilitava da transportar fin 600 kg per chargia u radund
quatter giadas tant sco la stad. L’onn 1500 èn vegnidas transportadas sur il
Gottard radund 170 tonnas rauba. A pe durava il viadi da Flüelen fin Bellinzona
radund 30 uras.

La Guerra da trent’onns ha fatg tschessar per in temp la muntada dal Gottard.
Quai resulta dals cudeschs da cassa dals posts da duana a Basilea e Lucerna, nua
che las entradas muntavan a la fin da la guerra (1648) strusch 20 % da quellas
dal 1619. La Germania era da quel temp memia poverisada per ch’il commerzi cun
l’Italia avess pudì flurir. Cun il contract da pasch dal 1655 è la situaziun
plaunsieu puspè sa megliurada.

Durant la Segunda Guerra mundiala è vegnida erigida sin l’autezza dal pass la
fortezza dal Gottard ch’è stada en servetsch fin il 1998. Da quella faschevan
tranter auter part la fortezza Sasso da Pigna sper l’ospizi sco er las fortezzas
Foppa Grande e Gütsch che segiravan ils access.

La chapella ed ina susta sin l’autezza dal pass vegnan menziunadas l’emprima
giada ils 12 d’avust 1331 en rom d’in contract da pasch ch’è vegnì serrà tranter
Ursera e la Leventina suenter dispitas da cunfin. L’archuvestg da Milaun
Galdinus duai avair consecrà questa chaplutta l’onn 1230 al sontg Godehardus
(tenor il Liber notitiae Sanctorum Mediolani). I dat però er indizis ch’ils
muntgs da la claustra da Mustér mantegnevan qua ina chapella u in albiert e
ch’els veneravan là medemamain sontg Godehardus.

Sco albiert per ils numerus pelegrins da Roma ed auters viagiaturs è vegnì erigì
gia baud in ospizi, il qual è vegnì engrondì ils onns 1431/32. En il 17avel
tschientaner ha l’archuvestg Federico Borromeo da Milaun laschà schlargiar
l’ospizi e cumplettar quel cun in’abitaziun d’in sacerdot. A partir dal 1685 è
l’ospizi vegni manà da chaputschins. Pervi da l’aura extrema han quels survegnì
ina lubientscha speziala da purtar chalzers.

Tar cumbats tranter Russ e Franzos è l’ospizi vegnì destruì l’onn 1799 ed ils
chaputschins èn vegnids revocads. Il 1837 èn els returnads, ma han gia bandunà
il 1841 l’ospizi per adina. L’onn 1830 è la chasa dals chaputschins vegnida en
ils mauns dal chantun Tessin; quel ha laschà renovar l’ospizi ed erigì il 1838
in hotel ed edifizi da duana (la susta). Quels onns ha surpiglià Felice Lombardi
d’Airolo la tgira da l’ospizi; sia famiglia ha fatg d’ustier sin il pass fin
l’onn 1972. L’onn 1866 ha il figl da Lombardi avert sper l’ospizi l’hotel Monte
Prosa che deva suttetg a giasts bainstants. Il 1905 è l’hotel brischà, ma è
immediatamain vegnì refatg. En l’anteriura susta sa chatta oz in restaurant ed
il Museum San Gottardo. A chaschun d’ina concurrenza d’architectura è l’ospizi
vegnì renovà ed auza l’onn 2005.

Dapi l’avertura da la Val Scalina èn adina puspè passads curiers, mess e
guerriers sur il pass, ma a l’entschatta anc senza in curs fix. D’in traffic da
posta creschent vegn rapportà a partir dal 15avel tschientaner. Il retg ed
imperatur da pli tard Maximilian I duai avair laschà endrizzar ina lingia da
currier regulara tras ses maister da posta Franz von Taxis. Ma quella na po betg
esser stada da lunga durada, damai ch’ils Confederads han battì il 1499 en rom
da la Guerra svabaisa cunter Maximilian. Il pli tard il 1563 cumpara puspè ina
lingia da posta, la quala colliava Milaun cun Basilea. Da quella fa menziun il
maister-curier da Genua Giovanni da l’Herba en ses cudesch da viadis da posta.

L’emprim currier da posta federal han installà il 1615 ils frars turitgais Hess.
Per incumbensa dals commerziants da Turitg e cun concessiun da las autoritads
avevan els endrizzà en la chasa Zum Roten Gatter a Turitg l’emprim uffizi da
posta. A partir dals 5 d’october 1615 han els tramess ina giada l’emna in
currider sur il Gottard fin a Bergamo. Ils proxims onns èn anc vegnids clamads
en vita ulteriurs servetschs da currier, uschia per exempel tranter il 1653 ed
il 1682 da vart da Diego Maderni da Lugano. Ses mess ch’eran en viadi a chaval
duvravan quatter dis per il tschancun tranter Lucerna e Milaun. Bain la pli
enconuschenta posta ha endrizzà il 1693 il cusseglier ed impressari da posta
bernais Beat von Fischer che possedeva er in regal da posta al Pass dal Simplon.
Sia posta a chaval sur il Gottard è stada en funcziun fin il 1832.

Il 1775 è il geolog englais Greville charrà sco emprim sur il Gottard. El aveva
insistì da far il viadi sin quatter rodas. Per pudair realisar quai, è el vegnì
accumpagnà da 78 umens che demontavan mintgamai la charrotscha en ils lieus ils
pli difficils. Greville è però be stà in’excepziun; la gronda part dals
passagiers preferiva d’ir a chaval u en purtantina u ch’els traversavan il
Gottard a pe, sco per exempel Johann Wolfgang von Goethe ch’è passà trais giadas
sur il Pass. Malgrà tuttas difficultads descrivan ils viandants il traffic,
surtut il traffic da rauba, sco vaira grond. Tuttina duevi anc durar intgins
decennis, fin che las relaziuns al Gottard èn sa megliuradas e la via da sauma è
vegnida remplazzada tras ina nova via.

La via dal Gottard cun ses standard dal temp medieval correspundeva pli e pli
pauc als basegns dal traffic creschent. Gia vers la fin dal 18avel tschientaner
eri cler che la via stoppia vegnir schlargiada. Il 1772 è quai succedì cun la
via dal Brenner ed il 1805 è suandà il Simplon.

A l’entschatta n’ha quai betg pudì far donn al Gottard; il traffic creschiva
cuntinuadamain ed il Brenner resp. il Simplon sa chattavan durant las Guerras da
coaliziun oramai en ils mauns dals inimis. Suenter il Congress da Vienna dal
1815 è la situaziun però sa midada. Ussa è il traffic s’orientà tenor la via la
pli sperta, e quai n’era betg pli en mintga cas il Gottard. Plinavant ha er il
Grischun reagì spert sin la nova situaziun ed ha laschà eriger a partir dal 1818
las vias commerzialas sur il San Bernardin (vers il Tessin) e sur il Spleia (en
il territori al sid da las Alps ch’appartegneva da quel temp a l’Austria). Il
chantun Uri ch’aveva fin uss betg dà grond pais al schlargiament dal Gottard ha
uss festinà da prender suenter quest retard. Be ch’ins è l’emprim stà da l’avis
ch’i bastia da meglierar la via da sauma. Suenter las battaglias dal general
russ Suvorov cunter ils Franzos l’onn 1799 era quai oramai daventà necessari.

Suenter ch’ils chantuns Lucerna, Soloturn, Tessin, Basilea ed Uri avevan garantì
contribuziuns finanzialas en l’autezza da quatter milliuns, ha il cumin dad Uri
concludì ils 3 da matg 1818 d’eriger ina via charrabla sin il tschancun tranter
Amsteg e Göschenen; questas lavurs han durà dal 1820 fin il 1826. Per finanziar
l’entir project era vegnì decidì d’augmentar la duana per ina durada da 35 onns.
Il chantun Uri aveva però surdà las lavurs precipitadamain e gia suenter paucs
onns èsi sa mussà che quellas eran vegnidas exequidas a moda insuffizienta: il
trassé è vegnì en moviment e punts en sbalunadas. Sinaquai han stuì vegnir
sanadas tras il giuven inschigner d’Altdorf Karl Emanuel Müller numerusas
passaschas dal traject. Sut si’egida è suenter vegnida construida tranter il
1826 ed il 1830 il pretensius tschancun tranter Caschanutta e Hospental. A medem
temp èn ils inschigners tessinais Columbara da Ligornetto sa mess a la lavur
tranter Hospental ed il cunfin dals dus chantuns. Fin il 1830 è er stada
terminada da la vart tessinaisa la pretensiusa via tranter Giornico ed il cunfin
chantunal; questa lavur ha exequì l’inschigner tessinais Francesco Meschini.

Suenter l’avertura da la nova via il 1830 charrava trais giadas l’emna in vagun
direct en omaduas direcziuns tranter Flüelen e Chiasso. En funcziun eran
pitschens chars a stadals che purschevan dus fin trais plazs. Il grond temp da
la posta dal Gottard ha lura cumenzà il 1842 (e surtut a partir dal 1849) cun
charrotschas a tschintg chavals che cursavan mintga di en omaduas direcziuns e
che purschevan plaz a diesch passagiers. Il viadi da Como a Flüelen durava
stgars 23 uras. Pervi da la gronda dumonda èn ins er sa decidì da tegnair liber
il pass durant l’enviern, quai ch’ha puspè augmentà massivamain il dumber da
viagiaturs. Durant ils mais d’enviern vegniva la charrotscha remplazzada tras
colonnas da schlittas a stadals che purschevan mintgina plaz a duas persunas. Da
mintga vart dal pass stuevan esser semtgadas 100 persunas per rumir la naiv.

Il 1848, suenter la furmaziun dal stadi federal svizzer, èsi vegnì scumandà
d’incassar dazis sin vias e taxas chantunalas. Sut la direcziun da la posta
federala èn vegnids megliurads ils servetschs e reducids ils temps da viadi. Il
1857 èn viagiads 29 000 passagiers cun la posta dal Gottard, entant ch’ils trais
pass grischuns San Bernardin, Spleia e Güglia han dumbrà ensemen 19 117
viagiaturs. Malgrà il grond dumber da passagiers e malgrà ch’il viadi da radund
50 uras da Basilea fin a Milaun custava l’immensa summa da frs. 68.60, eran las
postas directas per gronda part ina fatschenta deficitara. L’atun 1881 è cursada
la davosa charrotscha sur il pass, cun il legendar conductur (betg postigliun)
Alois Zgraggen. La primavaira 1882 è lura er ì a fin il manaschi cun schlittas.

Tranter il 1872 ed il 1882 è vegnì construì il tunnel da la Viafier dal Gottard.
Durant las lavurs en il tunnel, ch’èn vegnidas fatgas surtut da lavurers
talians, èn morts 177 umens e tranter auter er il schefinschigner Louis Favre.
Ad Airolo regorda in monument, stgaffì da l’artist Vincenzo Vela, a questas
unfrendas. La nova lingia da viafier ha surtut manà en il Tessin ad in progress
economic.

Vers la vieuta dal 19avel al 20avel tschientaner ha cumenzà il temp dals autos.
Gia il 1895 duai l’emprim automobil avair cuntanschì il pass dal Gottard. Bain
documentà è il viadi en automobil dal scriptur tudestg Otto Julius Bierbaum il
fanadur 1902 sur il Gottard. Per ses viadi en l’Italia en cumpagnia da sia dunna
aveva la chasa editura August Scherl da Berlin mess a disposiziun a Bierbaum in
Adler-Phaeton da colur cotschna munì cun in motor ad otg forzas-chaval inclus il
manischunz.

Il 1902 pareva il Gottard d’esser il sulet pass svizzer che pudeva vegnir
utilisà cun vehichels a motor. Per il traject da 136 kilometers da Bellinzona
enfin Brunnen ha Bierbaum duvrà nov uras. Davart quest viadi saveva el da
raquintar la suandanta anecdota: Bierbaum era gist arrivà a Göschenen ch’el è
vegnì retegnì d’in policist. Quel era vegnì infurmà per telegram da la polizia
dad Andermatt: «Automobil hier durchgefahren; unmöglich es aufzuhalten. Stellt
es und verfügt nach Gesetz!» Sco ch’i dueva sa mussar aveva il chantun Tessin
bain lubì da charrar sur il Gottard, ma il chantun Uri aveva serrà la via da la
Val Scalina per tut ils vehichels a motor. Perquai che Bierbaum n’aveva betg
fatg trair ses automobil d’in bov, ha el stuì pajar 20 francs chasti ed ha pudì
cuntinuar ses viadi.

Ma er la nova via dal Gottard ha be furmà ina schliaziun transitorica, tant pli
ch’il pass è mintgamai serrà l’enviern per in pèr mais. Perquai è vegnì construì
a partir dal 1970 il tunnel d’autos ch’è vegnì surdà al traffic ils 5 da
settember 1980. Grazia a quel furma l’axa dal Gottard l’autostrada la pli
directa tranter Hamburg e la Sicilia.

Perquai che l’axa dal Gottard è savens surchargiada, stat en discussiun
l’erecziun d’in segund tunnel dad autos. Tenor l’Iniziativa da las Alps ch’è
vegnida approvada il 1994 dal pievel svizzer, n’èsi però betg lubì d’augmentar
las vias da transit en il territori alpin. Da quest fatg tegna er quint il nov
tunnel da basa da la viafier che vegn erigì tranter Erstfeld e Bodio e che duai
vegnir avert il 2016.

En il temp medieval e temp modern tempriv n’aveva il Gottard betg gì ina gronda
muntada strategica. Tranter il 1604 ed il 1625 ha il Gottard servì a truppas
spagnolas sco ruta da colliaziun tranter Milaun e l’Ollanda (camino Suizo).

Be duas giadas èsi vegnì a cumbats guerrils enturn il Gottard. Durant la Segunda
Guerra da coaliziun è il general russ Alexander Suvorov arrivà nà da l’Italia
cun si’armada sin il Gottard. En il nord da quel è el vegnì impedì da truppas
franzosas d’avanzar vers la Bassa ed ha stuì sa retrair sur il Veptga. Durant la
Guerra da la Lia separatista il november 1847 han truppas uranaisas occupà il
pass ed èn avanzadas vers la Leventina.

La posiziun strategica dal Gottard è lura sa midada a partir dals onns 1860:
Pervi da l’erecziun dal tunnel da la viafier e da novas vias (Axenstrasse,
Furca, Alpsu) sco er sin fundament da la nova constellaziun politica en l’Europa
(unificaziun tudestga e taliana) è vegnì attribuì al pass ina muntada
militarica, betg il davos er dals stabs generals da la Germania e da l’Italia. A
partir dal 1886 è vegnida erigida ad Airolo l’emprima fortezza (oz museum da
fortezza); pliras construcziuns pli grondas èn suandadas fin il 1920.

Il punct culminant ha l’idea da la fortezza alpina cuntanschì durant la Segunda
Guerra mundiala en furma dal reduit. Quest concept preveseva il territori dal
Gottard sco center dal dispositiv da defensiun; vias e tunnels d’access èn
vegnids munids cun chargias explosivas per als destruir en cas d’avanzaments da
l’inimi. Er simbolicamain è il Gottard s’avanzà ad in dals elements centrals da
la defensiun naziunala spiertala. Il concept da defensiun politica e militara da
la Svizra ha plinavant influenzà il traffic da viafier tras il Gottard ch’è
vegnì admess a la Germania naziunalsocialistica ed a l’Italia faschista: entant
che bains sco p.ex. cotgla, atschal u fier sco er lavurers talians pudevan
passar, era scumandà il transport da schuldads (cun excepziun da blessads) e dad
armas (cun paucas excepziuns). Cun las refurmas da l’armada instradadas vers la
fin dal 20avel tschientaner han las fortezzas al Gottard pers lur muntada.



https://rm.wikipedia.org/wiki/Nina_Camenisch

Nina Camenisch (* 23 d'avrigl 1826 a Sarn sco Anna Katharina Camenisch; † 13
october 1912 a Sarn) è stada ina poetessa e rimnadra da ditgas e legendas
grischuna.

Anna Katharina Camenisch era l'emprim dad otg uffants dal pur, mastral e
derschader Johann Anton Camenisch e da sia dunna Ursula, naschida Buchli. Damai
che sia mamma era savens malsauna, ha Nina passentà bler temp tar ils tats da la
vart da la mamma a Versomi. Il tat, in anteriur uffizier da l'armada sarda, ha
sveglià tar la giuvna l'interess per l'istorgia, ils pajais lontans e surtut per
la litteratura greca. Suenter ch'ella ha frequentà per in onn il pensiunat da
mattas a La Neuveville en il chantun Berna, è Camenisch turnà sin il bain dals
geniturs. En quel temp ha ella cumenzà a scriver poesias e raquints. Ultra da
quai ha ella correspundì cun litterats.

Il 1856 ha Otto Carisch tschernì intginas da sias poesias e las publitgà en il
tom Gedichte eines Bündner'schen Landmädchens, dentant senza numnar l'autura. I
suandavan ulteriuras publicaziuns, tranter auter en gasettas, ed il 1870 ha ella
publitgà ensemen cun ses frar tschorv Georg il tom Gedichte eines Blinden.

Placidus Plattner ha sveglià l'interess per las legendas popularas en Nina
Camenisch ed ella è partì per intervistar la glieud en la regiun e rimnà ditgas,
chanzuns, proverbis e versets d'uffants. Plattner ha reelavurà il material
confurm al spiert dal temp ed al publitgà il 1899 sut il titel Geschichten und
Sagen aus Alt Fry Rhätien. Ursula Brunold-Bigler ha publitgà il 1987 per
l'emprima giada ils texts originals da Nina Camenisch.



https://rm.wikipedia.org/wiki/Missiun

Missiun deriva dal pled latin missio (que voul dir mischiun (sün basa d'üna
incumbenza)) e significha la via da l'evangeli da Gesu Crist tar ils pövels dal
muond inter.

Gesu svess do a sieus discipuls il cumand da missiuner, da fer dvanter discipuls
e da battager sül nom dal Dieu da triunited. Quist cumand daiva'l zieva ch'el
s'ho fat palais scu il resüsto (tenor evangeli seguond Matteus, chapitel 28).

Missiun d'eira dal prüm davent ün fenomen dal cristianissem in tuottas sias
fuormas e confessiuns. Paulus da Tarsus faiva in sieu uffizi scu apostel trais
viedis da missiun per funder nouvas raspedas e per sustgnair quellas chi
existaivan già.

Dal 6evel fin al 8evel tschientiner as vezzaiva ün'activited missiunarica in
Irlanda ed in Ingialterra (la missiun celtica inglaisa).

I'l temp modern tampriv as sviluppaiva tres l'influenza dal pietissem üna
missiun intensiva evangelica, traunter oter dals Herrnhuters (cumünaunza da
frers) suot il mneder spirituel Nikolaus Ludwig von Zinzendorf.

Ün cas speciel es il svilup da la missiun interiura al cumanzamaint dal 19evel
tschientiner. Cu as drizza il sguard süls stedis infra üna naziun giâ
cristianiseda.



https://rm.wikipedia.org/wiki/Maton

Maton (tudestg Mathon) e egna vischnànca politica agl cantùn Grischùn an Svizra.
Ella s'oda tier igl zercel da Schons digl district digl Ragn posteriur.

La vischnànca satgata a la Muntogna da Schons sen egna terassa a la spunda
orientala digl Pez Bavregn agl vest da Donat. Da tut igl teritori comunal da
passa 15 km² en 1'002 ha taragn cun guideia agricula, par la grànda part sco
cualms (economeias d'alp). Ulteriuras 337 ha en taragn nunproductiv (bunameing
me muntogna); 152 ha en curvatadas cun gòld a igl rest da 21 ha en taragn
d'avdar.

La cuntrada e probavel avdada digl tains da brunz davent. Igl on 1938 ân ign
cato fastizs somagliànts a quels cato a Donat ca darivan da gliez tains. Dasper
quegl ân ign cato fossas digl 7avel tschantaner.

Antocen igl tains medival tardiv â igl gieu a la Muntogna da Schons egna
cuminànza da purs libers, igls Libers sen la Muntogna, cun egn'aitgna dartgira
bassa. Quella s'antupava a Partagn (tud. Parthein) sper Maton. Igl 9avel
tschantaner vean numno agl «Urbari curretic digl bagns imperials» (Churrätisches
Gutsurbar) egna ecclesia in Mentaune, ca corespunda probavel a la baselgia da S.
Martegn a Ziràn. Digls 1204 vignan mazunos igls homines liberos de Saxammo.
Digls 1428 ân igls da Schons saro egn cuntract da pasch cun Clavena.

Igl lungaitg tradiziunal digls avdànts e igl rumàntsch sutsilvan. Antocen la
savunda measadad digl 19avel tschantaner eara la vischnànca monolingua (1880 95%
Rumàntschs). Antocen igls 1970 e la situaziùn linguistica restada stabla (1941
88%, 1970 90% Rumàntschs). Da lur'annà â'gl tras l'immigraziùn a la midada digl
lungaitg egn svilup an favur digl tudestg. Digls 1990 antocen igls 2000 e
sadublo igl diember da persùnas da lungaitg tudestg, dantànt c'igl diember digls
Rumàntschs e tschasso par egna tearza. Schagea ca 82% digls avdànts capeschan
rumàntsch, e oz igl tudestg igl sulet lungaitg ufizial. Tutegna sapreschainta la
vischnànca sen la si'pagina d'internet ear par rumàntsch sutsilvan.



https://rm.wikipedia.org/wiki/Madonnina

La Madonnina l'è un maletg è Roberto Ferruzzi dal 1897 vegnì surtut cun sia
participaziun a la segunda Biennala da Vaniescha.

Là ha el exponì il maletg surnumnà cun l'intent da preschentar ina mamma cun ses
uffant senza significaziun religiusa. Pir cun quell'exposiziun èsi vegnì tar il
num La Madonnina. Il maletg è enconuschent sut blers nums, tranter quels Madonna
con bambino, Madonna del Riposo, delle Vie, della Tenerezza, Madonnella e
Zingarella.

L'Americana Mary Bovo, che viveva sco sora Angela Marie en ina claustra, è la
figlia dad immigrants talians ed ha chattà or durant retschertgas genealogicas
ch'il maletg mussa sia mamma Angelina Cian cun ses frar d'in onn. Dapi lura è
ella en tschertga da l'original . Il davos proprietari enconuschent dal maletg è
stà John George Alexander Leishman ch'è mort il 1924 en Frantscha. I vegn
supponì ch'il maletg sa chatta actualmain en Pennsylvania. I n'è dentant betg
d'excluder ch'el è ir a perder sur mar durant il transport en l'America.



https://rm.wikipedia.org/wiki/Lois_Craffonara

Lois Craffonara (* 27 da mars 1940 a Longega, Mareo, Tirol dal Sid) è in
linguist ladin dolomitan.

Craffonara ha studegià filologia a l'Universitad da Padua. El è stà in dals
fundaturs da l'institut ladin "Micurà de Rü", che promova la lingua e cultura
ladina dolomitana. Plinavant era el tranter ils 2 da settember 1977 ed ils 31 da
december 1992 l'emprim directur da l'institut. Craffonara ha publitgà numerusas
ovras davart la lingua e las usanzas dals Ladins da las Dolomitas.

Lois Craffonara represchenta l'opiniun che la vischnanca da San Martin de Tor
era ina giada ina culegna romana ed emprova da cumprovar quai cun chats en la
terra. Ina preschentaziun correspundenta sa chatta en il museum ladin "Ćiastel
de Tor" (Schloss Thurn). Il davos temp è questa supposiziun dentant vegnida
contestada cun renviaments a l'origin dal temp carolingic e pia medieval tempriv
da la mesiraziun sumegliant a quadra.

Craffonara è consulent scientific dal museum ladin "Ćiastel de Tor" a San Martin
de Tor.



https://rm.wikipedia.org/wiki/Liricas_Analas

Las Liricas Analas èn ina furmaziun da hip-hop rumantscha. A la gruppa faschevan
u fan part: ils MCs Roman Flepp alias MC Flepp, Johannes Just alias MC Jusht,
Renzo Hendry alias MC Orange, Adrian Candinas alias Spoon (betg pli sco MC),
Pius Venzin alias pddp (enfin 2007) ed ils DJs Gion Soliva alias Gionson e David
Suivez alias DJ Suivez (pli baud: Suit). Cun excepziun da DJ Suivez derivan tut
ils commembers da las Liricas Analas da la Cadi (Tujetsch, Mustér, Sumvitg e
Breil). La gruppa ch’è vegnida enconuschenta en tut la Svizra ha enfin uss
publitgà quatter albums: Analogia (2004), AnalFaBad (2006), Analectrica (2009)
ed Analium (2012). L’onn 2010 èn las Liricas Analas stadas nominadas per il
Swiss Music Award sco megliers newcomers.

Davart l’entschatta da l’emprima furmaziun da rap rumantscha dattan las Liricas
Analas scleriment sin lur pagina d’internet: «L’istorgia da las Liricas Analas
cumenza insacura la primavaira dal 1999 cur che dus giuvenots sursilvans èn
s’entupads ed han resentì il gust da translatar en rap lur passiun per la
cultura da hip-hop. Uschia è naschì l’emprim rapsong rumantsch ‹il tren da
Sedrun›. A partir da qua èsi stà cler ch’i dat anc speranza per la cultura da
giuvenils rumantscha e che quella n’ha betg basegn da pseudoprojects
subvenziunads dal stadi per restar en vita. La muribunda dueva sortir sc’in
Fenix or da la tschendra e dar in detg pe en il tgil a la Rumantschia – en furma
da las Liricas Analas. Ma avant ch’igl è stà uschè lunsch duevan ils dus giuvens
survegnir cumpagnia da trais ulteriurs conspirads. Uschia è naschida la
furmaziun cun ils tschintg MCs da lezs dis, numnadamain Orange, Spoon, pddp,
Just e Flepp. Suenter emprimas difficultads da chattar DJs ha in indigen ch’era
emigrà antruras en Engalterra (Gionson) chattà per fortuna la via enavos a chasa
e vi dals MK2 da las Liricas Analas. In segund (Suit) dueva anc suandar; sia
motivaziun da s’unir cun la truppa resta enfin oz in misteri (el deriva
numnadamain da Turitg). En mintga cas furman Gionson e Suit dapi lura
l’artigliaria ritmica da las Liricas Analas. Ils 27 da december 2001 han ils
giuvens dà a Dieni en la disco R5 lur emprim concert. Il resultat è stà ina
sairada reussida, pachetada plaina cun rap. Ed uschia ha l’istorgia prendì ses
curs.»

Titels: 1. Entro Intro; 2. Da Bass; 3. Semiserar; 4. Lungatg; 5. Toxicoman;
6. Ina schanza (feat. Fogel); 7. Dai a mi dapli; 8. Denterentro; 9. Nuot va pli;
10. Mument; 11. Refrestgs (DJ-Skit); 12. Ruaus; 13. Stgiradetgna (feat. Katia);
14. Stun mal; 15. L’intervesta; 16. Pumpa; 17. Cordial Beinvegni (feat. Gimma e
Milchmaa); 18. O el mund; 19. I è sco quai tgi è; 20. Naventro Outro.

L’onn 2004 han las Liricas Analas publitgà l’emprim disc cumpact da hip-hop
rumantsch insumma. Quel sa numna Analogia ed è vegnì battegià ils 28 da favrer
2004 a Mustér. Suenter nundumbraivels concerts en Svizra sco er divers
featurings ospitants sin albums esters (p.ex. Gimma, Amplified, Milchmaa, QRCT)
è la nova creativitad alura culada en il segund album, cumparì l’onn 2006.

Titels: 1. Entro; 2. I tonscha; 3. I erignèda; 4. Ils 7 nanins; 5. Siemis;
6. Sco ti; 7. Nearill; 8. s.u.n; 9. epilog; 10. Rapmaschina; 11. Mo plaun;
12. Va schon?; 13. Vesodu; 14. Ins savess scriver; 15. 5viertel (feat. Greis,
Gimma, Ali, Cigi); 16. Morala; 17. La fom; 18. Viva; 19. A casa; 20. Naventro.

L’onn 2006 han las Liricas Analas publitgà lur segund disc cumpact AnalFaBad.
Tar lur hit Siemis han els realisà per l’emprima giada in clip da video. Cun
quest video han els gì grond success en ils Viva-Videocharts. En il decurs dals
proxims dus onns han las Liricas Analas dà radund 60 concerts en Svizra, en
l’Austria, en Germania ed en Tschechia. En il fratemp è Spoon sortì da la truppa
sco MC, el resta dentant collià cun las Liricas Analas sco producent ensemen cun
Suit che sa numna uss Suivez. Er MC Flepp è ì in temp atgnas vias. L’onn 2008 ha
el realisà in album cun il num Tuns e Margaritas; suenter è el dentant returnà
tar las Liricas Analas. Bandunà dal tuttafatg las Liricas Analas ha Pius Venzin
(pddp) l’onn 2007. Il fanadur 2009 ha el preschentà sut il num PDDP l’album Per
la regiun cun diesch tracks ch’el ha sez fatg.

Titels: 1. Project Da Prioritad; 2. Pren; 3. Part 1; 4. Miu de; 5. Last night;
6. Futur; 7. Back Cun Slang; 8. Part 2; 9. Saulta; 10. Affon en mei;
11. L’emprema ga; 12. Hop La Hop; 13. Inka; 14. Barlot; 15. Part 3; 16. Tugn;
17. Discorap; 18. Seven; 19. Rush.

Ils 6 da mars 2009 han las Liricas Analas preschentà lur terz album,
Analectrica. En cumparegliaziun cun il hip-hop tradiziunal dals emprims dus
albums è quest’ovra influenzada pli ferm da beats electrics, da funk e da rock.
L’album Analectrica ha cuntanschì plaz 13 entaifer la parada da hits svizra. Tar
la single Back cun Slang han las Liricas Analas danovamain realisà in videoclip.
Igl èn puspè suandads numerus concerts en Svizra ed a l’exteriur.

L’onn 2010 èn las Liricas Analas stadas nominadas per il Swiss Music Award sco
megliers newcomers. En in artitgel cumparì en quest connex enumerescha il
criticher da musica Benedetto Vigne tratgs tipics da las Liricas Analas. Co
fissi – uschia sa dumonda Vigne – d’analisar pli profund «il svilup che la
gruppa ha fatg dapi l’‹Analogia›, ses emprim album? Sia preferientscha per tuns
festivs, classicistics? In’atgnadad sursilvana magari schizunt? E lura quel bel
regl da suttastritgar ils singuls dialects, il tuatschin, il ‹broilissem›,
bunamain sco ina pugnada cunter il dictat dals idioms sacrosancts, navaira? U fa
tut quai gia part da l’autoinscenaziun, da la glorificaziun da sasez, quel
element tipic da la cultura hip-hop? Insumma, tge dir da la celebraziun, che
surpassa tar ellas cleramain ils tuns critics, las fridas cunter il temp engurd,
cunter ils solits tugnaders? Per exempel, sin l’ultima ovra ‹Analectrica›:
Celebrar il di sulegliv e la rescuverta da l’uffant en sasez. Celebrar il saut
sdeliberà e l’aventura erotica. La tensiun da l’emprima giada ed il barlot da la
davosa runda. Propi in’autra melodia ‹da cumpignia›, purtada da chants
alleghers, stimulants. Da rimas glimadas e rittems rullants. Co fani tut quai? E
co van tut quellas varts positivas, suleglivas a prà cun las tscheras sombras? E
datti magari schizunt er vairas deblezzas en l’imperi dals sis rappunzs
sursilvans? Ina massuna dad examinar ed intercurir.»

Titels: 1. Ei va; 2. In en dus; 3. Mise en place (Skit); 4. Analdente;
5. SummerSunna (feat. Kutti MC); 6. DiscoSissis; 7. Poster; 8. Legria (feat.
Stress); 9. Moviment (feat. Flurin Caduff); 10. Paucas; 11. Time out; 12. Acta
non verba; 13. Mira; 14. Padam (feat. PDDP); 15. Candeila.

Il quart album da studio, Analium, è cumparì il zercladur 2012. «Plirs dals 15
tocs sa basan sin secs grooves electronics, confermond quella tempra da funk e
disco che las Liricas avevan gia prendì en mira sin lur penultim’ovra. La musica
daventa tras quai pli poppiga, ils raps curran fluidamain ed ils refrains
survegnan in tef da slogan.»

Titels: 1. La clav; 2. Dar il maun; 3. Libers; 4. Sincers; 5. I ei bien;
6. Bumba; 7. Steilas; 8. Giuaden; 9. Vanitas; 10. Midadas – stai lucs!; 11. Ei
ha num; 12. Cazzola cotschna; 13. Ier ed oz.

Sper concerts en Surselva, a Cuira ed en autras parts dal chantun (clubs ed
openairs) han las Liricas Analas concertà en l’entira Svizra, en l’Austria, en
Germania ed en la Tschechia. Tar ils higlights tutgan ils concerts en rom da
l’Expo.02 a Bienna, divers concerts a Turitg (Moods, Rote Fabrik, X-Tra,
Kaufleuten) ed en autras citads svizras (Berna, Lucerna, Basilea, Losanna). En
pli differents openairs (tranter auter Lumnezia, Bad Ragaz, Son Gagl e
Frauenfeld) e concerts a Puntina, Salzburg, Vienna, Berlin e Prag.



https://rm.wikipedia.org/wiki/Lia_Naira

La Lia Naira d'eira ün comitè d'acziun cunter la construcziun dad implants
idroelectrics in Engiadina Bassa i'ls ons 1950.

Exponents da la Lia Naira d'eiran il magister, liriker e protectur da l'ambiaint
Armon Planta da Sent (1917 - 1986), Giachen Arquint da Zernez (1905 - 1972) e
Men Rauch da Scuol (1888 - 1958) sco redacter dal Fögl Ladin.

I daiva üna gruppa da passa 200 abitants da l'Engiadina Bassa chi vaiva
suottascrit la proclamaziun da «l'otra vusch». Al center da l'organisaziun
d'eiran però be circa 20 persunas activas chi scrivaivan artichels o recuors.
Quistas persunas d'eiran rapreschantants d'ün'Engiadina Bassa academica. Üna
gronda part, nempe set persunas, d'eira activa sco scripturs o almain sco
traducturs.

La Lia Naira ha cumbattü cunter ils implants idroelectrics progettats da las
Ouvras electricas d'Engiadina (OEE) i'ls ons 1950. Integrats i'ls progets da las
OEE d'eiran l'En, il Spöl ed il territori dal Parc Naziunal Svizzer.

Ün dals argumaints da la Lia Naira d'eira chi haja cumanzà il temp da l'energia
atomara e cha la devastaziun da la natüra tras la construcziun da serras ed
implants idroelectrics nu saja plü acceptabla.

Il Fögl Ladin cun Men Rauch sco redacter d'eira l'organ da publicaziun il plü
important da la Lia Naira. Oter co in Engiadina, d'eira l'incletta pels böts da
Lia Naira in Grischün plütost pitschna.

Dal 1950 fin 1970 sun gnüdas fabrichadas 27 serras i'l chantun Grischun e 63
serras i'l rest da la Svizra: i d'eira conjunctura ota dals ouvras
idroelectricas in Svizra. Quista euforia ha provochà üna discussiun intensiva a
reguard l'ambiaint e sia protecziun.

Dal 1943 han duos consorzis cumanzà a planisar progets in Engiadina Bassa.
Fingià in quels ons as radunaivan ils prüms cumbattants cunter las ouvras
electricas, amo na suot il nom da «Lia Naira», ma sco «comitè d'acziun».

Ils consorzis da planisaziun han fusiunà dal 1954 e fuormà l'«Engadiner
Kraftwerke AG». Davo es dvantà il proget d'üna serra per il Lai da Livign plü
concret:

Il Spöl cuorra tras il parc naziunal e lung da seis cunfin sün circa 6 km, da la
val da Livign bod fin a Zernez. I's laiva ütilisar las auas dal Spöl dalönch
innan. Adonta chi'd existivan progets dad üna serra pel Spöl cumplettamaing sül
territori da la Svizra daspö il 1919, d'eira plü radschunaivel da fabrichar üna
serra al Punt dal Gall illa val da Livign, dimena sül territori Talian. Perquai
ha la Svizra elavurà ün contrat internaziunal cun l'Italia davart l'ütilisaziun
dal Spöl. Il Cussagl naziunal ha acceptà il contrat als 27 settember 1957 cun
143 cunter 2 vuschs ed il Cussagl dals stadis ha acceptà als 18 december 1957
cun 31 cunter 0 vuschs.

Il comitè ha portà il nom Lia Naira davent dals 10 favrer 1957: aderents da las
ouvras electricas han fat schnöss dals activists dal comitè d'acziun ed han
titulà il comitè sco «Lia Naira» perche cha'ls activists hajan fat lur
radunanzas la not. Ils activists han acceptà quist surnom da lur contrahents sco
lur nom ufficial duos eivnas plü tard.

La Lia Naira ha chaschunà ün'«Iniziativa federala per il mantegnimaint dal Parc
Naziunal Svizzer». Independentamaing da quist'iniziativa ha la Lia Naira
organisà ün referendum cunter il contrat internaziunal tanter la Svizra e
l'Italia. Als 24 marz 1958 ha la Lia Naira inoltrà 86949 signaturas per il
referendum. La plü gronda part da las signaturas derivaiva dals chantuns da
Turich (24'503) e da Berna (14'204), ils abitants dal Grischun han contribui be
646 signaturas. Sül plan naziunal collavuraiva la Lia Naira cul Comité Rheinau.

Illa votaziun federala dals 7. december 1958 han üna majorità da 75.2% e tuot
ils 25 chantuns (amo sainza il chantun Giura) decis a favur dal contrat
internaziunal dal Spöl cun l'Italia, dimena cunter ils böts da la Lia Naira. Eir
ün majorità da 88.2% dals votants dal Grischun ha votà pel contrat e cunter la
Lia Naira. Il sulet cumün chi ha refüsà il contrat dal Spöl d'eira Sent, ma be
ün sesavel dal l'Engiadina intera ha votà tenor ils böts da la Lia Naira.

David Truttmann: Die andere Stimme aus dem Unterengadin. Die Lia Naira und ihr
Widerstand gegen den Bau der Engadiner Kraftwerke. Dissertaziun Turich, 2009
(riassunt rumantsch: Annalas, 122/2009, 177-217).



https://rm.wikipedia.org/wiki/Lavagna

Lavagna (Lavàgna in l'idiom da la Liguria) es üna vschinauncha taliauna da
13.147 abitants illa Region Liguria, Provinza da Genova.

Lavagna as sviluppa sülla riva d'oriaint dal Mer da la Liguria (u.d. "Riviera di
Levante"), illa zona clameda Tigullio. Ella es a 41 km da la cited da Genova. La
vschinauncha es divisa da la prosma Chiavari tres il flüm Entella, chi vo aint
il mer al cunfin da las duos vschinaunchas. Als 2007 gnit que deda ad ella la
Bindera blova pella buna qualited da l'ova da sieu mer.

Scu oters vih dal territori as sviluppet Lavagna illa eted dals Romauns e
vaiva'la nom Lavania (pled latin). Il nom es resto na müdo düraunts ils
tschientiners, cun excepziun d'üna pitschna müdeda grammaticala (da "ni" a
"gn"). Tenor funtaunas istoricas dal lö eira Lavagna ün cuntedi da Carl il Grand
e zieva dvantet ella ün pussess dals uvas-chs da Genova. Düraunt il temp d'immez
füt ella pussess feudel da la familia Fieschi, chi creent bgers cuntaisas culla
Republica da Genova. Düraunt il 12. tschientiner dvantet Lavagna üna
comunaindependenta, eir scha ils Fieschi mantgnaivan la controlla politica dad
ella. Dal 1564 gnit ella plundrageda dal pirat türch Dragut e subit per que
grandas devastaziuns scu bgers oters vihs prossems. Dal 1815, zieva il Congress
da Vienna, gnit Lavagna insembel cun tuot la Republica da Genova assegneda al
Reginam da Sardegna; davent da 1861 fo'la part da l'Italia.

La vappa da Lavagna es ün s-chüd mellan d'or cun ün'uonda blova ed ün chastè sün
ün spelm, sül quêl ad es ün grü grisch. Il motto es "Entella", scu'l flüm da la
vschinauncha. Quista vappa gnit appruveda dal raig d'Italia Umbert I cun decret
dals 23 favrer 1890.

Las primas notizchas dad üna baselgia construida i'l lö, inua cha hoz es que San
Steivan, sun dal 6. tschientiner: lò eira que eir üna tuor da signels. Dasper la
baselgia fettan ils Fieschi construir ün chastè, desdrüt forsa dal 1100 dals
sudos da Genova u - pü cu facil - dal 1200 da l'imperatur Fadri II, per as
svindicher pervi da sia excomunicaziun fatta dal papa Innocenzi IV, chi faiva
part dals Fieschi. Il prüm crap da la nouva baselgia gnit messa als 15 avuost
1650; ils lavuors vettan fin dal 1668 ed als 18 october 1703 vet la baselgia sia
consacraziun. La baselgio, chi ho duos cluchers, ho trais nevs, bgers uters sün
sias duos varts ed ün oter pü grand illa nev centrela; a do eir bgers pittüras
da mür e sün taila.

Il sanctuari gnit construieu trunter 1617 e 1631 insembel cunt üna clostra dals
fraters Carmelits; il di da sia inauguraziun gnit regaleda üna statua da lain da
Nossaduonna dal Carmel, chi auncha hoz as chatta süll'uter grand. Zieva l'arriv
da Napoleun in Liguria, dal 1799 vettan ils Carmelits davent, perche cha il
generel vaiva serro la clostra. Dal 1806 vet il sanctuari danöv sia funcziun,
cun excepziun da la clostra, chi dvantet üna biblioteca. Illa fatscheda da la
baselgia do que ün portun dal 19. tschientiner e be trais fnestras; il sanctuari
ho trais nevs cun ses chapellas; ils uters sun fats da marmel da Lavagna. A do
eir pittüras da mür da Alessandro Franchi (traunter 1890 e 1900) e Giuseppe
Repetto (dal 1860) e purtrets cun rapreschantaziuns senchas.

Dal 13. tschientiner, sülla punt chi traversa'l flüm Entella, daiva que üna
chapella da Nossaduonna; punt e chapella gnint mess in uorden da papa Innocenzi
IV per fer pü sgüra la via traunter Lavagna e Chiavari. Dal 1451 dettan ils
Fieschi la punt e la chapella als Francescauns, chi vaivan cumpro ün terrain
sülla riva orientela dal flüm per construir üna baselgia, illa quela metter
l'imegna da Nossaduonna da la Punt. La baselgia gnit inaugureda dal 1492 e
l'imegna gnit purteda aint ella dal 1500. Dal 1564 gnit il sanctuari plündragio
dal pirat Dragut, chi però nu purtet davent l'imegna da Nossaduonna. La Baselgia
gnit ingrandida dal 1783 e dal tuot transfurmeda a la fin dal 19. tschientiner
in stil neoclassic. Dal 1898 gnit construieu il clucher in stil neogotic e gnint
fattas pittüra da mür.

Ella as chatta illa fracziun cun listess nom. Construida dal 1301, gnit que in
ün prüm mumaint dedicheda a San Giachem il Grand. Dal 1654 gnit fatta la nouva
baselgia, chi gnit dedicheda a Santa Gülia. Aint ella do que las reliquias da la
Sencha, purtedas dal 1724, ün crucifix da lain dal 14. tschientiner, ün
tripticon da la Fatscha Sencha dal 16. tschientiner e, in l'apsida, üna tevla da
lain cun Santa Gülia e oters Senchs dal 1517.

Quista baselgia es dvanteda üna plaiv independenta dal 1968 e gnit dedicheda a
Santa Maria Mama da la Baselgia als 8 settember 1977.

Construieu dal 1696 e utiliso in möds differents düraunt ils tschientiners, è'l
hoz la chesa cumünela da Lavagna. Il palazi eira abito da la nobla famiglia
Franzoni, ma dal 1797 gnit el occupo dals sudos frances da Napoleun; pervi da
las epidemias da l'inizi dal 19. tschientiner dvantet el ün ospidel. Zieva ch'el
gnit abanduno, gnit il palazi cumpro da Lazzaro Repetto, ün pur dal lö emigro in
Argentina e, dal 1907 dvantet el ün albierg. Zieva üna petiziun dal pievel dal
1938 cumpret la Vschinauncha da Lavagna il Palazi, chi dvantet uschè la nouva
chesa cumünela.

Quist palazi eira üna clostra dals Carmelits, e zieva füt el la chesa cumünela
fin 1931. Daspö 1994 è'l la biblioteca cumünela (dedicheda dal 2004 a Giovanni
Serbandini), inua ch'a vegnan fat eir manifestaziuns culturelas ed exposiziuns.

Forsa gnit quista tuor construida dals Fieschi düraunt il 16. tschientiner scu
tuor da guardgia; zieva dvantet'la üna chesa cun ün mausoleum. Hoz è'la il lö da
la Gallaria artistica da la s-chaglia e la Collecziun Alloiso: ün po vzair ogets
fats da s-chaglia e keramica e chats archeologics chattos illa zona. Suot do que
ün curtin da stil da Genova, inua ch'a vegnan fat concerts ed exposiziuns.

Ella as chatta illa cited veglia, in via Riboli; ella es ün palazi burgais da
trais plauns cun decoraziuns da stil da Genova. Construida düraunt la prüma
mited dal 19. tschientiner, è'la üna proprieted da la famiglia Carbone, ma ella
vegn mneda dal "Fondo per l'Ambiente Italiano" (Fundaziun pell'ambiaint
taliaun). Aint ella do que mobiglia, purtrets ed ogets dals tschientiners
traunter 17. e 20. tschientiner.

Ella as chatta aint la Tuor dal vih e vegn mneda da la vschinauncha; a do in
tuot 88 chats archeologics da la zona dal Tigullio ed eir keramics e maiolicas
dal Renaschimaint chattos düraunt las lavuors da restoraziun da listessa tuor.

L'economia da Lavagna as basa pelpü sül turissem da sted, pustüt illa fracziun
Cavi di Lavagna. I'l territori da la vschinauncha do que bger chevas da crap da
plattas; la tevla da craps ütiliseda illas scoulas vegn clameda in Italia
"lavagna", perque ch'ella es fatta cun crap da platta da quista vschinauncha.

Lavagna as chatta süll'uschè ditta "Via Aurelia", veglia via da l'eted dals
Romauns, chi lia Roma cul cunfin traunter Italia e Frauntscha tar Ventimiglia. A
Lavagna do que eir üna sortida da l'autostreda A12 Genova-Rosignano.

A do üna staziun sülla viafier Genova-Pisa da las "Ferrovie dello Stato"
(Viafiers naziunelas taliaunas).



https://rm.wikipedia.org/wiki/Johanna_Spyri

Johanna Louise Spyri, naschida Heusser (Hirzel, 12 gün 1827 - Turich, 7 lügl
1901) eira üna scriptüra svizra da cudeschs pella giventüna. Ella es la creatura
da la renumneda figüra literara da Heidi.

Johanna Heusser eira la quarta dals ses figls dal meidi Johann Jacob Heusser e
da la poetessa Meta Heusser-Schweizer, e naschit e creschit sü a Hirzel, üna
vschinauncha i'l Chantun Turich. Dal 1852 maridet a Johann Bernhard Spyri, ün
advocat, schurnalist - e pü tard nuder - naschieu a Turich, chi faiva part dal
ravuogl d'amihs il pü stret da Richard Wagner illa cited svizra. Il prüm raquint
da Johanna Spyri füt Ein Blatt auf Vronys Grab, publicho dal 1871. Dal 1880
scrivet ella Heidis Lehr- und Wanderjahre, chi vet fich success in tuot il
muond, scu'l seguond volüm, Heidi kann brauchen was es gelernt hat, gnieu our
zieva ün an. Il cudesch Heidi es eir hos ün dals pü lets e tradüts dal muond; ad
es gnit fat bgers films e films da disegns sün que. Tuot las lavuors da Johanna
Spyri daun ün sguard critic da la Svizra e da las cundiziuns da vita düraunt la
prüma perioda industriela. Pustüt tgnaiva'la a cour la sort da giuvnas ed
iffaunts, perche cha la megldra part da sieus cudeschs ho scu suottitul Eine
Geschichte für Kinder und auch für Solche, welche die Kinder lieb haben
("Ün'istorgia per iffaunts ed eir per chi chi ho gugent als iffaunts"). Per que
haun sieus raquints ün interess na be litterar, ma eir sociel e istoric.
Traunter 1871 e 1901 publichet ella 31 cudeschs, 27 volüms da raquints e 4
broschuras: in tuot 48 raquints. Johanna Spyri murit dal 1901 a Turich; ella
gnit sepulida i'l sunteri turichais da Sihlfeld, scu otras persunas svizras
renumnedas. Sia ierta vain conserveda da l'Institut svizzer giuventüna e medias
da Turich.



https://rm.wikipedia.org/wiki/Jacob_Michael

Jacob Michael (* 9 da december 1916 a Casti) († marz 2003 a Sagogn) fuva in
pardicànt, pur e scriptur grischunais. Grond engaschi ha el fatg per animar da
salvar il linguatg rumantsch, oravantut il ses idiom sutsilvan.

Il 1916 es el naschì sco ultim figl da 10 uffants da Murezi e Julia Michael en
Val Schons. El ha frequentà la scola primara a Donat e la scola secundara a
Ziràn avant che ir a Cuira a la scola chantunala. 1938 ha el fat matura per
silsuenter ir a Basilea e Turitg per studegiar teologia.

1942 ha Michael terminà il studi ed es daventà pardicànt, el ha substituà en las
plaivs da Tschlin, Avras e Pitasch. A Pitasch empren el d'enconuscher la
surmestra da lavur a maun. Egl onn 1948 maridan Jacob Michael e Dora Janki da
Vuorz. Curt silsuenter ha el surpiglià sia emprima plaiv, la plaiv da
Valando-Sagogn, la ha el remplazzà Benedetg Dolf. Il per ha tegnì set uffànts.

Gia 1935 ha el, era animà da Ramun Vieli, publitgà ses emprims artitgels per
sutsilvan en La casa paterna e suondà sun massa artitgels en La Pùnt ed il Fögl
Ladin e las gasettas tudestgas dil Grischun sco era en il Bündner Kirchenbote.

Sco redactur es el stà responsabels tranter 1974 e 1984 per La Pùnt e dal 1953
fin il 1995 per la part sutsilvana dad il Calender per mintga gi e davent dil
1973 ha el redigì il Dun da Nadal. Tut quai ha el fat en ses temps liber. El ha
era translatà vers in tozzel teaters.



https://rm.wikipedia.org/wiki/Iris_von_Roten

Iris von Roten (* ils 2 d’avrigl 1917 a Basilea; † ils 11 da settember 1990 a
Basilea) è stada ina giurista, schurnalista ed activista per ils dretgs da las
dunnas en Svizra.

Iris von Roten (nata Meider) è creschida si en ina famiglia burgaisa che steva
finanzialmain bain. Sco ina da las sulettas dunnas da ses temp ha ella studegià
dretg a l’Universitad da Berna e fatg il doctorat. Ella ha maridà Peter von
Roten, in aristocrat e cusseglier naziunal dal Vallais. Els han gì ina figlia,
Hortensia, che s’engascha oz sezza per ils interess da las dunnas. Iris von
Roten na pudeva betg supportar il patratg d’esser mamma e chasarina. Ella è
daventada partenaria da ses um en ina chanzlia d’advocat communabla. Er en lur
lètg ha ella pretendì si’independenza. Entras las experientschas negativas en la
lavur – ella vegniva adina tegnida per la secretaria – è ella daventada ina
feminista engaschada.

Da 1943 enfin 1945 è von Roten stada redactura per la gasetta Schweizer
Frauenblatt. Inspirada dal cudesch Das andere Geschlecht da Simone de Beauvoir
ch’è cumparì l’onn 1948 ha ella sezza cumenzà a scriver in cudesch. Frauen im
Laufgitter, cumparì l’onn 1958, ha fatg daventar Iris von Roten sur notg la
persuna la pli crititgada da la Svizra da ses temp. Il cudesch ha provocà in tal
scandal che ‹l’emanza da la Svizra› vegniva perfin spretschada da dunnas
feministicas. Ellas renfatschavan ch’ella saja stada responsabla per il na tar
la votaziun svizra davart il dretg da votar per las dunnas l’onn 1959.

Iris von Roten n’ha betg pudì vertir la critica massiva. Suenter che schizunt
las feministas la spretschavan, na vuleva ella betg pli avair da far insatge cun
la questiun da las dunnas ed è viagiada l’onn 1960 per sis mais en la Tirchia.
Davart quest viadi ha ella scrit suenter ses return in cudesch, na ha dentant
betg chattà ina chasa editura che fiss stada pronta d’al publitgar. Puspè è ella
ida sin viadis, questa giada en il Proxim Orient, en il Maghreb, a Sri Lanka ed
en Brasilia. Ils onns 1970 ha ella er cumenzà a nudar sias experientschas en
furma da maletgs.

Adina pli ferm è Iris von Roten stada pertutgada da problems da sanadad. Sia
vesida è vegnida mendra ed ella ha gì disturbis da durmir. Cura ch’ella na
pudeva betg pli malegiar, ha ella decis da far fin cun la vita. «Sco ch’in giast
sto savair cura ch’igl è temp dad ir, uschia duess ins era sa dauzar ad uras da
la maisa da la vita», ha ella ditg en in’intervista curt avant sia mort. Ils 11
da settember 1990, pauc temp avant che la segunda ediziun da Frauen im
Laufgitter cumparia, ha Iris von Roten fatg suicidi.

En si’ovra cumparida 1958 Frauen im Laufgitter ha Iris von Roten analisà la
situaziun da la dunna en Svizra. Ella ha pretendì a moda radicala l’egualitad en
tut ils secturs. Plinavant ha ella discutà dumondas sexual-eroticas e
demitologisa uschenumnadas valurs tradiziunal-femininas.

Questas pretensiuns feministicas ch’èn oz actualas pli che mai gievan bler memia
lunsch en ils onns 1950 – era per dunnas progressivas. Malgrà che Frauen im
Laufgitter è stà vendì ora en be indesch emnas, è l’ovra vegnida reedida pir
l’onn 1991. La segunda ediziun è stada in grond success ed ha gidà Iris von
Roten postum a la stima ch’ella aveva adina tschertgà.



https://rm.wikipedia.org/wiki/Hugo_Schuchardt

Hugo Ernst Mario Schuchardt (* 4 da favrer 1842 a Gotha, Turinga, Germania; † 21
d'avrigl 1927 a Graz, Stiria, Austria) è stà in linguist eminent, ch'è oravant
tut enconuschent per sia lavur per las linguas romanas, la lingua basca e
linguas maschadadas, inclusiv linguas pidgins e creolas e la lingua franca
mediterrana.

Schuchardt è creschì si a Gotha. Dal 1859 fin al 1864 ha el studegià a Jena e
Bonn cun linguists impurtants da lez temp, tranter quels August Schleicher e
Kuno Fischer a Jena, sco era Friedrich Ritschl ed Otto Jahn a Bonn. Il 1864 ha
Schuchardt obtegnì in doctorat cun ina dissertaziun cun il titel De sermonis
Romani plebei vocalibus ("Davart ils vocals dal latin vulgar"). Sa basond sin
l'examinaziun dad "ina massa incredibla da texts che nagin ha tratg en
consideraziun avant el", è la dissertaziun silsuenter vegnida publitgada tranter
ils 1866 ed il 1868 en trais toms en lingua tudestga cun il titel Der Vokalismus
des Vulgärlateins. Il 1870 è Schuchardt sa habilità a l'Universitad da Leipzig
cun la scrittira Ueber einige Fälle bedingten Lautwandels im Churwälschen
("Davart intgins cas da midada fonetica cundiziunada en il rumantsch"), ed il
1873 è el daventà professer per filologia romana a l'Universitad da Halle, ch'è
lura era in center dals neogrammatichers. Durant quel temp ha Schuchardt lavurà
vi da temas tradiziunals da la filologia romana cun ina ferma orientaziun
istorica, ma el ha er sviluppà in interess per il contact linguistic e la
maschaida da linguas (ch'exista in linguas maschadadas e linguas creolas).

Il 1876 ha Schuchardt cun l'agid da Johannes Schmidt surpiglià la professura per
filologia romana a l'Universitad da Graz. El ha fatg retschertgas en la Valisa
(1875) e la Spagna (1879), nua ch'el ha rimnà material per ses studis celticas e
basc/romanas. Schuchardt è daventà interessà en dus novs champs, linguistica
creola e basca, ed è daventà in piunier respectà en omaduas sutdisciplinas
linguisticas. El era plinavant l'emprim linguist che ha promulgà seriusamain
l'idea che las linguas creolas n'èn en nagin cas inferiuras ad autras linguas.
Il 1888 ha el publitgà il palpiri Auf Anlass des Volapük en il qual el ha
promovì la creaziun d'ina nova lingua auxiliara mundiala per tut ils pievels. En
la medema perioda (1885) ha el publitgà ina critica da grond'influenza da las
metodas dals neogrammatichers cun il titel Über die Lautgesetze. Gegen die
Junggrammatiker ("Davart las leschas foneticas. Cunter ils neogrammatichers").

Schuchardt è probabel il meglier enconuschent sco bascolog (scienzià da la
lingua basca). Il 1887 ha L.L. Bonaparte arranschà per Schuchardt in viadi en il
vitg Sara (Labourd, Pireneas Bassas), nua ch'el ha fatg retschertgas e probabel
emprais la lingua basca. Suenter ses viadi ha el publitgà numerus (>100!) ovras
davart il basc ed il romano-basc, ma n'è mai turnà en il Pajais basc. En
diversas publicaziuns ha Schuchardt tractà la parentella pussaivla dal basc cun
autras famiglias da linguas–ozendi vala il basc sco lingua isolada. Schuchardt è
s'affilià fermamain cun il punct da vista entant antiquà da la ipotesa
vasco-iberica, quai che stat en in ferm cuntrast cun ses spiert avert da pli
baud.

En maniera sumeglianta ha Schuchardt defendì en la discussiun davart
l'ergativitad lura actuala il parairi che la construcziun ergativa saja ina
proposiziun passiva obligatorica (visavia la teoria medemamain dubitaivla che la
construcziun ergativa saja ina proposiziun normalisada); cun ses punct da vista
opponiva el specificamain a Nikolaus Finck a Vienna cun il qual el aveva ina
debatta scientifica en ina seria d'artitgels (p.ex., N. Finck (1907), "Der
angeblich passivische Charakter des transitiven Verbs", Zeitschrift für
vergleichende Sprachforschung 41:209-282).

Il dus davos decennis da sia vita lavurava el oravant tut vi dal basc.
Dischillusiunà da la "pasch malgista" suenter l'Emprima Guerra mundiala,
l'irredentissem talian ed il naziunalissem franzos ("schovinissem"), n'era el
betg pli interessà al studi romanistic, rumpend en part perfin il contact cun
collegas en quests pajais. En in artitgel (Bekenntnisse und Erkenntnisse 1919)
da el, en furma da raquints, invistas en sia giuventetgna ed eveniments istorics
da quel temp sco era ses punct da vista da la fin da l'Emprima Guerra mundiala.

Hugo Schuchardt è in dals linguists ils pli eminents da la tradiziun germana
aifer la filologia romana. Ozendi è sia lavur sa chapescha plitost d'interess
istoriografic. Per la communitad basca è el in dals scienziads esters ils pli
eminents, dasper Wilhelm von Humboldt ed intgins paucs auters.

Sia biblioteca è daventada part da la biblioteca universitara da Graz; sia
"Villa Malvine" ha ditg alloschà il departament da filologia romana e serva
ozendi sco bajetg d'administraziun da l'universitad. Perscrutaders a Graz han
dapi daditg studegià cuntinuadamain l'ovra da Schuchardt. Tranter quels eran
Michaela Wolf ed il linguist Bernhard Hurch (ch'è sez stà in bascolog cun in
ferm interess vi da l'istoriografia da la linguistica) che a la fin finala ha
perfin stgaffì in archiv online da l'ovra cumpletta da Schuchardt (vesair
colliaziuns).

Sias contribuziuns las pli duraivlas a la linguistica moderna èn dentant
l'elavuraziun da la teoria d'undas da la midada linguistica (ensemen cun
Johannes Schmidt) e sia lavur substanziala che ha tschentà il crap da fundament
per la creolistica moderna.



https://rm.wikipedia.org/wiki/Guerra_dal_Falkland

La Guerra dal Falkland è stà in conflict armà tranter l’Argentinia e la Gronda
Britannia pervia da las Inslas dal Falkland e dus territoris laterals, la
Georgia dal Sid e las Inslas da Sandwich dal Sid. Il conflict ha gì lieu tranter
l’avrigl ed il zercladur da l’onn 1982. Malgrà che la Gronda Britannia è stada
surpraisa da l’attatga argentina, è il Reginavel Unì stà pli ferm e las inslas
èn restadas sut domini britannic. Quai correspundeva er al giavisch dals
abitants britannics. En l’Argentinia ha il resultat da la guerra fatg cupitgar
la junta militara e restabilì il sistem democratic.

La dumonda a tgi che las Inslas dal Falkland duain appartegnair è stada ditg
dispitaivla. L’onn 1600 ha l’Ollandais Sebald de Wert vis ina gruppa da trais
inslas che fan part dal Falkland. Curt suenter eran ellas nudadas sin chartas da
mar ollandaisas. L’onn 1690 ha il chapitani britannic John Strong mess sco
emprim pe sin las inslas ed ha dà ad ellas il num Falkland Islands, tenor il
schef da l’admiralitad Lord Falkland. Tranter l’onn 1698 e l’onn 1712 han alura
chapitanis franzos cartografà las inslas. Sin lur chartas ch’eran vegnidas
publitgadas l’onn 1716 tar Frezier a Saint Malo eran ellas registradas sco Iles
Malouines – sa referind al num da la citad da St. Malo. Il 1764 ha il Franzos
Louis Antoine de Bougainville fundà l’emprima colonia. Quella ha la curuna
franzosa vendì l’october da l’onn 1766 a la Spagna. Il prim d’avrigl 1767 è la
colonia vegnida surdada formalmain a la Spagna. Ils Spagnols han modifitgà il
num da las inslas a Islas Malvinas. Ma gia il december 1766 era il chapitani
britannic John McBride debartgà a Saunders Island (spagnol Isla Trinidad), da
lez temp numnà Falkland. Là ha el laschà enavos ina pitschna truppa sut
chapitani Anthony Hunt per segirar las pretensiuns da la Gronda Britannia. Il
num ‹Falkland› stuev’ins chapir l’emprim en il singular damai ch’el na sa
referiva betg a l’East Falkland (Isla Soledad) vischinant. Il plural ‹Falklands›
han ils Brits duvrà pir bler pli tard.

Il november 1769 è il bastiment Sloop da Hunt fruntà en il Falklands Sound sin
in bastiment spagnol. Omadus han cumandà in a l’auter da bandunar las inslas, ma
nagin n’ha suandà quellas pretaisas. Intgins mais pli tard ha il guvernatur
spagnol a Buenos Aires, Francesco Bucarelli, tramess tschintg fregattas ch’han
sfurzà diesch Brits staziunads da Hunt da sa surdar. Ina guerra smanatschanta
tranter la Gronda Britannia e la Spagna è vegnida evitada tras ina decleraziun
da pasch secreta concludida ils 22 da schaner 1771. La Spagna ha bain cedì, ma
ella ha resalvà dretgs da suveranitad sur las Inslas dal Falkland. Malgrà che la
Spagna ha surdà ils 16 da settember 1771 las inslas formalmain a la Gronda
Britannia, n’han ils Brits betg empruvà avertamain da prender en possess ellas.

L’onn 1816 è l’Argentinia daventada independenta da la Spagna. Las Inslas dal
Falkland ha ella occupà il 1820. Ils onns sequents han ils regents a Buenos
Aires adina puspè pretais las inslas e promovì novs abitadis. L’onn 1831 hai dà
l’uschenumnà incident da Lexington. Il guvernatur argentin da las inslas, Louis
Vernet (in martgadant da Hamburg oriund da la Frantscha), ha laschà confiscar
trais bastiments da chatschaders da focas americans. Ils Stadis Unids da
l’America han sinaquai tramess il bastiment Lexington ch’ha schlià la colonia da
Vernet e declerà libras las inslas. In onn pli tard ha Buenos Aires postà in nov
guvernatur sin l’insla cun il pensum d’administrar la colonia penitenziara. Quel
è vegnì assassinà curt suenter. L’Argentinia ha tramess in bastiment cun truppas
per arrestar ils assassins. A medem temp è il bastiment da guerra britannic Clio
arrivà per segirar las pretensiuns britannicas. Grazia a sia surpussanza ha il
chapitani John James Onslow laschà allontanar ils 3 da schaner 1833 la bandiera
argentina e renovà la suveranitad britannica. Protestas argentinas refusescha la
Gronda Britannia fin oz. Sco stadi successur da las Provinzas unidas dal Rio de
la Plata ha l’Argentinia percunter adina punctuà sias pretensiuns è
considerescha las Malvinas fin oz sco territori argentin.

Suenter ch’il ministeri colonial britannic è vegnì integrà vers la mesadad dal
20avel tschientaner en il ministeri da l’exteriur, han pliras regenzas
britannicas cumenzà a considerar la debatta cun l’Argentinia sco problem
nunimpurtant, dal qual ins sa fiss gugent deliberà. Ils var 1800 abitants
refusavan però da vegnir sut domini da l’Argentinia e sa referivan a l’artitgel
73 da la Charta da las Naziuns unidas per rinforzar lur posiziun. L’onn 1965 han
la Gronda Britannia e l’Argentinia cumenzà a contractar sut la resoluziun 2065
davart il futur da las inslas. Ma fin l’entschatta da la guerra 17 onns pli tard
n’hai betg dà ina cunvegna.

Il 1968 ha Lord Chalfont visità las Inslas dal Falkland e l’Argentinia. En ses
rapport ha el menziunà ch’ils abitants da las inslas veglian restar britannics.
Da l’autra vart fetschia l’Argentinia valair sias pretensiuns, uschia ch’i saja
da quintar cun in conflict sch’ins na chattia nagina schliaziun. Il 1975 ha
l’ambassadur britannic en l’Argentinia, Derek Ashe, proponì a la presidenta
argentina da lez temp, Isabel Peron, da laschar sviluppar las inslas
economicamain tras l’Argentinia, ma cun agid britannic. L’Argentinia ha disfidà
a quest’offerta. Suenter smanatschas envers sia persuna ed in attentat cun ina
bumba ha la Gronda Britannia clamà enavos Ashe.

A partir da l’onn 1976 vegniva l’Argentinia puspè regida d’ina dictatura
militara che commetteva cun ses squadruns da mort grevs surpassaments dals
dretgs umans. Cunter la junta cumbatteva ina guerriglia sanestra, ils
Montoneros. En consequenza da quai pativa il pajais sut problems economics.

L’october 1977 ha il servetsch secret britannic avertì d’activitads militaras
augmentadas en il sid da l’Argentinia. La Gronda Britannia ha sinaquai tramess
duas fregattas ed in sutmarin en l’Atlantic dal Sid ed ha endrizzà ina zona
serrada da 25 miglias enturn las Inslas dal Falkland. En consequenza han las
contractivas gì lieu il december 1977 en ina situaziun precara. Ils 22 da
december 1978 ha la junta plinavant cumenzà l’operaziun Soberiana per occupar
militarmain las inslas situadas al Kap Hoorn ed invader il Chile. Quest’acziun
han ins dentant interrut suenter paucas uras.

L’onn 1979 ha la nova regenza conservativa britannica elegì Nicholas Ridley sco
negoziader. Suenter in viadi sin las inslas ha el proponì da surdar la
suveranitad a l’Argentinia, dentant da dar a fittanza las inslas als abitants
per in temp nundeterminà tenor il model da Hongkong. Ni ils abitants da las
inslas ni il parlament n’han dentant dà il consentiment a sia proposta. Il
settember 1981 è Ridley vegnì remplazzà tras Richard Luce. Ins aveva dentant gia
planisà negoziaziuns cun l’Argentinia per il december 1981, uschia che Luce n’è
betg vegnì da far propostas constructivas.

L’onn 1981 ha il militar argentin gudagnà a moda sanguinusa cunter ils
guerrigliers. L’economia staatala era dentant ruinada: l’inflaziun muntava a
140 %. Il december 1981 ha general Leopoldo Galtieri stgatschà il schef da la
junta Viola e surpiglià la pussanza. Sin giavisch da l’Argentinia han ins
sinaquai spustà las contractivas. Il Foreign Office britannic ha vis en quest
gudogn da temp ina schanza.

Cun ina sperta victoria patriotica en la dumonda da las Malvinas vuleva Galtieri
far taschair la critica publica davart la situaziun economica e davart dumondas
dals dretgs umans. Sco stgisa ha el prendì il fatg ch’il davos guvernatur
argentin era vegnì assassinà avant 150 onns. En las Naziuns unidas han ins fatg
pressiun cun far allusiun a moda subtila ad in’invasiun, ma ils Brits han ignorà
questa smanatscha. Ils Argentins han interpretà la tenuta dals Brits sco
retratga e pensavan che quels vegnian a surlaschar las inslas senza cumbatter.
Ina conferma da lur idea han ils Argentins cret da vesair en il fatg che la
davosa unitad da la Royal Navy, la HMS Endurance, è sa retratga il 1981. En pli
ha il British Nationality Bill dal medem onn restrenschì la naziunalitad
britannica d’ina gronda part dals abitants da las Inslas dal Falkland. Sia
nov’amicizia tar l’USA ha rinforzà la persvasiun da Galtieri che la Gronda
Britannia na possia betg manar ina guerra en l’Atlantic dal Sid senza sustegn da
l’USA. Tenor plan dal schef da la marina argentina, Jorge Anaya, è vegnì decis
da recuperar las Inslas dal Falkland/Malvinas entaifer in onn. Anaya veseva er
la schanza d’etablir ina basa militara sin las Malvinas ch’il Chile n’avess betg
pudì cuntanscher. Quai avess purschì a l’Argentinia in avantatg en il conflict
latent cun ses stadi vischin.

L’aviatica militara argentina (Fuerza Aérea Argentina, curt FAA) disponiva d’ina
gronda part eroplans ed armas modernas, tranter quels aviuns da chatscha Mirage
III, bumbardaders da chatscha Mirage 5 e bumbardaders da chatscha pli vegls, ma
anc adina fitg ferms dal tip Douglas A4. Ultra da quai disponiva ella d’eroplans
per cumbat terrester FMA-IA-58. Quels eran vegnids sviluppads en l’Argentinia e
pudevan partir da curtas plazzas d’aviatica improvisadas. Quai era oravant tut
impurtant per l’adiever sin las Inslas dal Falkland, perquai che mo in dals
champs d’aviaziun era betunà. Plinavant aveva la FAA anc vegls bumbardaders dal
tip English-Electric-Canberra.

L’aviatica militara argentina era dentant preparada surtut per ina guerra cunter
il Chile u ils guerilleros e cunquai plitost per cumbatter objects terresters
sin curtas distanzas che bastiments sin lungas distanzas. Perquai disponiva
l’Argentinia per la FAA e la marina mo da dus Lockheed C-130 ch’ins aveva
modifitgà ad eroplans per tancar. Las Mirage na pudev’ins betg tancar en l’aria.
En pli disponiva la FAA mo d’eroplans d’exploraziun insuffizients e da veglias
rachetas aria-aria. Las rachetas aria-bastiment da quel temp supermodernas dal
tip Exocet, ch’avessan pudì esser in privel serius per la flotta britannica,
eran bain empustadas en Frantscha. A l’entschatta da la guerra stevan dentant,
tenor indicaziuns argentinas, mo quatter a disposiziun.

Sper questas forzas armadas da l’aviatica militara aveva l’Argentinia anc
tschintg Dassault Super Etendards da l’aviatica marina ch’ins pudeva tancar en
l’aria. Ins aveva empustà 14 eroplans, ma fin l’entschatta da la guerra eran mo
tschintg furnids. Pervia d’in embargo stueva in da quels star per terra e servir
sco magasin da tocs da reserva.

Las forzas armadas marinas consistivan d’ina gruppa da cumbat da portaviuns,
d’ina gruppa da cumbat da bastiments cruschaders, d’ina gruppa da cumbat da
corvettas e da dus sutmarins.

La gruppa da cumbat da portaviuns (Grupo de Tareas 79.1) cumpigliava il
portaviuns vegl ARA Veintecinco de Mayo cun ina squadriglia da Skyhawks, dus
destruiders moderns britannics (ARA Santisima Trinidad ed ARA Hércules) sco
escorta da protecziun ed il provedider da flotta ARA Punta Médanos.

La gruppa da cumbat da bastiments cruschaders (Grupo de Tareas 79.3) consistiva
dal bastiment cruschader ARA General Belgrano cun escorta da protecziun. La
Belgrano, ch’era vegnida messa en servetsch l’onn 1938 sco USS Phoenix e
surpigliada pli tard dals Argentins, disponiva da 15 chanuns da 155 mm e d’otg
chanuns da 127 mm. L’escorta da protecziun cumpigliava ils dus destruiders ARA
Hipólito Bouchard ed ARA Piedra Buena dal temp da la Segunda Guerra mundiala. A
la gruppa da cumbat appartegneva ultra da quai l’ARA Punta Delgada.

La gruppa da cumbat da corvettas (Grupo de Tareas 79.4) consistiva da trais
corvettas modernas franzosas D’Estienne d’Orves cun rachettas Exocet: ARA
Drummond, ARA Granville ed ARA Guerrico.

La flotta da sutmarins argentina cumpigliava dus sutmarins da la Segunda Guerra
mundiala e dus sutmarins da riva moderns construids en la Republica Federala
Tudestga da la classa da sutmarins 209. S-22 Santiago del Estero vegniva duvrà
sco furnitur da tocs da reserva per S-21 Santa Fe e S-31 Salta n’era betg anc
pront per il cumbat. La S-32 San Luis perencunter è stada fitg problematica per
la Royal Navy.

La Royal Navy n’era betg preparada d’esser la forza principala d’ina tala
operaziun maritima en ina regiun uschè lontana. Ella era plitost concepida per
cumbatter en ina terza guerra mundiala entaifer la structura da la NATO. En
uschia in cas fissi stà ses pensums principal da segirar las vias da colliaziun
transatlanticas (oravant tut la largia tranter la Grönlanda, l’Islanda e la
Gronda Britannia) cunter la flotta dal nord sovietica. Perquai eran ins sa
concentrà sin la defensiun da sutmarins. Tenor stimaziuns dal vest fiss il
privel d’attatgas simultanas or da l’aria stà pitschen, uschia ch’ils bastiments
britannics disponivan mo d’abilitads limitadas da defensiun cunter aviuns.
Consequentamain han ins prendì ord servetsch a la fin dals onns 1970 per motivs
da custs ils portaviuns gronds HMS Eagle e HMS Ark Royal ed ils eroplans
correspundents dal tip Blackburn Buccaneer. Sin fundament dals auts custs ha la
regenza britannica desistì da reveder l’Ark Royal, da la quala ins aveva anc
augmentà il 1972 la valita da cumbat. Era l’eliminaziun dals portaviuns
pitschens era gia decidida. La HMS Bulwark è vegnida messa l’onn 1980 ord
funcziun ed era l’onn 1982 gia en in stadi memia nausch per la reactivar
spertamain, la HMS Hermes dueva suandar quel onn. Sustegn da l’aria dueva vegnir
en cas da guerra u da basas sin terra u da portaviuns americans. Cun l’Australia
eran ins sa cunvegnì da vender la HMS Invincible ch’era relativamain nova. En
connex cun rinforzar las rachettas dals sutmarins han ins plinavant reducì las
forzas sur l’aua. La Royal Air Force era sin il precint da metter ord servetsch
l’Avro Vulcan en favur dal Panavia Tornado che vegniva introducì plaun a plaun.
Tar las forzas terrestras aveva la modernisaziun da la British Army of the Rhine
prioritad. Il matg 1981 aveva il minister da la defensiun John Nott edì in
cudesch alv cun maximas drasticas da restructuraziun.

Il plan d’invasiun è vegnì elavurà d’admiral Jorge Anaya, il cumandant passiunà
anti-britannic da la marina argentina. Suenter ch’ulteriurs discurs eran ids da
l’aua giu il schaner 1982 han ins finì il plan d’attatga; l’invasiun dueva
cumenzar l’avrigl. Avant l’attatga hai dà in’‹invasiun› sin in’insla situada en
il sid da la Georgia dal Sid (1300 kilometers en il sidost da la Inslas dal
Falkland). Ques’acziun militara è vegnida realisada ils 19 da mars 1982 tras ina
gruppa da civilists argentins. Ins ha cumandà ils 20 da mars 1982 als bastiments
da patruglia da l’Antarctica HMS Endurance da la Royal Navy da manar davent da
l’insla ils civilists. Ils 23 da mars è vegnida l’ordra da Londra da fermar a
Grytviken e spetgar sin ulteriuras ordras. Skipper Mills è sgulà cun sergent
major Peter Leach en in helicopter dal tip Wasp ina runda d’exploraziun sur
Leith ed ha vis ch’il bastiment argentin Bahia Paraiso stizzava fieu. Il Foreign
Office ed il Ministeri da defaisa dal Reginavel Unì a Londra han perencunter
scumandà in’‹acziun da pulizia› da vart da la HMS Endurance ed han dà l’ordra da
patrugliar. Ils 27 da mars ha la Bahia Paraiso bandunà Leith, ha dentant
medemamain patruglià parallel tar la HMS Endurance. La saira dals 31 da mars ha
Londra fatg a savair la HMS Endurance ch’ina invasiun da las Inslas dal Falkland
stettia avant porta e dà l’ordra al bastiment da turnar a Port Stanley.

Il prim d’avrigl a las 15.30 uras ha il guvernatur da las Inslas dal Falkland,
Rex Hunt, retschavì la novitad da Londra ch’ina invasiun argentina stettia curt
avant porta. Sinaquai ha el laschà prender mesiras da defaisa ils 86 marines che
stevan sut il commando da maior Mike Norman. Per impedir in atterrament cun
eroplans han ins parcà autos sin las pistas da partenza dal champ d’aviaziun da
Port Stanley. Per lung da tschancuns da la riva ch’eran adattads per ina
sbartgada han ins mess fildarom cun spinas. Il cutter Forrest sut Jack Sollis è
vegnì tramess a tschertgar cun radar navs da sbartgar argentinas. L’autra damaun
vers las 05.15 uras han ins vis las emprimas. Gia a las 04.30 uras èn 120
schuldads da l’unitad speziala argentina Buzo Tactico sa tschentads cun
helicopters en il vest da Port Stanley al Mullet Creek. Ina part da l’unitad ha
attatgà ils quartiers dals Royal Marines cun la speranza da surprender quels en
sien, entant ch’ina autra part ha attatgà il bajetg dal guvernatur. Quel è vegnì
defais da 31 Royal Marines, d’indesch commembers da l’equipa da la HMS Endurance
e d’in ex-marine. Tar il cumbat èn trais schuldas argentins vegnids mazzads e
trais ulteriurs èn vegnids fatgs praschuniers. A las 06.30 uras èn las forzas
armadas principalas argentinas sa tschentadas en il Yorke Bay, damanaivel dal
champ d’aviaziun, cun chars armads da transport AAV7 Amtrac. In dals tancs han
ins pudì sajettar giu. Ina da las navs da sbartgar è vegnida sfundrada cun
in’arma cunter tancs dal tip FFV Carl Gustaf, cura ch’ella ha empruvà d’entrar
en il port da Port Stanley. Enturn las 08.30 uras ha il guvernatur contractà
davart ina capitulaziun essend evident ch’i na fascheva betg pli senn da
cumbatter ils Argentins ch’avevan uss armas grevas. Tar il cumbat èn tschintg
schuldads argentins vegnids mazzads e set blessads, entant ch’ils Brits n’han gì
naginas sperditas. Ils Royal Marines, il guvernatur e tut ils auters abitants
che vulevan èn vegnids transportads en bartga en Gronda Britannia.

Udind quellas novas han fullas da pievel inundà a Buenos Aires la plazza avant
il palaz dal president, la Plaza de Mayo, cun bandieras. A Londra era la regenza
schoccada da quel ‹venderdi nair›.

Ils Brits han spert pudì organisar ina pressiun diplomatica cunter l’Argentinia.
Entant che la gronda part da la glieud en Gronda Britannia sustegneva in’emprova
da reconquistar las inslas, era l’opiniun internaziunala fermamain dividida. Ils
Argentins argumentavan che la Gronda Britannia saja ina pussanza coloniala
ch’emprovia da reconquistar ina colonia d’ina pussanza locala. Ils Brits han
dentant gudagnà il gieu da diplomazia cun renviar al princip da l’autodecisiun
da las Naziuns unidas e cun sa mussar pronts per in cumpromiss. Il secretari
general da lez temp, Javier Pérez de Cuéllar, ha ditg ch’el saja surstà dal
cumpromiss fatg amogna dal Reginavel Unì. Ma l’Argentinia ha refusà quel e
giustifitgà sias pretensiuns da possess cun eveniments d’avant la fundaziun da
l’ONU l’onn 1945. Blers commembers da l’ONU eran conscients che lur agens
cunfins na sajan betg pli segirs, sche dretgs talmain vegls vegnissan puspè
activads. Uschia ha l’ONU approvà ils 3 d’avrigl ina resoluziun che pretendeva
che las truppas argentinas sa retirian da las inslas e chalian cun las
ostilitads. Ils 10 d’avrigl ha la Cuminanza europeica d’economia approvà
sancziuns da commerzi cunter l’Argentinia.

Per ils Stadis Unids da l’America era la guerra in dilemma tut spezial. Per
l’ina n’avevan ins –­ amez la Guerra fraida – betg previs ina guerra tranter dus
stadis dal vest. Per l’autra era l’USA alliada cun omadus stadis ed omadus
spetgavan sustegn. L’Argentinia ed ils blers stadis latinamericans vesevan la
dumonda dal possess da las inslas sco conflict colonial e spetgavan dals Stadis
Unids ch’els ageschian tenor la doctrina da Monroe ed impedeschian ina
‹recolonialisaziun›. La Gronda Britannia perencunter spetgava da ses allià
politic e militar il pli impurtant medemamain sustegn da defender las inslas
ch’ins considerava sco territori britannic legitim. Betg sustegnair la Gronda
Britannia ni schizunt impedir ella activamain fiss stà catastrofal per la
posiziun da l’USA entaifer la NATO. Ins avess numnadamain dubità davart il
sustegn da l’USA era entaifer la lia da la NATO. Bain n’appartegnevan las Inslas
dal Falkland betg al contract da l’Atlantic dal Nord, da l’autra vart era in
commember da la NATO vegnì attatgà directamain.

Ils Stadis Unids han perquai empruvà da cuntanscher ina schliaziun diplomatica e
d’evitar ina guerra tranter lur alliads. Il parairi da president Ronald Reagan
ch’el na possia betg chapir, daco che dus alliads sa scognian ‹per insaquants
grips da glatsch› è daventà famus. Il minister per l’exteriur Alexander Haig ha
manà dals 8 fin als 30 d’avrigl ina missiun da diplomazia da ‹shuttle›, avant
che Reagan ha la finala declerà da sustegnair la Gronda Britannia ed ha mess en
moviment sancziuns cunter l’Argentinia. Quai era stà intschert a l’entschatta ed
è, sco quai ch’i vegn pretais, la finala stà il resultat da l’insistenza dal
minister da defensiun da l’USA Caspar Weinberger. Quel duai avair proponì al
president da sustegnair il Reginavel Unì. Oramai n’eri betg pli pussaivel per
l’USA da betg sa maschadar en, perquai ch’ils Brits duvravan lur insla Ascension
en l’Atlantic sco basa logistica. Quella avevan els dentant dà en locaziun als
Stadis Unids. L’USA han plinavant furnì rachettas per la defensiun da l’aria
(plitost veglias) e duajan, sco quai che Weinberger ha pretais pli tard, avair
dà en locaziun in portaviuns (quai percunter è vegnì dementì tant da l’USA sco
da la Gronda Britannia). Ultra da quai han ils Stadis Unids sustegnì ils Brits
cun servetschs da novitads (decifrar la telecommunicaziun da las forzas armadas
argentinas, exploraziun da satellit ed agid da communicaziun). A medem temp han
ins furnì a las forzas armadas britannicas muniziun da partenaris d’allianza e
dà liber magasins ch’eran previs per la defensiun da l’Europa Centrala.

Per tegnair davent dal territori da cumbat bastiments neutrals durant la guerra
ha il Reginavel Unì declerà in territori da 360 kilometers (200 miglias marinas)
enturn las Inslas dal Falkland sco ‹zona d’exclusiun da guerra› avant che
cumenzar las operaziuns. Perquai ch’i na deva betg plans per reconquistar las
Inslas dal Falkland, han ins adattà ils plans britannics per in’invasiun
sovietica en Norvegia e la sbartgada sequenta da truppas britannicas per las
Inslas dal Falkland. Il bastiment da passagiers renumà Queen Elizabeth 2 è vegnì
requirì sper auters bastiments e mess en funcziun sco transportader da truppas
svelt.

Mez avrigl avevan ils Brits rimnà ina gronda forza armada da l’aria sin l’insla
Ascension, inclusiv in dumber considerabel d’eroplans da tancar ed aviuns da
chatscha dal tip F-4 Phantom per proteger quels. La taskforce principala da la
marina è partida da la Gronda Britannia vers sid, entant ch’ina pitschna forza
armada è sa separada dad ella per conquistar la Georgia dal Sid.

Ils Argentins avevan duas staziuns militaras sin la Georgia dal Sid, ina a Leith
ed ina a Grytviken. Els na sa muventavan strusch ordaifer quellas staziuns,
perquai han dus collavuraturs dal British Antarctic Survey (BAS) e dus
collavuraturs da l’Independent Television (ITV) pudì star sin l’insla senza
vegnir vis. La HMS Endurance observava ils Argentins or d’ina distanza da var 60
miglias marinas, zuppada tranter culms da glatsch, ed aveva er contact cun ils
collavuraturs dal BAS e da l’ITV.

La forza armada per la Georgia dal Sid che dueva realisar l’Operation Paraquet
consistiva dal destruider HMS Antrim e da la fregatta HMS Plymouth cun truppas
dal Special Air Service (SAS). Plinavant dal Special Boat Service (SBS) e d’ina
cumpagnia dals Royal Marines sin il bastiment auxiliar RFA Tidespring. Ils 19
d’avrigl ha la HMS Conqueror, in sutmarin da la classa da Churchill, explorà la
costa dal nord da la Georgia dal Sid. Ils 20 d’avrigl ha in eroplan
d’exploraziun dal tip Handley Page Victor, ch’era partì sin l’insla Ascension,
sursgulà l’insla e cartografà quella cun in radar. Ins n’ha betg vis bastiments
argentins en la vischinanza da l’insla.

Avant l’invasiun planisada dals Royal Marines èn las emprimas truppas
d’exploraziun da la SAS e da la SBS idas a la riva. Pervia da trid’aura n’han
ellas betg pudì cuntanscher il punct d’observaziun planisà ed han stuì star sur
notg sin in glatscher. Perquai ch’igl ha dà l’auter di in stemprà, han ils
schuldads dal SAS dumandà per agid. Empruvond da transportar davent els, èn dus
helicopters crudads giu tras whiteouts (fenomen meteorologic che fa svanir il
cunfin visibel tranter tschiel e terra). In’ulteriura emprova è dentant
reussida.

Ils 23 d’avrigl hai dà in alarm da sutmarins tar ils Brits e l’operaziun è
vegnida interrutta; la RFA Tidespring è sa vulvida vers l’auta mar per evitar
in’entupada. Ils 24 è la furmaziun britannica sa gruppada da nov ed ha empruvà
d’attatgar il sutmarin argentin, l’ARA Santa Fe (l’anteriur USS Catfish (SS-339)
da la classa americana Balao). Ils 25 è il sutmarin vegnì localisà e donnegià
talmain cun helicopters, mitraglias e rachettas anti-bastiment dal tip AS.12
ch’el ha stuì sa retrair a la costa da la Georgia dal Sid senza pudair sfunsar.
Là l’han ils Argentins bandunà. L’equipa ha capitulà davant las forzas
britannicas.

Ils Brits han decidì d’attatgar uss spertamain. Perquai che la RFA Tidespring
era anc lunsch davent cun la gronda part dals schuldads, han ins mess ensemen
trais teams improvisads cun totalmain 72 schuldads. Quels èn sa tschentads cun
helicopters sin l’insla. Tar Grytviken han ils schuldas prendì posiziun e la HMS
Plymouth e la HMS Antrim han sajettà 235 culps en il conturn dal vitg per
demonstrar als Argentins lur forza da fieu. Sinaquai han quels capitulà. Il
proxim di han era ils schuldads argentins che sa chattavan sper Leith capitulà.

Quai han ils Brits communitgà l’auter di uffizialmain. La primministra Margaret
Thatcher ha purtà la nova en las medias ed ha pretais: «Rejoice, rejoice!» («As
legrai, as legrai!»). Il minister da defensiun da lez temp, Sir John Nott, ha
inditgà pli tard che la reconquista da la Georgia dal Sid haja surtut duì
emplenir las novitads ed augmentar la morala.

Il prim da matg ha l’operaziun cunter las Inslas dal Falkland cumenzà. L’emprima
operaziun è stada l’attatga Black Buck 1 che la RAF ha manà davent da l’insla
Ascension cun in bumbardader tal tip Avro 698 Vulcan sin la plazza aviatica da
Port Stanley. Il Vulcan era concepì per missiuns a distanza media en l’Europa.
Perquai na tanscheva sia capacitad da tanc betg per in sgol direct. Il viadi
d’ir e turnar da 13 000 kilometers pretendeva da tancar pliras giadas en l’aria.
Ils eroplans da tancar da la Royal Air Force eran bumbardaders modifitgads dal
tip Victor. Perquai ch’ins na pudeva betg chargiar avunda carburant, stuevan ins
proceder a moda fitg cumplitgada: Per sgular in Vulcan cun 21 bumbas a
l’arrivada èn dus bumbardaders dal tip Vulcan ed endisch eroplans da tancar
partids, da quels in bumbardader e dus eroplans da tancar sco reserva. Ils
eroplans da tancar han tancà in suenter l’auter ils bumbardaders respectivamain
ils auters eroplans da tancar ed èn lura turnads enavos. Il davos eroplan da
tancar ha tancà anc ina giada il Vulcan avant che quel attatgia ed è sez anc
vegnì tancà ina giada sin via enavos d’in eroplan da tancar che sgulava encunter
ad el. Trais ulteriurs eroplans da tancar (in exploratur da lunga distanza dal
tip Nimrod e trais ulteriurs eroplans da tancar) èn sgulads encunter al Vulcan,
cura che quel è turnà enavos da l’attatga. Cun quell’enorma lavur logistica han
ins tutgà tar l’emprima attatga mo cun ina bumba la pista da la plazza aviatica
da Port Stanley. Las autras bumbas han dentant fatg per part donns ad autras
parts impurtantas da la plazza aviatica. Uschia ha quella attatga gì in success
tactic magari limità, pli impurtant è stà l’effect politic e psicologic.

Mo paucas minutas suenter l’operaziun Black Buck han nov Sea Harriers fatg
in’attatga da la Hermes cun bittar bumbas cun granatas sin Port Stanley e la
plazza aviatica pitschna da pastg da Goose Green. Omaduas attatgas han destruì
eroplans sin terra e donnegià minimalmain l’infrastructura da la plazza
aviatica. Supplementarmain han trais bastiments da guerra sajettà sin il champ
aviatic da Port Stanley. Entant aveva l’aviatica militara argentina gia cumenzà
cun in’atgna attatga, manegiond che sbartgadas britannicas sajan en cursa u da
spetgar mintga mument.

La Grupo 6 ha attatgà senza atgnas sperditas las forzas armadas marinas
britannicas. Dus eroplans d’autras furmaziuns èn vegnids sajettads giu da Sea
Harriers ch’operavan da la Invincible. Igl ha dà in cumbat aviatic tranter
Harriers e chatschaders Mirage da la Grupo 8. Omaduas varts na vulevan l’emprim
betg entrar en in cumbat sin l’autezza optimala da l’inimi. La finala èn duas
Mirages idas pli a bass per attatgar. Ina è vegnida sajettada giu, il pilot da
l’autra vuleva la finala sa tschentar a Port Stanley pervia da mancanza da
carburant. Là è l’eroplan vegnì sajetta giu da las atgnas truppas.

L’attatga or da l’aria ed ils resultats dals cumbats aviatics han gì effects
strategics. Il cumond superiur argentin pensava che l’entira costa argentina dal
continent saja periclitada d’attatgas britannicas. Perquai han ins transferì la
Grupo 8 – la suletta gruppa da l’aviatica militara argentina ch’aveva aviuns da
chatscha – pli lunsch en il nord. Uschia pudev’ins era anc cuntanscher la regiun
da Buenos Aires. Il temp da servetsch che steva a disposiziun per ils eroplans
sur las Inslas dal Falkland è anc sa sminuì ina giada considerablamain tras il
sgol d’arriv pli lung. Las Mirages eran evidentamain inferiuras als Harriers,
surtut tras lur rachettas aria-aria insuffizientas. Quai ha manà al fatg che
l’Argentinia aveva gia pers a l’entschatta da la guerra il domini d’aria sur las
Inslas dal Falkland.

Ils 2 da matg è il bastiment cruschader lev ARA General Belgrano ch’era
tecnicamain antiquà e derivava anc dal temp d’avant la Segunda Guerra mundiala
(ma ch’era entant vegnì modernisà) vegnì sfundrà ordaifer la zona d’exclusiun.
L’ironia è stà ch’il sutmarin d’atom HMS Conqueror (S48) l’ha sfunsà cun
torpedos vegls da la Segunda Guerra mundiala. Perquai che la Belgrano ha gia
stuì vegnir dada si suenter 20 minutas ed ils destruiders d’accumpagnament da la
Belgrano èn l’emprim sparids e pir turnads pli tard per salvar ils naufragiads,
ha la sfundrada custà la vita a 323 persunas. Questa sperdita ha direntà la
tenuta da la regenza argentina e fatg ch’ina schliaziun cun tractativas è stada
nunpussaivla. La sperdita da la Belgrano è daventada ina ‹cause célèbre› per
adversaris da la guerra che proclamavan ch’il bastiment sa muventava da quel
temp davent da las Inslas dal Falkland. Ins ha rinfatschà a la regenza
britannica ch’ella haja sfundrà la Belgrano aposta per far ir da l’aua giu
in’emprova d’intermediaziun da vart da l’USA. Tenor indicaziuns britannicas era
il bastiment bain antiquà, dentant vegnì armà tar la modernisaziun tranter auter
cun indriz da radar ollandais e rachettas Exocet che furmavan in grond privel
per ils bastiments britannics. La gasetta da boulevard britannica The Sun ha
sinaquai scrit sia renumada lingia grassa Gotcha (‹tschiffà›) ch’ins ha dentant
relativà suenter ch’igl è stà cler, quants umans ch’eran vegnids per la vita. La
marina argentina ha retratg suenter l’incident tut ses bastiments ed era il
portaviuns argentin che fiss stà la mira da la Conqueror è restà en il port. Per
attatgar ils bastiments britannics èn ils Argentins be pli sa fidads d’eroplans
da guerra. Era il provediment da l’insla funcziunava be pli cun aviuns da
transport dal tip C-130 Hercules che sa tschentavan la notg.

Dus dis suenter la sfundrada da la Belgrano han ils Brits pers ils 4 da matg in
destruider dal tip 42, la HMS Sheffield, suenter ch’il culp d’ina rachetta
Exocet aveva dà fieu a la nav. Igl ha dà 20 morts. Suenter che dus bastiments èn
vegnids chattads da l’aviatica militara da la marina argentina (COAN), èn dus
COAN Super Étendards partids ch’eran armads cun mintgamai in’Exocet. Suenter
esser vegnids tancads tras in C-130 Hercules curt suenter la partenza, èn els
sgulads bass, èn s’auzads per mesirar cun radar ed han sajettà las rachettas da
30 fin 50 kilometers distanza. Ina ha sbaglià la HMS Yarmouth, l’autra ha tutgà
la Sheffield. Il chau da l’Exocet n’è betg detunà, ma il rest dal carburant ha
dà fieu al bastiment. Intginas uras pli tard han ins dà si il bastiment ch’è
sfundrà suenter sis dis. Entant han ins tratg enavos ils auters destruiders da
lur posiziun malsegira. Il militar britannic fiss stà exponì senza protecziun ad
in’attatga.

Suenter l’incident hai dà plans per in’acziun da commando dal SAS cunter
l’unitad FAA ch’era equipada cun rachettas Exocet. Schuldads dal SAS duevan
tenor ils emprims plans schizunt sa tschentar cun eroplans da transport C-130
sin il champ d’aviaziun, destruir las rachettas ed ils eroplans e suenter mazzar
ils pilots. Pli tard han ins midà il plan. Ils schuldads duevan vegnir
transportads cun in sutmarin a la riva e fugir suenter l’acziun a Chile. Ins
n’ha dentant betg realisà il plan suenter ch’in helicopter che dueva metter giu
in team d’exploraturs è vegnì scuvert ed è sgulà sinaquai a Chile.

Il fatg ch’ils Argentins avevan material da guerra franzos era ina gronda
chargia per ils Brits, perquai ch’ils Franzos eran gia lura stretgamain alliads
cun ils Brits. Era la Frantscha era en in dilemma, perquai ch’ella veseva co che
l’agen material da guerra fascheva gronds donns ad in dals alliads ils pli
stretgs. In’acziun da commando argentina (pseudonim Operation Algeciras) cunter
bastiments da guerra britannics a Gibraltar ha la polizia spagnola pudì evitar.

Als Brits n’èsi betg reussì da segirar il suramaun en l’aria, quai che fiss stà
da muntada essenziala per ina sbartgada amfibica. Quai vegniva surtut engrevgià
dal fatg ch’ils portaviuns britannics stuevan vegnir staziunads ordaifer il
champ d’acziun da las rachettas Exocet. Ils 14 da matg ha il SAS fatg a Pebble
Island in’acziun da commando, tar la quala ins ha destruì numerus helicopters ed
indesch eroplans. Las truppas dal SAS eran sa tschentadas cun bartgas plegablas;
cun quai n’avevan las truppas argentinas betg quintà. La destrucziun dals
helicopters restrenscheva la libertad da sa mover dals Argentins ch’avevan
staziunà lur truppas en l’intern da las inslas. En il cas d’ina sbartgada
vulevan els transportar las truppas cun helicopters als lieus da la sbartgada.

Ils 21 da matg han ins cumenzà la reconquista cun debartgar al Port San Carlos
situà a la costa dal nord dal Falkland da l’Ost. Avant la sbartgada han
commandos dal SBS destruì in post d’observaziun dals Argentins. Diesch Argentins
èn vegnids mazzads e sis arrestads. La marina ed il SAS han fatg attatgas da
distracziun cunter Port Stanley e Darwin/Goose Green. A las 4.40 uras temp local
èn las emprimas truppas debartgadas cun navs a Fanning Head. En ina staziun
bandunada da pestga da balenas han ins endrizzà in lazaret champester ch’è restà
staziunà là per il rest da la guerra. Cun l’alva han ins mess en posiziun
chanuns da 105 mm e sistems da defensiun cunter aviuns dal tip Rapier. La
construcziun dals sistems Rapier ha dentant durà pli ditg che planisà, uschia
che quels n’eran betg anc en funcziun tar l’emprima cunterattatga dals
Argentins. Da la vart britannica hai dà problems cun la coordinaziun. Cura che
la sbartgada d’unitads che duevan liberar il vitg Port San Carlos da truppas
argentinas è sa retardada, n’eran ils helicopters britannics che vegnivan per
sustegnair betg infurmads. Igl è reussì als Argentins da sajettar giu dus
helicopters Aérospatiale SA 341/342 Gazelle e da donnegiar in ulteriur
grevamain. Trais commembers d’equipa èn morts. Ils schuldads argentins han pudì
sa retrair en las muntognas, danunder ch’els èn vegnids transportads cun
helicopters a Port Stanley.

Sin quai ha la FAA attatgà a las 10.30 uras ils bastiments en il Falklandsund.
Las attatgas eran l’emprim nuncoordinadas ed han manà a paucs donns ed intgins
blessads sin la vart dals Brits. Sco cuntramesira èsi reussì a quels da sajettar
giu quatter aviuns argentins. Il suentermezdi hai dà ina nov’attatga, tar la
quala la HMS Argonaut è vegnida donnegiada (trais morts). Ils Argentins han
dentant pers in dals sis A4 Skyhawks. La fregatta HMS Ardent che sa chattava en
il sid dal golf è anc vegnida bumbardada pli ferm ed ha retschet set culps (22
morts). L’Ardent è vegnida dada si en consequenza da quai ed è sfunsada il
proxim di. Ils pilots da la FAA e da la marina argentina cumbattevan
violentamain e faschevan frunt a las atgnas malas coordinaziuns ed a l’armament
pli ferm dals Brits. Uschia sgulavan els attatgas sut l’autezza da las pitgas
dals bastiments britannics cun manevras giagliardas, quai ch’aveva dentant
savens per consequenza che las bumbas na vegnivan betg d’explodir suenter la
curta crudada.

A la fin dal D-Day eran bunamain tut las fregattas ch’avevan prendì part a
l’operaziun da sbartgada donnegiadas tras attatgas or da l’aria. Tuttina eri
reussì da metter a riva 3000 schuldads e 1000 tonnas material e da segirar il
chau da la punt. Ils Argentins han pers tut en tut 13 eroplans.

Ils 23 da matg è il HMS Antelope medemamain sfunsà suenter esser vegnì tutgà
d’ina bumba. Quai ha mussà ch’ils bastiments britannics na pudevan betg sa
defender cunter attatgas or da l’aria a curta distanza.

Ils 25 da matg è il bastiment da container Atlantic Conveyor sfundrà suenter in
culp d’ina rachetta Exocet. Il bastiment aveva chargià helicopters, material per
construir pistas da partenza e d’atterrament sco era tendas. Il medem di è il
destruider HMS Coventry vegnì sfundrà tras bumbas, quai ch’ha custà la vita a 19
mariners. Tar quest’attatga è plinavant la fregatta HMS Broadsword vegnida
donnegiada grevamain. Ils Argentins han pers tar quellas attatgas 21 aviuns.

Ils Brits planisavan da conquistar ils 28 da matg Darwin e Goose Green, il
segund grond lieu sin las Inslas dal Falkland. L’attatga sin Goose Green dueva
surtut rinforzar la morala da las truppas britannicas ch’eran fin là zuppadas en
la champagna. Ils schuldads dal 2 Para duevan exequir l’attatga, sustegnids
d’ina battaria cun chanuns da 105 mm e da la HMS Arrow cun chanuns da 4,5 zoll.
Perquai ch’ins aveva pers ils helicopters cun l’Atlantic Conveyor, han ils
schuldads stuì transportar il material a pe, damai che la via n’era betg
adattada per vehichels. Tras in sbagl da la BBC han ins annunzià l’invasiun da
Goose Green en il BBC World Service avant ch’ella ha insumma gì lieu.

Ils Argentins eran pronts da defender il lieu energicamain, per l’ina perquai
che la stretga da Darwin/Goose Green era tacticamain impurtanta e per l’autra
perquai ch’il segund grond champ d’aviaziun da l’insla sa chattava qua. Ils
Argentins avevan rinforzà ils 500 commembers da las forzas armadas da l’aria
tras 950 umens dal Mount Kent. Suenter l’invasiun avevan els amplifitgà il champ
d’aviaziun sper Goose Green per sustegnair il cumbat sin terra tras eroplans dal
tip Pucarás. Ultra da quai èn vegnidas erigidas bunas e fermas posiziuns da
defaisa. Las truppas disponivan da trais chanuns da 105 mm e da trais chanuns da
35 mm per la defensiun cunter aviuns. La relaziun da schuldads muntava a trais
ad in per ils Argentins.

Suenter che las unitads britannicas eran idas en posiziun, han ellas scuvrì
trais posiziuns dals Argentins ed han pretendì sustegn or da l’aria dals
Harriers. In Harrier è vegnì sajetta giu tar quell’attatga, il pilot ha dentant
survivì ed è vegnì salvà dus dis pli tard d’in helicopter britannic. Duas
cumpagnias britannicas han attatgà, èn dentant fruntadas sin resistenza
vehementa dals Argentins che sa chattavan en posiziuns bain segiradas e
posiziunadas. Suenter ina greva battaglia han ils Brits gì il suramaun ed èn
vegnids la saira fin a Goose Green. Là sa chattavan 114 civilists. Per quest
motiv ha il cumandant britannic decidì ch’in cumbat saja memia privlus. El ha
tramess dus praschuniers Argentins a Goose Green cun l’intimaziun da capitular.
Il cumandant argentin ha acceptà quai suenter ch’el ha vis che sias unitads eran
circumdadas – survalitond dentant lunschora il dumber dals schuldads britannics.

45 schuldads argentins èn morts, 1500 han ins mess en fermanza. Da vart
britannica èn 17 schuldads morts, tranter els era il cumandant da battagliun
Colonel Jones ch’aveva l’emprim manà l’attatga. 37 schuldads èn vegnids
blessads. Jones è mort tar in’attatga persunala cunter ina posiziun da mitraglia
ch’impediva temporarmain l’attatga dal battagliun e ch’aveva chaschunà grevas
sperditas. Perquai ch’ins n’aveva betg a disposiziun ina reserva en il proxim
conturn è il cumandant sa decidì d’attatgar la posiziun cun sia gruppa da stab.
Ins ha undrà Jones postum cun la crusch da Victoria, la pli auta distincziun da
la Gronda Britannia per curaschi en fatscha a l’inimi.

Ils 31 da matg èn ulteriurs 5000 schuldads sbartgads en il golf da Berkley ed
han pudì conquistar il Mount Kent senza grondas difficultads. Port Stanley è
sinaquai stà circumdà. Las attatgas or da l’aria han cuntinuà ed han mazzà ils 8
da zercladur 33 Welsh Guards e 18 ulteriurs umens sin la RFA Sir Galahad e la
RFA Sir Tristram; blers auters han gì grevas brischadas. Quests schuldads eran
mo a bord, perquai che la sperdita dals helicopters sin l’Atlantic Conveyor ha
gì per consequenza ch’ins als ha stuì transportar sin l’aua. Els na vulevan betg
esser nunprotegids da la trid’aura sin la terra – damai ch’ins aveva medemamain
pers las tendas.

Ils 12 da zercladur 1982 è stà in ulteriur di da battaglias sanguinusas. Sin il
Mount Longdon èn 23 schuldads britannics e 29 schuldads argentins morts.
Ulteriuras 25 persunas èn vegnidas mazzadas tar la conquista dal Mount
Tumbledown. 13 morts hai la finala dà, cura che la HMS Glamorgan è vegnida
tutgada d’ina rachetta dal tip Exocet – sajettada d’in camiun. Quai ha puspè
mussà, quant vulnerabels che bastiments èn cunter attatgas cun meds relativamain
simpels.

Ils 14 da zercladur 1982 è la garnischun argentina a Port Stanley stada battida.
Il cumandant, general da brigada Mario Menendez, ha declerà la capitulaziun,
9800 schuldads èn ids a Port Stanley en praschunia da guerra. Ils 20 da
zercladur han ils Brits reconquistà las Inslas da Sandwich dal Sid è communitgà
che las ostilitads sajan terminadas. Il conflict ha cuzzà 72 dis; 236 (tenor
in’autra indicaziun 255) schuldads britannics e 649 (da quai 323 sin il
bastiment cruschader ARA General Belgrano) èn vegnids mazzads. Passa 11 000
schuldads argentins èn daventads praschuniers da guerra.

Ils 19 d’october 1989 han las duas partidas da guerra declerà a Madrid la fin
uffiziala dal conflict. Ma gia l’avrigl 1990 ha l’Argentinia declerà las Islas
Malvinas sco part integrala da la nova provinza argentina Tierra dal Fuego. Il
conflict resta pia nunschlià enfin il di dad oz. Gia ils 17 d’october 1982 aveva
la Gronda Britannia staziunà ina nova squadriglia per survegliar l’aria (Flight
1435) a Port Stanley. Quella sa cumponiva da quatter eroplans da cumbat dal tip
F-4 Phantom. Ils Phantoms han ins remplazzà l’onn 1992 cun Tornados F.3 e lezs
il 2009 cun aviuns dal tip Eurofighter Typhoon.

Militarmain è la Guerra dal Falkland stada impurtanta, perquai ch’ina da las
paucas battaglias sin l’aua suenter la Segunda Guerra mundiala ha gì lieu en
quella guerra. La Guerra dal Falkland ha illustrà, quant vulnerabels che
bastiments èn sin l’auta mar, quai tant tras rachettas sco tras sutmarins.
Suenter han ins construì bastiments da guerra munids cun dapli materials
grevamain inflammabels e cun novs indrizs da stizzar fieu. Las rachettas Exocet
èn vegnidas vendidas cun grond success en tut il mund. Ils bastiments britannics
n’avevan nagin sistem da sa defender a curta distanza, tals sistems èn vegnids
introducids u sviluppads da bunamain tut las forzas armadas da la mar en ils
onns suenter la Guerra dal Falkland. Era per las forzas armadas ch’opereschan
sin terra ha la guerra purtà numerusas experientschas. Oravant tut da vart
britannica avev’ins utilisà cun success armas destinadas cunter chars armads per
attatgar fortezzas da champ dals Argentins.

Las relaziuns climaticas ordvart crivas e la tundra da las Inslas dal Falkland
han mess sin dira emprova las forzas armadas d’omaduas varts. Tant da vart
britannica sco da vart argentina èn unitads stadas en servetsch che n’avevan
betg anc subì relaziuns climaticas cumparegliablas. Tras quai eran lur capacitad
maximala e disponibilitad cleramain restrenschidas. Tar las unitads argentinas
sa tractavi per gronda part d’obligads al servetsch militar da l’intern umid e
chaud dal pajais. Perquai han las unitads britannicas che consistivan da
schuldads da professiun dals paracrudaders e Royal Marines pudì gudagnar. Els
avevan numnadamain gì bunas pussaivladads da scolaziun en Scozia ed en Norvegia
ed avevan pudì rimnar là emprimas experientschas. Sa cumprovads eran plinavant
chars armads levs da la gruppa d’exploraturs britannica per sustegnair
l’infantaria.

L’emprima giada dapi la guerra d’enviern e las sequentas operaziuns da l’armada
tudestga a partir da l’onn 1941 en Finlanda hai dà battaglias d’infantaria en la
zona da clima subpolara. Sper las autas spertadads da vent en territori pauc
cuvert furman la fradaglia e l’umiditad dal terren particularitads da quella
zona da clima. Questa cumbinaziun ha tranter auter per consequenza che la
protecziun da stivals da tgirom diminuescha. Uschia hai dà da vart britannica
l’emprima giada dapi l’Emprima Guerra mundiala uschenumnads cas da ‹pe da foss›
(marschira chaschunada tras l’umiditad). Per quest motiv han ins sviluppà
stivals cun membrana da PTFE, era numnada Gore-Tex, perquai ch’ins aveva
uschiglio mo a disposiziun stivals da gumma. Quest nov material han ins er tratg
a niz per sviluppar vestgadira cunter vent e bletschira che lascha passar la
vapur.

Igl è sa mussà che la buis da standard britannica aveva ina prestaziun limitada
sco autochargiader senza fieu cuntinuant. Per ils cumbats da notg han ins stuì
amplifitgar in apparat d’observaziun a radis infracotschens, plinavant mancava
in perspectiv da mira. En consequenza han ins remplazzà la buis tras il tip
SA80. Enconuschientschas han ins pudì gudagnar per la scolaziun e davart la
psicologia d’in schuldà e sia prontadad da cumbatter entaifer ina pitschna
cuminanza da cumbat tras coesiun. Differenzas en la scolaziun èn oravant tut sa
mussadas tranter ils paracrudaders ed ils schuldads dals regiments da la garda.
Dapi lura pretenda la scolaziun dals schuldads da la garda dapli, tant
mentalmain sco fisicamain (tranter auter cun exercizis da descender cun la
suga).

Politicamain ha la guerra mussà ch’i po era dar durant la Guerra fraida
conflicts militars, sch’i dat valitaziuns sbagliadas. La guerra ha gì d’omaduas
varts motivs e consequenzas politicas a l’intern. Tant la junta militara
argentina (ch’era sut gronda pressiun interna pervia da la greva crisa
economica) sco la regenza conservativa a Londra (che suandava ina politica
d’economia liberala monetara per transfurmar la societad) han nizzegià la guerra
per lur finamiras da la politica interna.

Uschia è la guerra stada in stausch massiv per la popularitad da Margaret
Thatcher ed ha giugà ina rolla tar sia reelecziun l’onn 1983, malgrà che plirs
commembers da sia regenza èn sa retratgs, inclusiv Sir John Nott, l’anteriur
minister da defaisa. La guerra ha gì indirectamain effects impurtants sin
l’Argentinia, pertge che la terrada dal pajais ha sfurzà il regent Leopoldo
Galtieri suenter demonstraziuns violentas da demissiunar. Galtieri è vegnì
remplazzà da general Reynaldo Bignone. Ils 9 da december 1983 è il pajais turnà
a la democrazia.

A lunga vista ha il debachel terminà il fatg ch’il militar argentin è sa
maschadà en la politica e l’ha discredità en la societad. A Comodoro Rivadavia,
la sedia da la dretgira per il territori da guerra, èn 70 uffiziers e
sutuffiziers vegnids accusads pervia da tractament inuman da schuldads durant la
guerra. La terrada da l’Argentinia ha er terminà l’alternativa militara per
schliar il conflict da Beagle ed ha manà al contract tranter il Chile e
l’Argentinia da l’onn 1984.

264 veterans han sa prendì la vita durant ils 20 onns suenter la guerra, quai
sin fundament da disturbis posttraumatics.

Il dumber dals veterans ch’han sa prendì la vita durant ils 20 onns suenter la
guerra sin fundament da disturbis posttraumatics munta a passa 450.

Il fatg ch’il dumber da las victimas dal cumbat è d’omaduas varts pli pitschen
ch’il dumber dals veterans ch’han sa prendì la vita, perquai ch’els pateschan da
disturbis posttraumatics, è remartgabel. Tant en Gronda Britannia sco en
l’Argentinia n’era il provediment dals veterans betg avant maun e sto esser
manglus fin al di dad oz.

Gia durant la guerra han ins speculà, schebain la Gronda Britannia dovria armas
atomaras. En las medias circulava l’opziun ch’i duaja vegnir arsentà ina citad
per demoralisar ils Argentins. Quai en cas che la guerra duess ir mal per ils
Brits. En emprima lingia vegniva la citad da Córdoba numnada.

Suenter ch’infurmaziuns eran vegnidas a la glisch, tenor las qualas bastiments
da guerra britannics duajan avair gì durant la guerra armas atomaras a bord, ha
la gasetta dal di britannica The Guardian pretendì scleriment. La regenza
britannica ha dentant refusà pliras giadas da far indicaziuns latiers. Sinaquai
ha la gasetta accusà per il dretg sin infurmaziun ed ha survegnì quel suenter
ina dispita giuridica da plirs onns. Ils 5 da december 2003 ha il ministeri da
defensiun a Londra confirmà che plirs bastiments hajan gì durant la guerra armas
atomaras a bord. I saja dentant stà exclus davent da l’entschatta da duvrar las
armas. Plinavant na saja nagin da quels bastiments stà en auas da l’America
Latina. Il president argentin Néstor Kirchner ha pretendì ils 7 da december 2003
che la Gronda Britannia s’exculpeschia a moda uffiziala, perquai che ses pajais
saja stà periclità e smanatschà a moda inadequata tras armas atomaras
britannicas. La Gronda Britannia ha renvià questa pretaisa schend ch’ella saja
deplazzada.

Il zercladur 2005 è vegnì confermà uffizialmain che las fregattas HMS Broadsword
e la HMS Brilliant hajan gì a bord a l’entschatta da la guerra armas atomaras
tacticas dal tip WE.177 per cumbatter sutmarins ostils. Per motivs da segirtad e
per evitar da cuntrafar al dretg internaziunal han ins chargià questas armas anc
durant il viadi en l’Atlantic dal Sid sin ils portaviuns HMS Invincible e HMS
Hermes sco era sin ils bastiments da provediment RFA Fort Austin, RFA Regent e
RFA Resource. Durant la guerra han quests bastiments operà ordaifer las auas
territorialas da las Inslas dal Falkland.



https://rm.wikipedia.org/wiki/Giudaissem_(puter)

Il giudaissem es la pü veglia religiun monoteistica. Listessamaing significha
giudaissem eir il pövel güdev, sia cultura e sias üsaunzas.

Pel solit vain il giudaissem considero per üna religiun mundiela schabain cha
sieus aderents sun be 13,5 milliuns sül muond inter. 7 milliuns güdevs staun in
Israel, la granda part dal rest viva i'ls Stedis Unieus da l'America.

La vita religiusa dal giudaissem as basa sülla Bibgia hebraica chi
correspuondescha cul Vegl Testamaint dals cristiauns.

L'experienzcha oriunda e furmand tuot il svilup ulteriur dal giudaissem d'eira
la deliberaziun dals güdevs our da l'Egipta i'l seguond millenni avaunt Cristus
e la via tres il desert suot il mneder Moses. Moses svess s'inclegiaiva be scu
ün instrumaint da quel Dieu chi s'ho fat palais suot il nom jahwe (hebraic, per
rumauntsch eau sun quel ch'eau sun). Sül munt Sinai artschaiva'l Moses ils desch
cumandamaints scu ün fundamaint da la vita futura cumünaivla.

Trauma collectiv pels Güdevs d'eira la destrucziun dal taimpel a Jerusalem l'an
70 zieva la naschentscha da Gesu. Da quel evenimaint davent gnivan ils Güdevs
sternieus sül muond inter.

Düraunt la seguonda guerra mundiela gnivan mordragios var 5 milliuns Güdevs in
champs da concentraziuns dals naziunelsocialists in Germania ed in pajais
occupos da quels.



https://rm.wikipedia.org/wiki/Giancarlo_Antognoni

Giancarlo Antognoni (* Marsciano, 1. avrigl 1954) es ün ex-ballapeist taliaun,
giuveder dal center dal champ. Dal 1982 ho'l guadagno il champiunedi mundiel cun
la squedra naziunela da ballapè da l'Italia. El ho spais tuot sia carriera
taliauna da ballapeist da professiun in l'ACF Fiorentina duraunt ils decennis
Settaunta ed Ochaunta dal 20. tschientiner.

Antognoni giuvaiva già a 16 ans in ün'equipa da Serie D taliauna, l'Asti
Ma.Co.Bi.; düraunt sieu prüm champiunedi (1970/71) fet el 6 matschs, ma già la
stagiun zieva giuvaiva'l fich suvenz dal cumanzamaint da la partida.

L'ACF Fiorentina, squedra da Serie A, cumpret Antognoni dal 1972; il giuven
giuveder debütet cun sia nouva equipa als 15 october 1972 i'l matsch Hellas
Verona-ACF Fiorentina, vint da la Viola da Firenza 2-1: Antognoni giuvet culla
maglia numer 7. In seguit dvantet Antognoni il leader da l'equipa da Firenza, da
la quêla vstit la maglia numer 10 düraunt quindesch ans e füt püssas voutas il
chapitauni.

Dal 1981 pervi d'ün accidaint da gö cul goli dal Genoa CFC Silvano Martina as
rumpet Antognoni il cupigliun; sieu fled as fermet, e'l giuveder cumanzet darcho
a respirer be grazcha a l'agüd da meidis e massörs da las duos squedras. Zieva
trais ans vet el ün oter accidaint cun Luca Pellegrini da l'UC Sampdoria (l'otra
equipa da Genua: quasi ün spass dal destin), chi provochet la fractura da l'üss
dal vantrigl. Zieva sieu seguond accidaint, schabain ch'Antognoni füss guarieu,
faiva il treneder da la Fiorentina Aldo Agroppi giuver suvenz Roberto Onorati
impè dad el; per que ün di gnit Agroppi assaglieu dad ün pêr fans.

Antognoni abandunet Firenza a fin champiunedi 1986/87: düraunt 15 stagiuns culla
Viola ho'l piglio part a 341 matschs, fat 61 gols e guadagno ün Coppa Italia
(1974/75) ed üna Coppa da Liga Italo-inglais (1975/76). Zieva get el a Losanna,
inua ch'el giuvet illa squedra dal lö düraunt duos ans.

Als 25 avrigl 1987 glivret el da giuver. Sia "partida d'adieu" füt ün matsch da
beneficenza traunter la naziunela taliauna champiun dal muond 1982 ed üna
squedra internaziunela furmeda dals meglders ballapeists; a la partida, giuveda
i'l stadion "Artemio Franchi" da Firenza, pigliettan part 40.000 spectatuors.

Antognoni ho giuvo 73 voutas illa squedra naziunela da ballapè da l'Italia ed ho
fat 7 gols. Sieu prüm matsch füt Pajais Bass-Italia 3-1 als 20 november 1974,
l'ultim füt Tschecoslovachia-Italia als 16 november 1983.

El ho piglio part duos voutas al champiunedi mundiel da ballapè: dal 1978 in
Argentina e dal 1982 in Spagna, inua ch'el vaindschet il turnier eir sch'el nu
giuvet il finel pervi d'ün accidaint.

Zieva avair glivro sia carriera scu ballapeist, dvantet Antognoni ün dals
mneders da la Fiorentina. Illas ultimas partidas dal champiunedi 1992/93
substituit el il treneder Aldo Agroppi insembel cun Luciano Chiarugi, ma
tuottüna get la squedra Viola in Serie B.

Antognoni restet tar l'amministraziun da la Fiorentina fin 2001; zieva vet el ün
incharg da mneder pellas squedras naziunelas da giuvens da l'Italia.



https://rm.wikipedia.org/wiki/Fuond

Fuond ( [fuə̯nt]?/i, tud. Pfunds) è ina vischnanca austriaca cun 2577 abitants
(1. da schaner 2016). Ella sa chatta en il district da Landeck en il Tirol.

Fuond sa chatta en la cuntrada Oberes Gericht, la part sisum da la Val da l'En
tirolaisa, en vischinanza dals cunfins cun la Svizra e l'Italia. Sper la punt da
Kajetan sa spartan las vias per Spiss e vinavant a Samignun sco era per Danuder
ed al pass dal Raisch.

La vischnanca consista da las fracziuns Stuben a la spunda sanestra da l'En al
cugn alluvial dal Stubnerbach, Pfunds-Dorf a la spunda dretga da l'En al cugn
alluvial dal Radurschlbach sco er ils aclauns Wand, Vorderkobel, Hinterkobel,
Birkach, Lafairs, Stein e Greit. Las parts da la vischnanca èn colliadas tras
ina punt da legn ch'è vegnida construida il 1950 en il stil dal 19avel
tschientaner. Ils cugns alluvials dals auals mainan l'En tras duas stortas
marcantas.

Fuond è vegnida numnada l'emprima giada en in document dal 1282. En il center
dad omaduas fracziuns datti imposantas chasas a suler central (Mittelflurhäuser)
cun tetgs a piz cun penslas largias, scalas avertas e picturas da fatschadas en
stil engiadinais. In exempel represchentativ è l'anteriur palaz da giustia a
Stuben. Questas chasas èn ina perditga per la bainstanza dal lieu dal temp, cura
ch'il traffic commerzial tranter Augsburg e Vaniescha manava anc per il Oberer
Weg, il pass dal Raisch ed il Fernpass. La Baselgia da Nossadunna
(Liebfrauenkirche) a Stuben è vegnida erigida l'onn 1470 en stil gotic tardiv;
il 1680 ha'la survegnì in altar baroc.

En ils onns 1980 è Fuond sa posiziunà sco „vischnanca ecologica“. Igl ha dà
plans da deviar l'En dal cunfin svizzer tras in chanal cun in implant electric
fin a Prutz. Quai ha persvadì ils abitants metter la vita en il vitg sut la
parola „durabel ed ecologicamain cumpatibel“. Ins ha mess patg sin implants
solars, il diever da chalur en verandas d'enviern ed in implant da stgaudar
central senza substanzas nuschaivlas cun biomassa e retagls da laina.

Ozendi è Fuond ina vischnanca da turissem bistagiunal che profitescha da las
regiuns da schis damanaivlas a Samignun e Danuder.



https://rm.wikipedia.org/wiki/Friedrich_D%C3%BCrrenmatt

Friedrich Josef Dürrenmatt (* ils 5 da schaner 1921 a Konolfingen; † ils 14 da
december 1990 a Neuchâtel) è stà in scriptur, dramaticher e pictur svizzer.

Friedrich Dürrenmatt è naschì ils 5 da schaner 1921 a Konolfingen, ina
vischnanca en il chantun Berna. Ses tat è stà il politicher Ulrich Dürrenmatt,
ses bab il plevon protestant dal vitg, Reinhold Dürrenmatt. Trais onns pli tard
è naschida sia sora Vroni. L’onn 1935 ha la famiglia dischlocà a Berna,
probablamain ord motivs economics. La crisa economica mundiala sentiv’ins da
quest temp era en Svizra, uschia che la classa mesauna da burgais è daventada
pli paupra. Friedrich Dürrenmatt ha l’emprim visità il gimnasi liber a Berna,
pli tard il Humboldtianum, nua ch’el ha fatg la matura l’onn 1941. Dürrenmatt
n’è betg stà in enorm bun scolar (nota generala: «malapaina suffizient») ed ha
descrit ses temp da scola sco «mender temp da mia vita». El haja midà scola,
perquai che la moda d’instrucziun na plaschevi betg ad el, perquai ch’el
survegnevi ina massa notas nauschas e perquai ch’el avevi adina puspè dispitas
cun ils scolasts. Igl è enconuschent che Dürrenmatt fascheva part l’onn avant la
matura dad in’associaziun frontista. Questa commembranza ha el pli tard declerà
cun il giavisch da vulair sa distanziar dal bab.

Anc a Konolfingen ha el entschet a malegiar e dissegnar, activitads che han
accumpagnà el l’entira vita. Pli tard ha el illustrà intginas da sias ovras,
fatg skizzas e creà per part entiras culissas da teater. Ses maletgs èn vegnids
exponids ils onns 1976 e 1985 a Neuchâtel e l’onn 1978 a Turitg. Malgrà ses
talent da dissegnar ha el entschet a studegiar l’onn 1941 filosofia, scienzas
natiralas e germanistica. L’entschatta da ses studi ha Dürrenmatt passentà a
Turitg, gia suenter in semester ha el dentant midà a Berna, nua ch’el abitava
tar ses geniturs en in’abitaziun da mansarda. Quest’abitaziun ha el decorà cun
gronds dissegns vi da las paraids. Quels èn vegnids surmalegiads pli tard e pir
scuverts e renovads l’entschatta dals onns novanta. L’onn 1945 ha Dürrenmatt
terminà ses studi. La lavur da doctorat davart Søren Kierkegaard è dentant
restada incumpletta.

Ses emprim toc da teater publitgà è naschì ils onns 1945/46: Es steht
geschrieben. L’onn 1947 è questa ‹cumedia› – ch’è en vardad plitost in drama –
vegnida preschentada per l’emprima giada. Il medem onn ha Dürrenmatt maridà
l’actura Lotti Geissler, ed els dus èn ids a star a Ligerz al Lai da Bienna. Là
ha el scrit il roman criminal Der Richter und sein Henker cun colliaziuns tar
lieus locals sco Lamboing. En las scolas tudestgas tutga quest’ovra oz tar la
lectura da standard.

Ils emprims onns sco scriptur liber èn stads grevs per Dürrenmatt e per sia
famiglia da bainbaud tschintg persunas. Lura è la situaziun sa megliurada,
cunzunt pervia d’incumbensas da staziuns da radio tudestgas, per las qualas el
ha scrit intgins gieus auditivs. Plinavant è la chasa editura Arche daventada
durant quest temp si’editura fixa. Dürrenmatt ha cumenzà a scriver romans da
detectiv ch’èn per part cumparids en il Beobachter sco romans da cuntinuaziun.
L’onn 1952 èn ils Dürrenmatts ids a star a Neuchâtel.

L’onn 1952 è naschì ses toc da teater Die Ehe des Herrn Mississippi, cun il qual
el ha pudì festivar ses emprim grond success sin tribunas da la Germania. Cun
sia cumedia Der Besuch der alten Dame ha el gì success mundial. Ses toc il pli
enconuschent è dentant daventà Die Physiker ch’el numna medemamain ina cumedia.

Per si’ovra – che cuntegna sper ils tocs da teater era ina massa romans da
detectiv, raquints, gieus auditivs, essais e referats – ha Dürrenmatt survegnì
ina massa premis. Tranter auter l’onn 1948 il premi da la fundaziun Welti per il
drama Es steht geschrieben, 1959 il Premi Schiller da la citad da Mannheim, 1960
il Premi grond da Schiller da la Fundaziun svizra da Schiller e 1977 la Medaglia
da Buber-Rosenzweig a Frankfurt. L’onn 1969 ha el dastgà retschaiver il titel da
docter d’onur da la Temple University a Philadelphia; en pli ha el survegnì
promoziuns d’onur a Gerusalem e Nizza. Ils onns sessanta sa chattava ses success
en la publicitad sin il zenit.

Per part ha Dürrenmatt er lavurà sco reschissur da teater: l’emprim a Basilea,
suenter in infarct dal cor a la Neue Schauspiel AG a Turitg e finalmain a
Düsseldorf. Là èn era dus da ses tocs da teater vegnids preschentads per
l’emprima giada. Quai èn Porträt eines Planeten e Titus Andronicus. El ha
inscenà pliras represchentaziuns dad atgnas ovras, sco per exempel l’onn 1978 a
Vienna il toc Der Meteor (scrit 1964/65).

Ils onns otganta ha Dürrenmatt puspè retschet in premi suenter l’auter, uschia
per exempel il Premi statal da l’Austria per litteratura europeana, il Premi
Georg-Büchner ed il Prix Alexei Tolstoi da l’Association internationale des
Ecrivains de Romans Policiers.

Sco autur critic ha Dürrenmatt prendì posiziun envers la politica
internaziunala, e quai en essais, referats e pleds festivs. Exempels èn Amerika
(1970), il text da pressa Ich stelle mich hinter Israel (1973) u in referat a
chaschun dal 100avel natalizi dad Albert Einstein. L’onn 1990 ha el tegnì dus
pleds davart Václav Havel e Michail Gorbatschow ch’èn cumparids sut il titel
Kants Hoffnung.

Per l’ediziun da sias ovras en 29 toms (ch’è cumparida en furma liada tar la
chasa editura Arche ed en furma da cudeschs da giaglioffa tar la chasa editura
Diogenes) ha Dürrenmatt surlavurà las bleras da sias ovras. Dürrenmatt è mai stà
da l’opiniun che sias ovras sajan finidas. Durant las preparaziuns per l’ediziun
da si’ovra cumpletta è el sa fatschentà intensivamain cun sia moda da lavurar,
cun las figuras creadas dad el e cun ils lieus d’acziun. Or da questa lavur è
resultada l’ovra da nov parts Geschichte meiner Schriftstellerei respectivamain
Stoffe ch’è cumparida en dus toms (Labyrinth. Stoffe I–III 1981 e Turmbau.
Stoffe IV–IX 1990). Or da manuscrits è vegnì publitgà suenter sia mort ina
cuntinuaziun da Stoffe.

L’onn 1983 è sia dunna Lotti morta. Bundant in onn pli tard ha Dürrenmatt maridà
l’actura, cineasta e schurnalista Charlotte Kerr. Ensemen han els realisà il
film Porträt eines Planeten ed il toc da teater Rollenspiele. Ils 14 da december
1990 è Dürrenmatt mort en la vegliadetgna da 69 onns. Kerr ha tractà lur temp
communabel en il cudesch Die Frau im roten Mantel.

Sumegliant a las teorias dal teater epic da Bertold Brecht che Dürrenmatt ha
studegià, vuleva Dürrenmatt crear ina distanza tranter l’aspectatur e quai che
capita sin la tribuna. L’aspectatur na dueva betg avair la rolla d’in consument
passiv, mabain vegnir animà da pensar activamain.

Il med da stil preferì da Dürrenmatt era l’alienaziun che metta en dumonda fatgs
renconuschids e mussa las cuntradicziuns da las structuras da la societad.
Medemamain caracteristics èn elements tragic-grotescs, pia ina colliaziun da
chaussas che na paran l’emprim betg colliablas. Cuntrari a Brecht na preschenta
Dürrenmatt dentant nagina concepziun dal mund (tar Brecht: marxissem).

Dürrenmatt ha creà ses agen tip da tragicumedia, ina furma maschadada da la
tragedia e la cumedia ch’è tenor Dürrenmatt la «suletta pussaivladad da
raquintar las tragedias d’ozendi». La tragedia pretendia numnadamain «culpa,
miseria, mesira, survista, responsabladad» per cuntanscher la finamira da la
purificaziun dal singul. Quai descriva el en ses text Theaterprobleme dal 1955.
En il dischurden dal mund modern, uschia Dürrenmatt, vegnia la culpa disfatga ed
adossada ad auters. En la moderna funcziunia be il grotesc.



https://rm.wikipedia.org/wiki/Flur-portg

La flur-portg, num scientific Taraxacum sect. Ruderalia, furma ina gruppa da
spezias da plantas stretg parentas entaifer il gener flur-portg (Taraxacum) or
da la famiglia da las cumpositas (Asteraceae). En il diever da mintgadi
rumantsch vegnan tant questas plantas sco er quellas dal gener Leontodon
numnadas ‹flur-portg› (popular er ‹flur-chadaina›) u ‹dent-liun›. Er per tudestg
è il num dad omadus geners ‹Löwenzahn› (cun la varianta dialectala ‹Saublume› en
Svizra tudestga, da la quala deriva er il num rumantsch ‹flur-portg›). Per
motivs da sistematica e per evitar scumbigls è il num ‹flur-portg› reservà en
rumantsch grischun per il gener Taraxacum (quai che correspunda a la derivanza
dal term ‹Saublume›, cf. sutvart), entant ch’il num dent-liun vegn duvrà –
confurm a la muntada dal num latin – per designar il gener Leontodon.

Dals anguls dal fegl sortan per regla plirs monis d’ina lunghezza da fin 60 cm
che fineschan mintgamai en in portaflurs. Il moni n’ha nagins fegls, è dador
levamain pailus e furma ina bavrola ch’è chavorgia a l’intern. A la fin dal moni
suondan 30 fin 40 fegls auts ch’èn ordinads spessamain en furma da spirala e che
setgentan relativamain spert. Survart furma in vertschel da fegls da cuvrida
l’emprim ina protecziun serrada enturn il brumbel dal portaflurs. Ils fegls da
cuvrida s’avran e sa serran enturn il portaflurs e restan verds fin ch’ils
fritgs èn madirs. Tar il portaflurs sez sa tracti d’ina flur apparenta, en la
quala bleras flurs melnas en furma da lieunga èn reunidas ad in chanastret en
furma da taglier d’in diameter da trais fin tschintg centimeters. En quel
s’avran las singulas flurs en furma da rintg da dadora vers anen. Durant il temp
da fluriziun che dura plirs dis sa serra il portaflurs mintgamai la notg, da
plievgia u setgira e la finala avant che sflurir. Plirs dis pli tard s’avran ils
fegls da cuvrida ina davosa giada en quel mument ch’ils fritgs èn madirs. En
questa fasa sa liberescha la flur-portg l’emprim dals tschertgels enturn la flur
setgads ch’appartegnevan a las flurs en furma da lieunga. Ils fritgs sezs èn
achenas satiglias en furma da butschin ch’èn munidas cun umbrellas sgulantas
(pappus). Els vegnan derasads tras il vent. Avant che quai succeda, sa
preschenta il portaflurs cun ils fritgs madirs en furma da l’enconuschenta ‹flur
da suflar›.

En l’Europa Centrala dura il temp da fluriziun principal da l’avrigl fin il
matg. En in dumber marcantamain pli bass cumparan las flurs però fin viaden
l’atun.

La flur-portg vegn infestada da divers bulieus da ruina (Puccinia variabilis,
Puccinia silvatica e Puccinia taraxaci). Er il bulieu fitg derasà Sclerotium
rolfsii po attatgar la planta.

Oriundamain deriva la flur-portg da la part occidentala da l’Asia e da l’Europa.
Ozendi è ella però derasada – er tras intervenziun da l’uman – en vastas zonas
da l’emisfera nord. En l’emisfera sid cumpara la planta be sporadicamain e lura
adina pervi da derasaziun (vulida u nunvulida) tras l’uman. En l’Europa Centrala
furma la flur-portg in’erva selvadia fitg frequenta sin prads, a l’ur da vias ed
en curtins. Sco planta ruderala occupa ella svelt surfatschas nuncultivadas,
gondas e sfessas en mirs. La planta crescha en territoris cun ina temperatura
media ad onn tranter 5 e 26 °C e precipitaziuns annualas tranter 0,3 e 2,7 m, e
quai sin terrens cun ina valur pH tranter 4,2 e 8,3. En regiuns muntagnardas
cumpara ella fin ad in’autezza da 2800 m s.m., resta là però bundant pli
pitschna ch’en la planira.

Damai che las populaziuns da la flur-portg sa laschan be tschiffar malamain cun
ils concepts tradiziunals d’in gener, èn ellas vegnidas subsummadas sut il gener
collectiv Taraxacum officinale agg. (G. H. Weber ex Wiggers). Ma er quel sa
lascha strusch differenziar da geners collectivs parentads; perquai vegnan uss
tut las plantas attribuidas a la secziun Ruderalia entaifer il gener Taraxacum.
Tut tenor definiziun cumpiglia questa secziun tranter in e plirs milli geners.

La totalitad da quests fenomens – che paran, guardà be mintgin per sai, dad
esser vaira curius – sa lascha declerar en il fatg che la planta mida a moda
ciclica ses nivel da poliploidia: plantas diploidas han relativamain savens
descendents tetraploids. Plantas diploidas fructifitgadas cun pollen da plantas
tetraploidas han savens descendents triploids. Plantas triploidas na sa
multiplitgeschan bain betg a moda sexuala; ellas èn però ritgas da mutaziuns e
sa derasan fermamain tras multiplicaziun vegetativa. Tras reducziun da gens,
directamain sur nivels intermediars aneuploids, resultan dad ellas puspè plantas
diploidas che derasan las mutaziuns ch’èn s’accumuladas en il pool da gens.
Resguardond pia la totalitad da las plantas da flur-portg entaifer la secziun
Ruderalia, la pon ins chapir sco ina suletta spezia, entaifer la quala singuls
commembers na fan per tscherts temps betg part da la reproducziun sexuala. Tge
mecanissem ch’è responsabel per la midada dal nivel da poliploidia, quant savens
ch’i dat tals ciclus e quant ditg che quels duran sco er ils motivs per las
divergenzas tranter nord e sid areguard la repartiziun da la poliploidia èn
fenomens che n’èn betg anc perscrutads avunda.

La flur-portg po vegnir scumbigliada tgunschamain cun plantas d’autras secziuns
dal gener Taraxacum, damai che quellas sumeglian fitg ina l’autra e pon
mintgatant be vegnir tegnidas ina ord l’autra tras la furma dal sem. Medemamain
guardan or las spezias dal dent-liun, che furman il gener Leontodon, sco er las
spezias dal gener purschlera (Hypochaeris) bunamain tuttina sco la flur-portg.
Ils monis da tut questas flurs n’èn però betg chavortgs. En pli èn las achenas
dal gener Leontodon furmadas uschia ch’il pappus na sa chatta betg sin in moni,
mabain è collià directamain cun las zaidlas mellen-alvas fin brin cleras.

Damai ch’ella flurescha baud, è la flur-portg impurtanta per il svilup dals
pievels d’avieuls en il decurs da la primavaira; cumpara la flur-portg en fitg
gronds dumbers, pussibilitescha ella schizunt ina racolta da mel prematura. Mel
d’avieuls da flur-portg ha in aroma vigurus, è l’emprim da colur mellen aurà e
consistent e candescha a grauns fins che furman alura in mel da colur melnenta.
Per producir in kilo mel sto in pievel d’avieuls visitar bundant 100 000
flurs-portg.

Las substanzas activas principalas èn substanzas amaras dal tip
sesquiterpenlacton (tetrahydroridentin B, taraxacolid-β-D-glucosid ed autras),
in derivat da l’acid da phenolcarbon (taraxosid) e triterpens (taraxasterol e
ses derivats); ultra da quai èn cuntegnidas autas concentraziuns da calium (fin
a 4,5 %) ed inulin (l’atun fin a 40 %). Lavurs da perscrutaziun pli novas or dal
sectur da l’etnofarmacologia han intercurì las caracteristicas fisiologicas dals
taraxasterols. I para che la fracziun da sesquiterpen saja responsabla per
l’effect hepatoproctectiv ch’ins ha constatà; quella mussa er il potenzial
d’effects chemoprotectivs. Tar extracts da flur-portg han ins pudì cumprovar in
effect retardant areguard la creschientscha e l’invasivitad da cellas da cancer
da prostata e dal sain; en pli in effect che promova l’apoptosa tar cellas da
carcinom dal gnirom, tar cellas da leuchemia e tar cellas da cancer dal
pancreas. Tar experiments cun animals è sa mussà a basa d’in extract da
flur-portg in effect retardant areguard il sbassar da la valur da glucosa en il
sang, cumbinà cun in augment retardà da las valurs da triglicerid e lactat.

En la medischina populara vegn la planta plinavant duvrada sco purgiativ lev, en
cas da diabetes, tar malsognas reumaticas ed eczems. Il suc dals monis vegn
cusseglià cunter variclas ed egls-giazla. Per far curas da la primavaira vegnan
ils fegls giuvens ultra da quai elavurads a salatas e suc pressà u duvrads sco
agiunta a smoothies. Las ragischs che vegnan racoltadas l’atun cuntegnan bler
inulin e vegnan oz per part puspè duvradas en furma brassada sco surrogat da
café.

Durant la Segunda Guerra mundiala èn vegnidas fatgas en l’Uniun sovietica ed en
il Terz Reich emprovas da gudagnar or da la flur-portg in substitut da
cautschuc. Tranter auter è vegnida endrizzada il 1942 en il champ da
concentraziun dad Auschwitz ina staziun da perscrutaziun per cautschuc da
plantas, en la quala lavuravan 150 fin 250 praschuniers.

Dapi intgins onns han ins cumenzà a revegnir al potenzial da la flur-portg sco
planta da materia prima. En l’Europa ed en l’America dal Nord han lieu
perscrutaziuns cun la finamira da pudair producir da la flur-portg russa
(Taraxacum kok-saghyz) in cautschuc utilisabel sco alternativa tar il cautschuc
natiral che vegn gudagnà dal suc da latg da la planta da cautschuc (Hevea
brasiliensis) resp. tar il cautschuc sintetic.

Er per tudestg existan numerusas variantas dialectalas e denominaziuns da la
lingua da mintgadi che dattan perditga da l’aut grad d’enconuschientscha da
questa planta: Bumbein, Bumbaum, Hundeblume, Hundsblume, Kuhblume, Maistock,
Mühlenbuschen, Pusteblume, Rahmstock, en Svizra er Chrottepösch(e), Weihfäcke,
Milchblueme ni Söiblueme. Intgins nums sco Maistock u Pusteblume sa refereschan
al temp da fluriziun principal u spezialmain al portaflurs cun fritgs madirs.
Autras variantas dialectalas sco Milchblume u Mellichstöck fan allusiun al suc
da latg cuntegnì en il moni. Il num svizzer Söiblueme exprima probablamain
ch’ils purs n’han betg gugent sche la planta sa derasa memia fitg sin ils prads.
E lura datti in’entira retscha da nums che fan allusiun al fatg che la planta fa
passar da l’aua: Bettnässer, Bettpisser, Bettschisser, Bettseecher, Pissblume,
Pisser, Pissnelke u per franzos Pissenlit – la correspundenza rumantscha fiss
‹pischaletg›.



https://rm.wikipedia.org/wiki/Fats_dals_apostels

Fats dals apostels (in rumauntsch grischun fatgs dals apostels) es ün cudesch
dal Nouv Testamaint illa Bibgia, partieu aint in 28 chapitels.

Tenor la tradiziun generela deriva il cudesch dal apostel Lucas e sto in connex
immediat cul evangeli da quella persuna. Üna cumprouva per quista teoria as
pudess verer ill'introducziun cur cha l'autur as drizza ad ün Teofilus in
dschand: "I'l prüm cudesch, cher Teofilus, d'heji quinto da tuot que cha Gesu ho
fat ed instruieu fin a quist di, dal quel es gnieu tut sü (in tschêl)" (chapitel
1, vers 1-2).

Ün chapitel renomno es il seguond chi quinta da Tschinquaisma e cu cha'l Spiert
Sench riva a la prüma raspeda a Gerusalem.

Il 15evel chapitel tematisescha il conflict traunter Petrus e Paulus sül concil
dals apostels a Gerusalem: la majorited suot Paulus decida cha pajauns, chi
converteschan al cristianissem, nu ston surpiglier tuottas ledschas dal Vegl
Testamaint. Impustüt las reglas da nettezza culticas dal giudaissem croudan
davaunt per persunas chi dvaintan cristiauns.

La granda part dal cudesch as dedicha lura als viedis da missiun dal apostel
Paulus.



https://rm.wikipedia.org/wiki/Eyjafjallaj%C3%B6kull

L'Eyjafjallajökull [ˈɛɪjaˌfjatlaˌjœkʏtl̥] è, cun 1'666 m d'autezza, il sisavel
grond glatscher da l'Islanda. El è situà a la costa meridiunala extrema, al vest
dal Mýrdalsjökull en la vischnanca da Rangárþing eystra. Sut il glatscher sa
chatta in vulcan cun in'atgna chombra da magma ch'è stà activ ils onns 1612,
1821 fin 1823 e l'ultima giada il 2010.

Il num Eyjafjallajökull, per rumantsch glatscher da las muntognas da las inslas,
deriva da si'approximitad tar las Vestmannaeyjar (tud. Westmännerinseln).
Questas inslas sa chattan var 10 km al sidost dal massiv muntagnard en
l'Atlantic. Las pli pitschnas muntognas als pes da l'Eyjafjallajökull han num
Eyjafjöll, q.v.d. las muntognas da las inslas.

Il chapitsch da glatsch ha ina surfatscha da var 78 km². Il pli aut dals pizs,
che pizzan ora dal glatscher sco pitschens nunataks, è il Hámundur cun
in'autezza da 1'666 m.

Dal chapitsch da glatsch da l'Eyjafjallajökull van intginas glatschers da val e
lieungas da glatscher fin a 1'000 m giu en las valladas. Las pli impurtantas da
quellas lieungas da glatscher èn il Steinholtsjökull ed il Gígjökull che
s'extendan vers nord en direcziun dal current Markarfljót. Il num da la davosa
lieunga da glatscher signifitga glatscher dal crater e deriva dal fatg che la
lieunga da glatscher vegn dad ina sfessa en il crater dal piz. Gígur è il pled
islandais per crater. La lieunga da glatscher stippa e sfendagliusa tanscha fin
a 1'200 m giu en la val dal Markarfljót.

Als pes dal Gígjökull è sa furmà in lai glazial. Il lai glazial, numnà Lónið, è
circumdà da morenas autas. Il pitschen flum Jökulsá curra or dal lai en il
current Markarfljót damanaivel.

Sut il glatscher sa chatta in vulcan ch'è raramain activ. Il num
Eyjafjallajökull designescha tant il glatscher sco l'entir massiv vulcanic cun
pliras muntognas pitschnas sut quai. La descripziun islandaisa sa lascha
translatar per rumantsch il meglier sco "En u sut l'Eyjafjallajökull datti
in'erupziun". La denominaziun dal vulcan sco Eyjafjallajökull sco tal n'è betg
correcta, perquai che Eyjafjallajökull sasez descriva il glatscher e vul dir
glatscher da las muntognas da las inslas per rumantsch.

Il vulcan è situà en l'uschenumnada "zona vulcanica meridiunala" da l'Islanda.
Ils vulcanologs n'èn betg perina davart la classificaziun dal vulcan. Þorleifur
Einarsson al classifitgescha sco stratovulcan. Thor Thordarson pleda dad in
vulcan en furma d'in scut (Schildvulkan) entant che Ari Trausti Guðmundsson
descriva el sco "edifizi vulcanic planiv e lunghent".

La chaldera dal vulcan ha in diameter dad enturn trais fin a quatter kilometers.
La seria da sfessas ch'appartegna al vulcan s'extenda cun ses craters per var 30
km dal vest vers l'ost. Intgins craters novs èn sa furmads il mars 2010 durant
l'erupziun la pli recenta.

La crappa la pli veglia da l'Eyjafjallajökull ha ina vegliadetgna da dapli che
700'000 fin 800'000 onns. I sa tracta dad uschenumnads basalts transiziunals
(tip da transaziun tranter Alkalibasalt e Tholeiitbasalt) ma era crappa
differenziada ad in nivel pli aut, sco per exempel dacit. La tips da basalt da
quest vulcan eran liquid sco lava chauda enturn 1'200 °C ed han in cuntegn aut
da SiO2 da var 50 pertschient e parts dad Al2O3, MgO, FeO, Ka e Na2O. La lava
liquida sfraida daventond basalt. Cumposiziuns chemicas sumegliantas sa chattan
en la lava dals vulcans a Hawai ed en il parc naziunal vulcanic dad Undara.

Durant il temp da glatsch sa laschan constatar dudesch fasas eruptivas, da las
qualas tutgan sis a periodas interglazialas ed ulteriuras sis a periodas
glazialas.

Durant la davosa èn sa furmads per exempel Hyaloklastite e lavas da plimatsch
(Kissenlava, Pillowlava) che fan era part da l'edifizi vulcanic.

Suenter il temp da glatsch avant enturn 10'000 onns han gì lieu duas erupziuns
effusivas durant las qualas ils currents da lava da Hamragarður e Kamragil èn
vegnidas producidas.

Be quatter erupziuns enconuschentas èn succedidas dapi la colonisaziun da
l'Islanda. L'emprima ha gì lieu l'onn 920, la segunda il 1612/13. Da
quest'erupziun è pauc enconuschent. En las Skarðsannalen vegn l'erupziun descrit
uschia: „Da sprang plötzlich der Eyjafjallajökull an der Ostseite bis ins Meer
vor, da kam Feuer hoch, das sah man fast überall nördlich von Land.“

La penultima erupziun ha gì lieu tranter il december 1821 ed il schaner 1823.
Durant questa èn vegnidas producidas 4 milliuns meters cubics tschendra da colur
grisch stgir, a grauns fins e daciticas ch'ins chattà oravant tut en il sid da
l'Islanda. Quest'erupziun plitost pitschna ha tuttina chaschunà tscherts donns.
La tschendra era surtut ritg da fluor che nuscheva la biestga. Plinavant ha
l'erupziun provocà jökulhlaups e quai surtut en il Markarfljót ma era en il flum
Holtsá.

A partir da la fin dal 1822 hai dà in'autra fasa explosiva durant la quala las
erupziuns explosivas avevan lieu en seria. L'erupziun ha tranter auter manà in
nivel en autezzas considerablas. I ha dà giu tschendra en l'Eyjafjörður ma era
sur Seltjarnarnes, la peninsla sin la quala sa chatta Reykjavík.

I para che l'erupziun era pli debla en il temp tranter avust e december. Tuttina
è morta biestga en l'Eyjafjörður causa tissientada da fluor ed en la Holtsá han
ins observà jökulhlaups. Era en il Markarfljót han ins constatà in jökulhlaup
considerabel. Las funtaunas existentas na permettan betg dad eruir la data
exacta.

La primavaira 1823 è il Katla en il Mýrdalsjökull rut ora ed a medem temp è
puspè ascendì dapli vapur da l'Eyjafjallajökull, oravant tut ord la sfessa
d'erupziun principala.

Tar las davosas duas erupziuns da l'Eyjafjallajökull en il 17avel e 19avel
tschientaner han ins constatà che a medem temp u pauc suenter è era rut ora il
vulcan Katla sut il Mýrdalsjökull. Ins presuma perquai ina connexiun tranter ils
dus vulcans. Sin il Fimmvörðuháls (rum. "dies da muntogna dals tschintg umens da
crap"), il pass tranter l'Eyjafjallajökull ed il Mýrdalsjökull, è en ils onns
passads savens vegnida mesirada ina tscherta activitad seismica.

Il geofisicher Páll Einarsson renviescha al basegn dad observar minuziusamain il
Katla, il vulcan sut il glatscher Mýrdalsjökull perquai che erupziuns da
l'Eyjafjallajökull dal mars 2010 possia provocar in'autra erupziun dal Katla.

I dat diversas pussaivladads d'ascender. Ari Trausti Guðmundsson descriva ina
tura d'ascender davent da la pista Þórsmörk ord il NNW sur il Grýtutindur.
Plinavant maina ina senda dal pass Fimmvörðuháls sin il glatscher.

Eyjafjöll (rum. muntognas da las inslas) ha num la totalitad dal flanc
meridiunal dal massiv vulcanic Eyjafjallajökull che s'extenda da la cascada
Seljalandsfoss en il vest fin il flum glazial Jökulsá á Sólheimasandi en l'ost.
Las Eyjafjöll consistan da paraids-crap stips cun in'autezza fin plirs tschient
meters sco era dad intgins premunts che furmavan suenter la fin da l'ultima
epoca glaziala avant 10'000 onns l'emprim ina costa taissa e che oz mussan
indumbrablas cascadas. Tras l'agiustament postglazial da var 60 meters è la
lingia da la costa oz sa spustada per tschintg kilometers vers il sid ed igl è
sa furmada ina planira da costa. Quai sa mussa particularmain en las cascadas
Skógafoss e Seljalandsfoss. Il num Eyjafjöll deriva dal fatg che, vesì da las
inslas Vestmannaeyjar, il massiv sa distatga cleramain da la siluetta da l'insla
principala islandaisa. L'intschess als pes da las muntognas (undir Eyjafjöllum =
rum. sut las muntognas da las inslas) vegn protegì cunter vents fraids tras las
muntognas autas en il nord. Cunter il qual portan vents temprads ed umids ord il
sid blera plievgia. Pervia da quai tutga la regiun tar las pli tempradas e
fritgaivlas da tut l'Islanda e la primavaira vegn savens bleras emnas pli baud
ch'en il conturn pli lontan. Causa lur passà sco costa taissa mussan las
muntognas oravant tut en la part inferiura cuvels pitschens che l'undada da la
mar ha rut en la crappa loma. Il pli enconuschent è il Paradísarhellir (rum.
cuvel-paradis). En il 19avel tschientaner saja el stà la scena dad in'istorgia
d'amur captivanta. Davart questa ha il scriptur islandais Jón Trausti scrit il
roman Anna von Stóra-Borg.

Sin la vart settentriunala vegn l'Eyjafjallajökull limità da la val dals flums
Markarfljót e Krossá sco era dal dies aut Þórsmörk ch'è cuvert da bler guaud.



https://rm.wikipedia.org/wiki/Evoluziun_da_l%27uman

L’evoluziun da l’uman descriva il svilup ch’ha manà dals antecessurs ominins a
l’uman modern (Homo sapiens). Quest process evolutiv ha cumenzà cun la
spartiziun da la davosa populaziun d’antenats communabla dal schimpans e da
l’uman (avant ca. 5-6 milliuns onns). Tut ils geners da la sutpopulaziun or da
la quala dueva sa sviluppar l’uman dad oz vegnan numnads Hominini. La successiun
da quests geners e da las singulas spezias dal Homo vegn per regla inditgada
suandantamain:

Sco l’entira evoluziun è er il svilup da l’uman in process constant che perdura
vinavant. Sco disciplina scientifica cunfinescha la perscrutaziun da l’evoluziun
da l’uman percunter cun la preistorgia (che tracta il svilup da l’umanitad dals
emprims guaffens da crappa enfin tar las emprimas funtaunas en furma scritta).

In dumber creschind da fossils bain mantegnids ha lubì ils davos decennis da
gudagnar adina novas enconuschientschas davart l’origin da l’uman. Tuttina èn
anc avertas bleras dumondas areguard ils singuls geners dals Hominini, lur temp
da vita e lur derasaziun. Sco cumprovà vala percunter che l’uman dad oz e ses
antenats han lur ragischs en l’Africa ed èn sa derasads da là successivamain sur
tut ils continents.

Avant che tractar ils ominids, pia ils perdavants per propi da l’uman dad oz,
duai vegnir skizzà curtamain la genesa dals mammals ch’èn – or da vista
filogenetica – ils pli sviluppads.

Avant radund 160 milliuns onns ha cumenzà a sa sviluppar entaifer ils mammals la
sutclassa dals mammals cun placenta. Dals mammals che ovan e dals bursalins sa
differenziescha questa gruppa tras in temp da purtanza baintant pli lung. Da
quai resulta in stadi da svilup pli avanzà il mument da la naschientscha.
Tuttina sa divergeschan er ils mammals cun placenta fermamain tranter els: la
gravidanza po durar da duas emnas (tscherts raspuns) enfin a 25 mais (elefant
african); ed ils novnaschids èn ubain scuagnieus (per exempel ils carnivors ed
ils ruiders) ubain mitschagnieus (per exempel ils mammals cun unglas pèr u las
balenas).

Schegea che las emprimas furmas dals mammals cun placenta cumparan gia fitg
baud, ha in svilup ed ina derasaziun pli vasta gì lieu pir avant ca. 65 milliuns
onns. Suenter l’extincziun dals dinosaurs èn numnadamain vegnidas libras bleras
nischas ecologicas ch’èn vegnidas occupadas da novas furmas da mammals. La
gronda part da quels appartegneva a la sutclassa dals mammals cun placenta che
cumpiglia oz radund 94 % da tut ils mammals. Be en l’America dal Sid, en
l’Antarctica (enfin a la furmaziun da glatsch) ed en l’Australia han pudì sa
mantegnair cumparts da bursalins pli grondas.

Dals differents urdens ch’appartegnan als mammals cun placenta ans
interesseschan qua ils primats. Entaifer l’evoluziun èn cumprovadas furmas
primaras da quest urden a partir da ca. 80-90 milliuns onns. Ils primats sa
dividan en dus suturdens che cumpiglian – per simplifitgar – d’ina vart ils
lemurs, da l’autra vart las schimgias per propi. Entaifer il suturden da las
schimgias vegn differenzià tranter las schimgias da nas stretg (Africa ed Asia)
e las schimgias da nas lad (America).

Entaifer las schimgias da nas stretg datti trais famiglias. Quella da las
schimgias cun cua cumpiglia betg main che 135 spezias, tranter auter ils
pavians, ils macacs ed ils nasuns. La segunda famiglia – che vala sco
famiglia-sora da la terza – furman ils gibuns. E la terza famiglia cumpiglia las
schimgias antropomorfas u ominids ed enserra er l’uman.

La famiglia dals ominids dumbra otg spezias recentas (viventas), numnadamain
duas spezias d’orangutans (Pongo), trais spezias da gorillas, duas spezias da
schimpans (Pan) e l’uman modern, il Homo sapiens. Or da vista paleontologica
tutgan er tut ils antecessurs morts ora da l’uman modern tar ils ominids.

Ina dumonda che fatschenta vinavant la scienza è quella davart il ‹missing
link›, pia davart il cunfin tranter ils antecessurs dals ominids e da l’uman. Oz
èn ins plitost da l’avis che questa dumonda na sa laschia betg respunder
definitivamain e na datescha betg pli uschè lunsch enavos il cunfin sco che quai
vegniva fatg pli baud. Perquai na vegnan geners sco Dryopithecus, Oreopithecus e
Proconsul betg pli attribuids als ominids.

Avant 17 enfin 14 milliuns onns è il clima daventà pli sitg en l’Africa. A medem
temp è creschida la differenza da temperatura annuala. Sco reacziun sin questa
midada da las relaziuns ecologicas sa lascha cumprovar enturn 16 enfin 15
milliuns onns per l’emprima giada ina colonisaziun da territoris ordaifer
l’Africa. Quels duevan la finala cumpigliar vastas parts da l’Eurasia. En
l’Europa è quest svilup per exempel cumprovà tras chats en Spagna. Ma ulteriuras
midadas climaticas, succedidas en l’interval avant 10 enfin 6 milliuns onns, han
manà en l’Europa a l’extincziun da tut las furmas d’ominids. Er en l’Asia duevan
la finala be ils gibuns ed ils orangutans surviver quest’emprima fasa da
derasaziun dals ominids e da lur parents ordaifer lur continent d’origin.

Uschè lunsch questa survista generala dal svilup dals mammals enfin a las
schimgias antropomorfas. Sco proxim pass evolutiv sa tschenta la dumonda cura
ch’ils ominins – pia ils antecessurs per propi dals umans dad oz – èn sa
spartids dals perdavants dals schimpans. Sco tar bleras dataziuns entaifer ils
ominids, vegnan er tratgas a niz per respunder questa dumonda las metodas da
l’analisa ADN. Tenor las enconuschientschas actualas è questa spartiziun
succedida avant ca. 6,3 enfin 5,4 milliuns onns.

Davart ils emprims ominins san ins anc fitg pauc. Enturn l’onn 2000 han
scienziads preschentà a basa da singuls chats ils geners Sahelanthropus, Orrorin
ed Ardipithecus ch’han ina vegliadetgna da radund 7 enfin 5 milliuns onns.
Schebain quests chats fan propi part dals perdavants dal gener Homo è contestà.
Medemamain n’èsi betg enconuschent, tge geners che fissan lur antecessurs u
eventualas alternativas per declerar ils differents pass evolutivs dal schimpans
a l’uman.

Pli evidentas èn percunter las caracteristicas che differenzieschan l’uman da
las ulteriuras schimgias antropomorfas. Il tratg significativ dals Hominini è
l’ir sidretg. Cun il moviment sin duas chommas èn colliadas ulteriuras
caracteristicas anatomicas che furman midadas essenzialas en il plan da basa
oriund dals primats:

Ils Australopithecina ed en spezial il gener Australopithecus tutgan tar ils
perdavants da l’uman ch’èn documentads relativamain bain tras chats fossils. Igl
è cumprovà che las singulas spezias gievan gia sidretg. Betg anc sclerida dal
tuttafatg è percunter la dumonda co ch’ellas èn parentadas tranter pèr sco er
lur relaziun da parentella tar las singulas spezias dal Homo.

L’Australopithecus anamensis vala oz sco «gener ominin il pli vegl ch’è
incontestà». In’impurtanta plazza d’exchavaziun da l’Australopithecus en
l’Africa dal Sid vegn perquai considerada sco ‹tgina da l’umanitad›. Chats
singuls ch’èn daventads famus furman Lucy, il skelet giuvenil DIK 1-1 e
l’uschenumnà Uffant da Taung. En la Chavorgia d’Olduvai (Tansania) han ins
chattà passidas fossilas che cumprovan cleramain che l’Australopithecus
afarensis chaminava sidretg.

Schebain il Kenyanthropus platyops, chattà il 1999 en Kenia appartegna al gener
Australopithecus è contestà. Percunter è la scienza perina ch’il Paranthropus
tutgia medemamain tar ils Australopithecina. Quest gener sa distingua tras ina
dentadira extremamain robusta. Il svilup da quella vegn attribuì a la
sfradentada dal clima succedida avant 2,5 milliuns onns. Da quel temp ha cumenzà
la glazialisaziun da l’Antarctica; en pli è s’auzada la platta tectonica da
l’Africa da l’Ost. Tut quai ha effectuà precipitaziuns pli bassas, uschia ch’il
spazi vital dals antecessurs dal Paranthropus è sa midà en ina cuntrada da
savanna.

En quest nov ambient èn sa sviluppads dus tips dals Hominini. In è s’adattà a
l’erva sco nov nutriment – che sa cumpona da fibras bler pli diras che la feglia
da las plantas – tras sviluppar ina musculatura da mastegiar fitg ferma e molars
marcants. Individis dal segund tip han cumenzà a resguardar pli e pli fitg er la
charn dals animals da la savanna sco part da lur nutriment. Probablamain han els
fatg quai sco magliacadavers u cun engular la preda ad animals da rapina, damai
ch’els na possedevan betg l’abilitad da far sezs chatscha sin animals pli gronds
ed avevan er betg griflas e dents adattads per mazzar in animal da preda.
Percunter èsi fitg probabel ch’emprims guaffens èn vegnids duvrads da quel temp
en furma da crappa che serviva ad avrir l’ossa da la preda per arrivar al
magugl.

D’ina spezia da l’Australopithecus èn sa sviluppads avant radund 3 enfin 2
milliuns onns ils emprims represchentants dal gener Homo. Il motiv per attribuir
fossils da quell’epoca al nov gener, furman en spezial ils numerus chats
d’utensils.

I dat en egl ch’era quest svilup ha gì lieu en ina fasa, en la quala il clima en
l’Africa da l’Ost era danovamain segnà da setgira. Questa fasa è cumprovada en
furma da deposits da pulvra che cumenzan avant 2,8 milliuns onns e che
cuntanschan lur maximum avant 1,8 fin 1,6 milliuns onns. A medem temp èn
s’extendidas las savannas, quai che mussan ils numerus chats d’antilopas e
d’auters bovids. Il zenit da questa setgira croda ensemen cun ils emprims chats
dal Homo erectus.

Las duas spezias las pli veglias dal gener Homo furman il Homo rudolfenis (numnà
tenor il Lai da Rudolf – oz Lai Turkana – en Kenia) ed il Homo habilis. Co che
questas duas spezias èn parentadas ina cun l’autra e cun las spezias dals
Hominini che suondan n’è betg sclerì dal tuttafatg. En cumparegliaziun cun
l’Australopithecus ha la chavazza da questas duas spezias in volumen dal
tscharvè ch’è in pau pli grond. En pli è la missella pli pitschna e la
musculatura da mastegiar main marcanta. En cumparegliaziun cun spezias dal Homo
pli giuvnas è la distanza tranter ils egls percunter anc pli gronda. Tar Homo
habilis han la coissa ed il pe anc l’anatomia da l’Australopithecus, entant che
Homo rudolfensis s’avischina gia al pass da l’uman dad oz.

Avant ca. 2 milliuns onns è sa sviluppà il Homo ergaster. Ses status sco atgna
spezia è dentant contestà; numerus scienziads al vesan plitost sco furma
tempriva dal Homo erectus. Il Homo erectus è cumprovà a partir da ca. 1,8
milliuns onns. El furma l’emprima spezia dal gener Homo ch’è sa derasada
extendidamain ordaifer l’Africa. Fossils dal Homo erectus han ins chattà davent
da l’Engalterra sur l’India, fin en China ed a Java. La pli emprima cumprova dal
Homo ordaifer l’Africa furman dentant ils fossils ominins da Dmanisi en Georgia
(avant 1,8 milliuns onns) che tutgan eventualmain tar il Homo habilis.

En Spagna èn vegnids chattads fossils d’ina vegliadetgna da ca. 1,2 milliuns
onns. Igl è contestà schebain quels furman ina varianta locala dal Homo erectus,
ubain sch’i sa tracta qua d’ina nova spezia (numnada da lur scuvriders Homo
antecessor). Sco ulteriura atgnadad è da menziunar il Homo floresiensis ch’ins
ha scuvert il 2003 sin l’insla Flores (Indonesia). Quest chat vegn per il pli
interpretà sco furma nanina tardiva dal Homo erectus. Members da quest gener –
numnà per spass ‹Hobbit› – han survivì fin avant 12 000 onns.

Avant ca. 800 000 onns è sa sviluppada dal Homo erectus ina furma cun in pli
grond volumen dal tscharvè che vegn numnada Homo heidelbergensis. En la
paleoantropologia angloamericana vegn questa varianta classifitgada sco atgna
spezia, entant che la paleoantropologia europeica la tracta sco sutspezia dal
Homo erectus. Dal Homo heidelbergensis resp. Homo erectus heidelbergensis è sa
sviluppà en Europa l’uman da Neandertal (Homo neanderthalensis). Da las
populaziuns dal Homo erectus restadas en l’Africa è sa sviluppà a medem temp il
Homo sapiens, l’uman dad oz.

Ultra da l’uman da Neandertal è anc da menziunar l’uman da Denisova ch’ha vivì
avant 40 000 onns en la Muntogna d’Altai (al cunfin tranter la Russia, il
Kasachstan, la Mongolia e la China). Tenor la perscrutaziun actuala sa tracti
d’ina populaziun che mussa geneticamain in tschert grad da parentella cun l’uman
da Neandertal, ma ch’ha probablamain percurrì in’istorgia da populaziun
independenta da var 250 000 onns.

Durant tschertas epocas han differents geners dal Homo, numnadamain il Homo
erectus, l’uman da Neandertal, l’uman da Denisova, il Homo floresienis ed il
Homo sapiens, populà a medem temp l’Eurasia. Quai cumprovan tranter auter
fossils dal Homo erectus chattads en lieus isolads (insla Java) ch’han ina
vegliadetgna da ‹be› 50 000 onns.

Davart l’origin dal Homo sapiens èn las opiniuns stadas ditg divididas. A basa
da l’entira paletta da chats da fossils actuala vala oz la supposiziun sco
cumprovada ch’il Homo sapiens saja sa sviluppà en l’Africa (l’uschenumnada
teoria ‹Out-of-Africa›). Tenor quella èn las furmas arcaicas dal Homo sapiens sa
sviluppadas avant 200 000 fin 100 000 onns.

Ils fossils ils pli vegls da l’uman modern ch’èn vegnids chattads enfin oz èn
radund 195 000 (Omo 1 ed Omo 2) resp. 160 000 onns vegls (Homo sapiens idaltu).
Els derivan dal nordost dal continent; schebain il Homo sapiens è sa sviluppà en
questa regiun, ubain sch’el deriva dal sid da l’Africa furma actualmain in dals
puncts da discussiun centrals entaifer la scienza. Quella vegn tranter auter
manada a basa da cumparegliaziuns geneticas cun etnias africanas odiernas.

A basa dals emprims Homo sapiens sa laschan anc ina giada recapitular las
atgnadads anatomicas da l’uman modern. En il decurs dal svilup evolutiv che vegn
numnà ominisaziun èn tranter auter sa sviluppads l’ir sidretg ed ina dentadira
caracteristica. Ulteriurs segns distinctivs furman la maturitad sexuala tardiva
e l’augment dal volumen dal tscharvè. Quel ha furmà la basa per ils ulteriurs
svilups culturals e socials che caracteriseschan l’uman modern e ch’al
differenzieschan da las ulteriuras schimgias antropomorfas.

La derasaziun da l’uman modern en autras regiuns dal mund ha cumenzà avant ca.
60 000 fin 70 000 onns sur il Proxim Orient (che tutgava da quel temp
ecologicamain tar l’Africa). En in’emprim’unda è vegnida colonisada l’Asia dal
Sid e l’Australia. Per gronda part è questa derasaziun succedida per lung las
costas. Tant pli remartgabla è la colonisaziun primara da l’Australia, da la
quala ils Aborigins dattan perditga enfin oz.

En ina segund’unda d’emigraziun (avant ca. 40 000 onns) è vegnida populada
l’entira Eurasia e l’Europa. Ils emprims Europeans vegnan per regla numnads
umans da Cro-Magnon, tenor in lieu da chat en il sidvest da la Frantscha. La pli
veglia chavazza da l’uman modern chattada en l’Europa deriva da la Rumenia ed è
ca. 40 500 onns veglia. Ils proxims fossils europeics derivan da la Tschechia e
da l’Engalterra ed èn ca. 32 000 fin 30 000 onns vegls. Quests chats appartegnan
a la cultura d’Aurignacien a la quala vegnan er attribuids chats da la Svevia
(Schwäbische Alb) e da l’Austria Bassa (Willendorf).

La colonisaziun da l’America è succedida na da la Sibiria da l’Ost. Enfin avant
ca. 15 000 onns era la Via da Bering, la suletta colliaziun terrestra tranter
l’Eurasia e l’America, englatschada. Silsuenter sa laschan cumprovar
l’immigraziun da l’uman e da diversas spezias d’animals che n’eran oriundamain
betg da chasa en l’America (p.ex. il grizzly).

Sper chats archeologics èn las dataziuns numnadas vegnidas cumplettadas e
specifitgadas en il decurs dal 20avel tschientaner tras analisas da las gruppas
da sang (a partir dals onns 1910) e da la DNA umana (a partir dals onns 1970). A
basa da mutaziuns geneticas specificas sa laschan eruir oz la vegliadetgna e la
derasaziun da las singulas populaziuns dal mund cun in’exactadad quasi
matematica.



https://rm.wikipedia.org/wiki/Dumonda_sociala

Il term dumonda sociala designescha la miseria umana ch’è stada colliada cun la
Revoluziun industriala, vul dir ils problems socials ch’han accumpagnà la
transiziun da la societad agrara a la societad industriala urbanisada. En
l’Engalterra ha questa fasa da transiziun cumenzà vers il 1760, en l’Europa
Centrala a l’entschatta dal 19avel tschientaner. Gia avant era sa cristallisada
plaunsieu la miseria dramatica che dueva la finala tschiffar vastas parts da la
populaziun. In’emprima fasa, che cumpiglia en l’Europa Centrala l’emprima
mesadad dal 19avel tschientaner, è stada segnada d’ina sperta creschientscha da
la populaziun ch’ha manà ad in proletariat che lavurava cunter pajament, a la
liberaziun dals purs, ad ina fugia da la champagna colliada cun ina ferma
urbanisaziun, al declin da las veglias mastergnanzas ed al svilup cuntinuant
d’ina industria da fabricas.

En l’Europa Centrala è il term vegnì surpiglià sco translaziun da la noziun
franzosa question sociale. In’emprima cumprova en lingua tudestga è da chattar
en ina correspundenza da Heinrich Heine or da Paris dals 30 d’avrigl 1840. En
questa fasa tempriva vegniva il term tudestg plitost duvrà per descriver la
situaziun en auters pajais da l’Europa dal Vest. En scrittiras areguard la
politica sociala e retschertgas davart la situaziun en Germania ha il term
cuntanschì a partir da ca. 1848 ina posiziun accentuada e programmatica. En
programs da partidas socialisticas dals onns 1860 e 1870 cumpara il term
medemamain.

La populaziun europeica che viveva da quel temp surtut sin la champagna è
creschida suenter il 1815 a moda surproporziunala. Quai sa lascha per part menar
enavos sin il stgaudament dal clima ch’ha pussibilità a partir dal 1780 en tut
l’Europa racoltas pli segiras. Progress medicinals ed igienics han medemamain
attribuì a l’augment da la populaziun, sco per exempel l’introducziun da la
virolaziun (tras Edward Jenner a partir dal 1796) ed ina meglra furmaziun
chirurgica (sco ch’ella è vegnida introducida l’emprim per la chirurgia militara
sut Napoleun I). Ultra da quai era gia vegnida fatga dapi l’era mercantilistica
ina politica da populaziun ordvart pronatalistica per cumpensar las sperditas da
populaziun ch’eran resultadas da las undas da pestilenza medievalas.

Gia avant che la ‹dumonda sociala› è vegnida en diever sco term hai dà furmas da
povradad ch’eran colliadas a moda significanta cun gruppas socialas; e
medemamain hai dà da vegl ennà stentas tant clericalas sco er communalas da
mitigiar la miseria. Las novas furmas da povradad ch’èn sa manifestadas e las
consequenzas da la Revoluziun franzosa che inquietavan tant ils sistems da
pussanza monarchics sco er la baselgia han però augmentà la tendenza da
tematisar publicamain la povradad creschenta da vastas parts da la populaziun.
Questa discussiun è er vegnida manada entaifer ils pli differents secturs da las
scienzas veglias e novas (giurisprudenza, economia naziunala, sociologia e.a.).

Las relaziuns da lavur eran diras ed i regiva ina disciplina severa. Damai ch’il
martgà da lavur n’era betg reglà tras leschas, pudevan lavurants che s’opponivan
u che n’eran betg pli abels da lavurar vegnir remplazzads tras novs fugitivs da
la champagna. En citads industrialas englaisas muntava la vita da lavur activa
en media radund 15 onns; suenter quest temp eran ils blers lavurants ‹isads
tras› e betg pli abels da lavurar. La vegliadetgna media dals lavurants
d’industria a Manchester muntava a be 18 onns. Arrivava in lavurant diesch
minutas memia tard, pudeva la paja vegnir reducida per ina mesa schurnada. Er en
cas d’ina prestaziun da lavur insuffizienta u sch’i rumpevan utensils pudeva
vegnir scursanida la paja. Per part vegniva er prolungà il temp da lavur
quotidian (fin a 18 uras) e stritgà il ruaus da la dumengia. La protecziun da
lavur era savens insuffizienta u dal tuttafatg inexistenta. Ina gronda funtauna
da privel furmavan per exempel las tschintas da transmissiun da las maschinas a
vapur. I na deva er nagina tgira dals vegls, assicuranza d’accident u protecziun
cunter acts arbitraris da vart dals superiurs (p.ex. en furma d’ina protecziun
cunter la disditga).

Ins discurra en quest connex dal chapitalissem da Manchester che renviescha al
fatg che l’Engalterra è vegnida tschiffada sco in dals emprims pajais dal
process d’industrialisaziun. Cumbain che l’entrada media en la Gronda Britannia
era vers il 1850 detg auta cumpareglià cun auters stadis europeics, era a medem
temp la depauperisaziun pli marcanta (quai che tematisescha per exempel
Friedrich Engels en ses studis davart la classa lavuranta). Auters pajais sco la
Germania u la Frantscha han gudagnà economicamain terren tranter il 1850 ed il
1914. Areguard il product social per persuna han quests pajais schizunt surpassà
il Reginavel Unì e quai malgrà u forsa gist pervi da lur avanzament en il cumbat
activ cunter la povradad.

Lavur d’uffants era bain vegnida pratitgada da vegl ennà sin manaschis purils da
famiglia. Ma cun l’industrialisaziun ha quella cuntanschì en l’Europa ed en ils
Stadis Unids dimensiuns ch’han fatg massivamain donn tant a la sanadad sco er a
las pussaivladads da furmaziun dals uffants dals lavurants. Uffants vegnivan
surtut engaschads en la construcziun sut terra, damai ch’els eran pli pitschens
e tras quai pli effizients (per exempel en las stretgas galarias da charvun). En
l’Engalterra lavuravan ils uffants la stad fin 64 e l’enviern fin 52 uras l’emna
sut terra. En tessarias (cotton mills) eran schizunt usitadas 80 uras l’emna.

Il 1833 è vegnida relaschada en l’Engalterra l’emprima lescha per proteger ils
uffants. Quella ha fixà in scumond da lavur per uffants sut nov onns en
tessarias, in scumond da lavur da notg e maximalmain 12 uras da lavur a di per
giuvenils sut 18 onns. Radund diesch onns pli tard è suandà in scumond da
lavurar sut terra per uffants (vegliadetgna minimala: 10 onns) e per dunnas.
Sumegliantas leschas èn vegnidas relaschadas pauc pli tard en la Germania ed en
l’Austria (scumond da lavurar per uffants sut dudesch onns). La Prussia ha
relaschà il 1839 in regulativ ch’ha scumandà ad uffants sut diesch onns la lavur
en fabricas e la lavur da dumengia e da notg a tals da 10 fin 16 onns. L’onn
1853 è la vegliadetgna minimala per la lavur en fabrica vegnida auzada sin
dudesch onns (nov onns plus trais onns obligaziun d’ir a scola). Per exequir las
leschas è vegnì introducì l’inspecturat da lavur. En il mastergn e commerzi e
surtut en l’agricultura n’hai però er dà vinavant nagina protecziun per uffants.
Cumbain che uffants stuevan lavurar bunamain tuttina bler sco in creschì,
gudagnavan els be radund in dieschavel da la paja media d’in um.

Cun il creschament da las citads è er s’augmentada la mancanza d’abitaziuns. Igl
èn sa furmads slums, vul dir quartiers d’abitar improvisads che n’eran betg
colliads cun las citads e casernas da locaziun. Ultra da quai eri usità, sco
menziunà survart, da parter in letg en squadra cun in lavurant da notg. La
mancanza d’abitaziuns ha cuntanschì dimensiuns ch’èn senza cumparegl en las
naziuns industrialas modernas; fin a 10 persunas vivevan sin 14 m². En ils slums
mancavan conducts d’afflussiun e deflussiun d’aua (ina tualetta stueva savens
bastar per dapli che tschient persunas). Pli tard èn vegnidas erigidas per ils
lavurants casernas da locaziun massivas da pliras auzadas. Aua e tualetta devi
per tuts communablamain en il suler. Pervi da la construcziun cun curts internas
avevan las abitaziuns da la Revoluziun industriala be pauca glisch (quai ch’è
pir sa midà cun il Bauhaus) ed eran savens umidas. La mancanza d’abitaziuns ha
chaschunà tar ils lavurants auts custs da locaziun che muntavan a fin a trais
quarts da la paja.

La politica sociala statala ha empruvà da mitigiar quests conflicts tras
refurmas socialas. Lavur da piunier sin quest champ ha prestà l’Imperi tudestg
cun la legislaziun sociala dad Otto von Bismarck. Quella ha inizià il 1883 cun
la lescha davart l’assicuranza da malsauns, alura è suandada il 1884
l’assicuranza d’accidents ed il 1889 in’assicuranza da vegls ed accidents, da la
quala è resortida il 1891 in’assicuranza da rentas legala. Questas disposiziuns
da politica sociala èn bainspert vegnidas surpigliadas e variadas dad auters
stadis.

En Germania èn questas refurmas socialas vegnidas cuntinuadas da l’imperatur
Wilhelm II. Quai ha bain gidà a mitigiar la miseria sociala ed ha megliurà la
posiziun sociala e politica da las classas socialas bassas. Ina finamira dueva
però betg reussir uschia sco ch’aveva intendì Bismarck, numnadamain da trair
davent ils lavurers dal moviment da lavurers e d’als gudagnar per la monarchia.

Sin il champ da las scienzas èn surtut l’economia naziunala e la medischina
sociala s’occupads da la dumonda sociala. Sco in dals emprims sociologs tudestgs
ha Ferdinand Törries publitgà il 1907 in’ovra correspundenta.

L’onn 1891 ha papa Leo XIII tematisà en si’enciclica ‹Rerum Novarum› il malesser
social ed ha preschentà da sia vart schliaziuns pussaivlas.

En l’enciclica ‹Quadragesimo anno› dal 1931 ha papa Pius XI accentuà en memoria
dal giubileum da quarant’onns da l’enciclica ‹Rerum Novarum› il princip da
subsidiaritad (tranter individi e societad sco er tranter stadi e baselgia). El
ha appellà da realisar vastas refurmas en il senn da la ductrina sociala
catolica.

Era papa Pius XII è sa referì il 1941 en ses messadi da Tschuncaisma areguard la
dumonda sociala a las pretensiuns centralas da l’enciclica ‹Rerum Novarum› ed ha
admonì ils umans e las naziuns da tschertgar schliaziuns en il senn da
l’enciclica.

Vers la fin dal 19avel tschientaner hai dà in schlargiament dal term da la
dumonda sociala. Ins discurriva uss en in senn pli vast da la politica sociala u
da la refurma sociala.



https://rm.wikipedia.org/wiki/Disentis

Mustér ( [muˈʃteː]?/i, tudestg Disentis, num uffizial: Disentis/Mustér) è ina
vischnanca politica en il chantun Grischun en Svizra. Il num Mustér deriva dal
latin «monasterium» quai che vul dir tant sco claustra, baselgia u catedrala. Il
num Disentis perencunter deriva dal pled latin «desertina» quai che munta desert
u regiun nuncultivada.

La vischnanca ha ina surfatscha da 9089 hectaras. La staziun da la Viafier
retica e da la Viafier Matterhorn-Gottard è sin in’autezza da 1133 m. s. m.
L’onn 2006 dumbrava la vischnanca anc 2122 abitants. 80% da quels discurran
rumantsch u pli precis: rumantsch sursilvan.

Tar la vischnanca da Mustér na tutgan betg mo il vitg sez mabain era las
suandantas fracziuns: Madernal è la fracziun che giascha il pli bas (969 m. s.
m.) en l’ost da la vischnanca. Da l’autra vart dal Rain, vul dir da vart dretga,
sa chatta Pardomat. In pau pli aut sur Pardomat chattain nus sin in a collina
Cavardiras. La chaplutta da Sontg Antoni che paradescha là vesa ins gia da
lunsch enturn. Sche nus cuntinuain noss viadi envers il vitg da Mustér, lura
vegnin nus tar la fracziun Caprau ora en la quala ch’ins ha blers onns betg pudì
abitar durant l’enviern pervi dal privel da lavinas. Uss è quai scumond puspè
schlià si. En il cugn nua che il Rain mez, che vegn or da la Val Medel ed il
Rain s’uneschan vesan ins Mompé-Medel. Da questa fracziun anora han ins ina
bella survista sur prest l’entira vischnanca da Mustér. Bandunain nus la vart
dretga dal Rain e vegnin puspè en il vitg da Mustér. Per cuntanscher la proxima
fracziun stuain nus dentant cuntinuar il viadi vinavant vers Sedrun. Cuoz,
Buretsch e lura Segnas. Quai è la dretga successiun sch’ins vul visitar ina
fracziun suenter l’autra. Cun Segnas avain nus lura era cuntanschì la pli gronda
fracziun da Mustér. Quella ha era anc gì sco ultima in’atgna scola. Dapi var
insaquants onns vegn quella mo pli duvrada da las uniuns da Segnas. L'ultima e
cunquai era la fracziun che giascha il pli aut en la vischnanca da Mustér è la
Fracziun da Mompé-Tujetsch.

Il lieu nua che Mustér è ussa da chattar èra antruras cuntrada nuncultivada.
Quai di gia il num Disentis. L’onn 700 è in pader sa mess sin viadi da la Val
dal Rain siadora. El è arrivà a Desertina ed è sa chasà là sco eremit. Il pader
cun num Sigisbert derivava d’ina claustra cun l’urden da Son Martin. Dal num e
da l’urden sa resulta che l’um derivava da la Franconia (regiun en il sid da la
Germania).

L’avat Ursicin ha fundà en la mitad da l’otgavel tschientaner l’emprima claustra
en la quala ch’ils paders vivan tenor l’urden da Son Benedetg. Tenor il cudesch
da fraternisaziun da Reichenau-La Punt dumbrava la claustra l’onn 810 gia 93
paders che vivevan actualmain là e 71 ch’eran gia morts. Ils nums dals paders
laschan sminar ch’ils paders eran alemans, francs, langobards u indigens. La
claustra ha obtegnì bler terren ch’ins ha cumenzà a runcar e cultivar. Uschia è
era il vitg da Mustér naschì. La claustra era da quest temp la suletta plaiv per
las regiuns da Medel, Tujetsch, Andermatt e Mustér.

Ils buns onns per la claustra da Mustér èn ids a fin cun l’invasiun dals
Saracens l’onn 940. Ils paders èn fugids en il Grossmünster a Turitg, èn dentant
returnads per puspè bajegiar si tut. La povradad e la politica dal Pass dal
Lucmagn che regiva da quai temp ha attratg l’attenziun dals imperaturs tudestgs
sin la claustra. Otto I. e Friederich I. Barbarossa èn viagiads sur il Lucmagn.
La claustra ha obtegnì grondas donaziuns. La regiun subdita tanscheva en l’ost
enfin Breil, en il vest enfin il Pass dal Furca ed en il sid enfin en la
Lumbardia.

L’emprim da mars 1799 ha la Frantscha declerà la guerra. Quai è sta la segunda
guerra da coaliziun da 1799 enfin 1802. Las truppas austriacas avevan
l’incumbensa da sustegnair las truppas da nossa terra ed uschia segirar ils
cunfins ed ils pass. Las truppas franzosas han attatgà il Grischun dal sid, dal
nord e dal vest. Uschia èsi vegnì ils 7 da mars 1799 tar ina battaglia a Mustér.
A Mustér eran in corp da chatschaders e duas cumpagnias austriacas staziunadas.
La battaglia en las streglias da Mustér è stada ina victoria per Mustér. Ils
Franzos èn vegnids cumbattids enavos enfin il Pass da l’Alpsura. Dals Franzos
han mo in quart survivì quella battaglia. La perdita da las truppas austriacas
ed indigenas è dentant stada fitg pitschna.

En il nord han las truppas franzosas dentant gì dapli success. Ils 8 da mars
eran quellas a Reichenau. Ins è sa cunvegnì cun general Demont tar in armistizi
en il qual ins ha garantì la vita ed il possess dals indigens. General Demont è
sa retratg cun sia truppa uschia che general Loison ha pudì occupar cun 600
umens il vitg. Il general è sa mussà sco engraziaivel giast da la claustra. El
ha cumandà a ses umens da respectar ils indigens sco engraziament ch’els hajan
tractà bain ils arrestads ed ils blessads. Cun quella relaziun amicabla èsi
dentant spert stà a fin.

La populaziun sperava sin in success dals Austriacs che vulevan attatgar ils
Franzos en la vischinanza da Cuira. L’emprim da matg ha il pievel da Mustér
cumenzà a rebellar ed han mazzà tut ils arrestads franzos. Entant n’han ils
Austriacs betg gì success cun lur attatga. Quatter dis pli tard èn ulteriuras
truppas arrivadas a Mustér ed han fatg vendetga per lur camarats mazzads e dà
fieu a la claustra ed a l’entir vitg. Entras il fieu e las armas dals Franzos
han era 20 indigens pers lur vita. Ils Austriacs han danovamain attatgà ils
Franzos e quella giada cun success. Ils 17 da matg èn els arrivads a Mustér.

La povradad a Mustér era indescrivibla. Per la populaziun na devi betg la
pussaivladad da metter la racolta sut tetg. Il medem onn èn anc ina giada
schuldada marschada atras Mustér. General Suwarow è vegnì sur il Pass dal
Lucmagn cun 6000 umens ed ì vinavant sur il Pass da l’Alpsura.

La tschentada da cumin da la Cadi che ha gì ina tradiziun da passa 600 onns
vegniva adina manada atras en il curtin da la claustra da Mustér. Il circul da
la Cadi (tud. Kreis Disentis) consista ord las vischnancas da Medel, Tujetsch
Sumvitg, Trun, Schlans, Breil e Mustér. La populaziun da la Cadi ha decidì a
l’urna ils 24 da settember 2000 da dismetter quella veglia tradiziun. Cunquai è
la tschentada da cumin dals 7 da matg 2000 era stada l’ultima tschentada. Las
elecziuns dal mistral e dals deputads che represchentan la Cadi en il cussegl
grond dal chantun Grischun vegnan davent da là elegids entras votaziun a l’urna.

A Mustér ha il Pass dal Lucmagn giugà in’impurtanta rolla. En connex cun il Pass
dal Lucmagn è era la claustra da Mustér stada entretschada fermamain. Ella
valeva sco la protectura dal pass. Per pudair proteger quel ha la claustra
construì en il 11 e 12avel tschientaner ils ospizis da Son Gagl, Son Gions e
Sontga Maria. La fin da temp medieval era il Pass dal Lucmagn era la via dals
commerziants milanais. Cun la martganzia èn era malsognas ed epidemias vegnidas
importadas. Quai mussan las bleras chapellas cun ils patruns baselgia Son
Bastiaun, Sontg Antoni, Son Roc e Son Cristoffel che valan tuts sco protecturs
da la pesta. Cun l’avertura da la Chavorgia da la Scalina (Schöllenenschlucht)
ha la concurrenza tranter il Pass dal Gottard ed il Pass dal Lucmagn cumenzà. La
Val d’Ursera è uschia daventada pli ritga ed è sa cumprada libra da la claustra
da Mustér. 1820 èn las emprimas vias vegnidas bajegiadas. La Via Sursilvana,
ch’è oz ina via da viandar, è vegnida construida l’onn 1858 enfin Mustér ed ha
cuntanschì l’onn 1863 il cunfin dal chantun sin il Pass da l’Alpsura. In onn
suenter cursava la charrotscha da posta federala da Cuira enfin ad Ursera
(Andermatt). La construcziun da la via dal Lucmagn è stada a fin da vart
grischuna l’onn 1877.

In’ulteriura giada scriva il Pass dal Lucmagn istorgia e quai pervi d’ina
viafier. L’istorgia è prest ida en emblidanza. La mitad dal 19avel tschientaner
pareva la Svizra d’esser predestinada per ils pioniers da viafier. La Svizra
dueva daventar in corridor tranter las naziuns d’industria Germania, Belgia,
Engalterra en il nord e l'Italia en il sid. Sco emprim han ins pensà davart ina
lingia sur il Pass dal Spleia u sur il Pass dal Son Bernardin. Bain spert ha
dentant il Pass dal Lucmagn attratg l’attenziun. Gia ils 30 d’october 1845 –
quai è gia avant che l’emprima viafier è vegnida messa en funcziun en Svizra - è
vegnì fatg in contract statal cun ils chantuns da Son Gagl, Tessin e Grischun.
Il chantun Tessin è dentant sa collià cun ina gruppa d’aderents dal Gottard ch’è
sa furmada 1863. Intgins onns pli tard (1869) è la decisiun lura crudada en
favur da la viafier dal Gottard. Cunquai n’han ins betg pli discurrì d’ina
viafier sur il Pass dal Lucmagn.

Suenter quella sconfitta cun la viafier sur il Lucmagn ha in hotelier da Tavau
prendi l’iniziativa. El ha fundà la firma «Rhätische Bahn AG». Uschia è il
traject da Cuira a Glion vegnì avert l’emprim da zercladur 1903. En ils onns
1910 enfin 1912 è quella lingia vegnida prolungada enfin a Mustér. Anc il medem
onn han la «Brig–Furka–Disentis-Bahn (BFD)» cumenzà cun la construcziun dals
binaris en direcziun d’Ursera (Andermatt). Quella lignia è vegnida averta ils 19
da zercladur 1926 e var in mais pli tard è quella stada averta enfin a Brig.
Ozendi è il «Glacier-Express» in’attracziun che cursescha sin las lingias da la
Viafier retica (Rhätische Bahn, RhB) e da la Viafier Matterhorn-Gottard
(Matterhorn-Gotthard-Bahn, MGB).

Mustér era gia la fin dal 17avel tschientaner enconuschent per la ritgezza da
minerals. Oravant tut la funtauna da Son Placi attirava adina l’attenziun per
via da sia aua da ruina. Decan Pader Maurus Cathrin aveva laschà endrizzar in
bogn e laschava purtar per quel aua or da la Val Son Placi. In’analisa da l’aua
è vegnida fatga pir l’onn 1878 da professer Haniman. 1898 ha il tractament cun
radium gì ina gronda impurtanza en la medischina. Uschia che la scuverta che
l’aua da la funtauna da Son Placi irradiescha radium è stada da gronda
impurtanza. Quella irradiaziun da radium, ch’è vegnì numnà pli tard radon, è la
pli ferma en l’entira Svizra.

Mustér ha ina lunga tradiziun sco lieu da sport d’enviern e quai er sche
l’infrastructura è vegnida construida pir en ils onns 70. La fin da 19avel
tschientaner ha la Gasetta Romontscha rapportà da curaschus skiunzs che vegnivan
dal chantun Glaruna sur il Sandpass a Mustér. En ils onns 50 manava l’armada
atras blers curs alpins a Mustér ed ha uschia mess il crap da fundament per il
sport d’enviern. In club da skis è gia vegnì fundà l’onn 1906 a Mustér. 1962 è
schizunt vegnì bajegià ina schanza da siglir cun skis. En ils onns 70 è quella
vegnida renovada. 1984 ha quella dentant stuì far plaz ad in rempar da lavinas.
La confederaziun ha surdà 1963 la concessiun per ina pendiculara. 1969 è lura la
societad acziunara Bergbahnen Disentis AG vegnida fundada cun in chapital da var
4 milliuns francs. Ils 23 da december 1971 èsi lura stà uschè lunsch. La
pendiculara da Mustér a Caischavedra, ils runals 1 e 2 ed l’ustaria a
Caischavedra èn vegnids averts. En ils onns suenter è anc vegnì bajegià dus
ulteriurs runals e l’onn 1987 ina sutgera. En ils onns 1995/1996 è vegnì prendi
en funcziun las duas sutgeras che han remplazzà ils emprims dus runals
(Caischavedra - Gendusas e Gendusas - Lai Alv). Davent da 2005 enfin 2007 èn la
staziun da val e la staziun da muntogna vegnidas renovadas. L’atun 2007 è vegnì
inaugurà ina nova pendiculara. La capacitad da quella è 90 persunas u 940
persunas per ura.

In eveniment da la natira ch’è anc a bleras convischinas e convischins da Mustér
e conturn en buna memoria è l’orcan Vivian. L’orcan ha destruì ils 27 e 29 da
favrer 1992 aifer secundas 275 ha guaud. Ils onns precedents ha la vischnanca da
Mustér manà la pli gronda gestiun forestala. Ils donns èn anc oz da vesair. La
vischnanca ha Mustér ha gì cletg che l’orcan n’ha betg destruì il guaud sur
vischnanca. Quai è numnadamain in guaud da protecziun. Sche quel fiss betg,
stuess la vischnanca far gronds sforz cun construir lavineras che protegian il
vitg da lavinas.



https://rm.wikipedia.org/wiki/Dicziunari_Rumantsch_Grischun

L’Institut dal Dicziunari Rumantsch Grischun (DRG) publitgescha il pli grond
vocabulari da las Rumantschas e dals Rumantschs. Quel cuntegna l’entir stgazi da
pleds documentà a partir dal 16avel tschientaner fin al di dad oz, inclusiv la
lingua discurrida.

Il DRG cun sedia a Cuira è in dals quatter vocabularis naziunals da la Svizra.
Ils ulteriurs instituts sa chattan a Turitg (Wörterbuch der schweizerdeutschen
Sprache), Neuchâtel (Glossaire des patois de la Suisse romande) e Bellinzona
(Vocabolario dei dialetti della Svizzera italiana).

L’Institut dal DRG (IDRG) è dapli che mo lieu da lavur da la redacziun DRG; el
enserra il pli impurtant post da documentaziun davart il rumantsch insumma. Las
collecziuns e la biblioteca èn da princip accessiblas al public (cun preavis);
sin giavisch vegn era fatg visitas guidadas.

Essend il DRG in’ovra illustrada che cuntegna ultra dals artitgels lexicals era
da quels enciclopedics, han ins stuì rimnar da prima davent era material
illustrativ (cunzunt da la cultura purila ed artisanala d’antruras). En pli ha
il DRG era ‹ertà› bleras fotos: uschia per sumeglia las collecziuns da Walram
Derichsweiler e da Christian Meisser, cun maletgs dals emprims decennis dal
20avel tschientaner. Medemamain ina donaziun è il material original davart la
perscrutaziun da la chasa purila en il Grischun. El porscha vegl material
illustrativ per part anc inedì da tut las vischnancas grischunas. La fototeca è
dal reminent accessibla er a las visitas.

Cun agid da questiunaris han ils piuniers dal DRG Robert de Planta e Florian
Melcher collecziunà ensemen cun Chasper Pult ina massa da material linguistic,
sin il qual la redacziun sa basa anc oz. I sa chapescha atgnamain da sez che
quests documents d’ina vegliadetgna da tschient onns e nunremplazzabels èn mess
en salv en il DRG. Latiers exista er ina copia da microfilm, ed en il rom d’ina
acziun da plirs onns vegn il questiunari registrà en ina banca da datas per
meglierar la disponibladad.

Cun fundar l’onn 1904 il vocabulari dialectal DRG han la Societad Retorumantscha
a Cuira e l’indogermanist Robert de Planta realisà in project cuminaivel cun la
finamira da registrar il stgazi linguistic dal Grischun rumantsch e da
preschentar ed explitgar l’entir stgazi da pleds da tut ils dialects dal
linguatg matern periclità.

Il 1939 è cumparì l’emprim fascichel dal DRG; Andrea Schorta è daventà
chauredactur. Repercussiuns dal DRG sin la vita linguistica e la conscienza dals
Grischuns rumantschs èn sa fatgas valair. Il moviment da linguatg ha profità pli
e pli da l’Institut dal DRG sco post da documentaziun ed infurmaziun per la
lavur da promoziun linguistica, p.ex. tar l’elavuraziun da vocabularis regiunals
e grammaticas, tar la creaziun da novaziuns linguisticas (neologissems) e.u.v.

Il DRG sco vocabulari naziunal è vegnì finanzià dal 1975 enfin il 1995
principalmain dal Fond Naziunal Svizzer (FN), dapi il 1996 da l’Academia Svizra
da las Scienzas Moralas (ASSM), omaduas instituziuns sesentas a Berna. Ina
cumissiun filologica garantescha la cussegliaziun scientifica dal stab da
redacziun.

Introducids vegnan ils artitgels en il DRG tras ina part fonetica cun notaziun
exacta da la pronunzia, terminads vegnan els tras indicaziun, sche necessari
discussiun da l’etimologia (derivanza dal pled). Il DRG è structurà
semasiologicamain, partend dal pled, betg da la chaussa. Ses artitgels da
structura survesaivla èn disponids en successiun alfabetica, cun translaziun
dals citats rumantschs e cun text explicativ en linguatg tudestg.



https://rm.wikipedia.org/wiki/Creatio_ex_nihilo

La colliaziun da noziun latina Creatio ex nihilo (= creaziun our da l'ünguotta)
es ün term tecnic da la teologia e da la filosofia.

Infra la teologia cristiauna surpiglia l'impissamaint d'üna Creatio ex nihilo la
funcziun d'exprimer in möd cler ed evidaint cha Dieu e la creaziun nu sun
listess brichafat, dimpersè ch'üna differenzcha qualitativa exista.

La Bibgia formulescha l'ideja da la creatio ex nihilo be illa scrittüra apocrifa
dal seguond cudesch dals Maccabeers: "Eau at rouv, mieu iffaunt, contemplescha
il tschêl e la terra; guarda sün tuot che cha'd es e recugnuoscha: Dieu ho fat
que our da l'ünguotta, ed uschè dvaintan eir ils umauns" (chapitel 7, vers 28).

Il raquint da creaziun i'ls chapitels ün fin trais dal prüm cudesch da Mose
Genesis discuorra indirectamaing eir d'üna creatio ex nihilo. Ma la purteda es
dispüttaivla traunter ils scienzios dal Vegl Testamaint.

La suotdisciplina filosofica teologia natürela prouva d'elavurer l'impissamaint
da la creatio ex nihilo be in vigur da la radschun e sainza resguarder la
revelaziun biblica u uschigliö religiusa. Causa cha tuot es pel cas e mortel,
sto esser ün cumanzamaint chi'd es absolut. aristoteles e sieus scolars fin a la
scolastica dal temp d'immez concludeschan dimena üna prüma causa chi
correspuondescha cul pled religius Dieu.



https://rm.wikipedia.org/wiki/Claustra_da_Must%C3%A9r

La claustra da Mustér è in’abazia benedictina ch’è vegnida fundada enturn l’onn
720. Ella è deditgada a Son Martin e sa preschenta oz en il stadi dal 17avel
tschientaner tardiv. La baselgia a dus clutgers è vegnida bajegiada tranter 1696
e 1712 en il stil baroc dal Vorarlberg.

L’abazia è vegnida fundada en il 8avel tschientaner. Tenor la tradiziun ha Son
Sigisbert, in muntg francon e cumpogn da Son Columban, erigì l’emprim areal
claustral enturn l’onn 700. Quai è stà pussaivel era grazia a l’agid da
Placidus, in signur dal lieu. Placidus è vegnì mazzà per cumond da Victor ch’era
da quel temp il praeses da la Rezia. Placidus e Sigisbert èn er ils patruns da
l’abazia, ensemen cun Sontga Maria, Son Martin e Son Peder. Ils dus fundaturs
vegnan festivads ils 11 da fanadur.

Grazia a l’avat Ursicinus ha l’emprima cella gia pudì sa sviluppar vers la
mesadad dal 8avel tschientaner ad in convent per propi. Tello, l’uvestg da Cuira
e figl dal praeses Victor ch’aveva fatg mazzar Placidus, è sa mussà generus
envers il convent cun far numerusas donaziuns (Testament da Tello). En il
cudesch da fraternisaziun da Reichenau cumparan l’onn 810 gia 71 muntgs vivents
e 93 defuncts oriunds da la claustra da Mustér. Ils muntgs eran d’origin retic,
aleman, francon e langobard.

Enturn l’onn 800 èn vegnidas bajegiadas duas baselgias: l’ina è deditgada a
Sontga Maria e l’autra a Son Martin. En l’ultima è vegnida integrada la cripta
da Son Placidus; igl è quai ina da las pli veglias criptas enconuschentas en
Svizra. Il medem temp è vegnida erigida ina chaplutta ch’è deditgada a Son
Peder.

L’onn 940 è il convent carolingic vegnì destruì durant in’invasiun dals
Saracens. En il 10avel tschientaner, sut l’imperatur Otto I, ha l’abazia da
Mustér retschet bleras donaziuns territorialas. L’imperatur vuleva rinforzar
uschia si’influenza sin il Pass dal Lucmagn sco passadi d’impurtanza strategica.

L’onn 1020 ha Heinrich II – che preferiva il Pass dal Brenner sco passadi – cedì
l’abazia a l’uvestg da Brixen en il Tirol dal Sid. Sut Friedrich I Barbarossa ha
il convent dentant puspè retschet novs possess. L’onn 1185 s’extendeva ses
domini, la ‹Casa Dei› u Cadi, da Breil fin al Pass dal Furca.

Sco convent imperial era la claustra da Mustér apparentamain suttamessa gia en
il 12avel tschientaner ad in chastellan (avugà). Questa funcziun è vegnida
exercitada a l’entschatta da la famiglia de Torre ch’era en servetsch da la
famiglia von Lenzburg, l’onn 1213 dad Enrico de Sacco da la Mesolcina ed en la
mesadad dal 13avel tschientaner dals conts von Werdenberg.

Sut l’avat Johannes da Glion (1367–1401) è vegnì concedì a la Cadi in mastral
independent. L’onn 1395 è il medem avat stà in dals fundaturs da la Lia da Glion
ch’ha confermà l’unificaziun politica da la regiun. Questa lia è vegnida
renovada l’onn 1424 a Trun (Lia Grischa). A la testa dals sutsegnaders steva
danovamain in avat da Mustér, numnadamain Pieder de Pultengia (1401–1438).

Ensemen cun la Lia da la Chadé e la Lia da las diesch dretgiras è il pajais
s’allià vers la fin dal 15avel tschientaner cun la Confederaziun e l’onn 1524 è
vegnida fundada la Republica da las Trais Lias. Gia il 1477 aveva la vischnanca
da Mustér surpiglià la funcziun dals avugads claustrals. Sco cuntramesira ha la
claustra incorporà ulteriuras plaivs e cun quai extendì sia pussanza
ecclesiastica fin a Domat. L’imperatur ha confermà ils privilegis dals avats.

La refurmaziun ha provocà scumbigls era a Mustér; l’avat e trais muntgs han midà
a la nova cardientscha. Las autoritads dal cumin han sinaquai nominà in nov avat
e manà enavos il convent en il catolicissem, era per salvar ils agens
privilegis. L’onn 1581 ha l’avat Christian von Castelberg (1566–1584) clamà a
Mustér l’archuvestg da Milaun Carlo Borromeo per instradar la cuntrarefurma.

A l’entschatta dal 17avel tschientaner ha l’abazia gudì sut l’avat Augustin
Stöcklin (1634–1641) ina perioda da renovaziun. Sut l’avat Adalbert Bridler
(1642–1655) è la claustra plinavant sa schliada da la submissiun sut l’uvestg da
Cuira. Persuenter è la pussanza giudiziala vegnida cedida a la vischnanca. L’onn
1649 èn ils dretgs sur la Val d’Ursera vegnids vendids. Sut ils avats Adalbert
de Medell (1655–1696) ed Adalbert Defuns (1696–1716) è vegnì erigì in nov
convent en il stil baroc.

Durant la Segunda Guerra da coaliziun (1799–1801) tranter la Frantscha e
l’Austria èn il vitg e la claustra da Mustér vegnids donnegiads fermamain tras
las truppas franzosas (6 da matg 1799). Durant ils onns da guerra ha l’abazia
plinavant pers ses possess a Postalesio en Vuclina. Secularisada n’è la claustra
dentant betg vegnida, en spezial perquai ch’il convent na furmava betg pli in
domini feudal.

La scola claustrala vegn numnada l’emprima giada en in document dal 1285. En il
19avel tschientaner è ella daventada in gimnasi e dapi l’onn 1936 pon ins far
examens da maturitad. La scola claustrala frequentan oz var 200 scolaras e
scolars.



https://rm.wikipedia.org/wiki/Buna_Nouva

La Gute-Nachricht-Bibel (GNB) è ina traducziun communicativa da la Bibla en
lingua tudestga, ch'è vegnida revedida l'ultima giada il 1997.

Il 2004 è cumparida sut il titel Il Nouv Testamaint – la Buna Nouva ina
traducziun dal Nov Testament da la GNB, ch'è scrit alternant per vallader e
puter.

La GNB è vegnida stgaffida da la Societad biblica tudestga (evangelica), dal
Katholisches Bibelwerk e. V. a Stuttgart e da las Societads biblicas evangelicas
e catolicas da l'Austria. La GNB vegn pia vendida dad ovras biblicas evangelicas
e catolicas ed è damai la Bibla ecumenica la pli nova da l'intschess da la
lingua tudestga. En la Baselgia catolica è ella dentant designada be per il
studi biblic privat, en tut las autras occasiuns vegn duvrada la
Einheitsübersetzung (traducziun unitara).

Il Nov Testament è cumparì il 1968 sut il titel Gute Nachricht für Sie – NT 68,
suandond l'exempel d'in project sumegliant american. Il 1970 han ins fatg ina
nova, atgna traducziun dal Nov Testament da l'original grec. Il 1982 è vegnida
terminada la traducziun dal Vegl Testament e la Bibla cumpletta è cumparida sut
il titel Bibel in heutigem Deutsch.

La Gute-Nachricht-Bibel è cumparida il 2008 en la retscha da software biblica
bibeldigital. Ina reaslisaziun mobila per smartphones è cumparida tar Olive Tree
Bible Software. Il 2011 è suandà ina versiun cumpatibla cun iPhone ed iPad.

Il 2004 è cumparida la traducziun rumantscha dal Nov Testament da la GNB. Ils
texts èn scrits alternant per vallader e puter. Fatg ha la traducziun il
reverenda Gion Gaudenz da Schlarigna, il figl da Jachen Ulrich Gaudenz, in dals
traducturs da la Soncha Scrittüra, la traducziun classica da la Bibla per
vallader. Il 2009 ha Gion Gaudenz cumplettada sia traducziun da la Bibla cun il
Vegl Testament en la versiun «cronologica» da Jörg Zink.

Cun ses linguatg modern ed enclegentaivel (u «communicativ») vul la traducziun
rumantscha era porscher in'alternativa a la Soncha Scrittüra (1953), ch'entant
vala sco antiquada (p. ex. cun verbs en il passà definì) ed en part greva da
chapir.

I suonda ina cumparegliaziun da la Gute-Nachricht-Bibel e la Buna Nouva cun las
traducziuns classicas per tudestg e rumantsch.



https://rm.wikipedia.org/wiki/Bregaglia

Bregaglia ( [breˈgaʎɐ]?/i) è ina vischnanca politica svizra en il chantun
Grischun. Ella è situada en il circul da medem num dal district Malögia.

La vischnanca da Bregaglia è naschida il 1. da schaner 2010 e cumprenda tut las
anteriuras vischnancas da la val da medem num – Bondo, Castasegna, Soglio,
Stampa e Vicosoprano – uschia che la vischnanca ed il circul da Bregaglia cuvran
uss il medem territori.

La vischnanca cumprenda l'entira part grischuna da la Bregaglia che vegn
percurrida da la Maira da sia funtauna sin il Piz Duan (3'131 m) fin Castasegna
nua ch'ella entra en l'Italia. Sin il territori communal sa chattan plinavant
ils pizs ils pli auts da las Alps reticas, il pli aut dals quals è il Piz
Cengalo cun in'autezza da 3'367 m al cunfin cun l'Italia. La vischnanca
s'extenda sur il sparta-auas, cumprendend Malögia, il pass dal Malögia, las
funtaunas da l'En ed ina part dal Lai da Segl en Engiadina.

La distanza tranter Stampa, la sedia communala, e Chiavenna importa 17 km,
entant ch'i èn 32 km fin San Murezzan, 76 km fin Sondrio, 80 km fin Lecco, 92 km
fin Lugano, 100 km fin Tavau, 110 fin Com, 137 km fin Milaun e 224 km fin
Turitg.

Descripziun: In Silber auf schwarzem Schildfuss im Zinnenschnitt aufrecht
schreitender schwarzer Steinbock, rot bewehrt.

La vischnanca dovra vinavant la vopna dal circul da la Bregaglia dal qual ella è
la suletta vischnanca.

La pli gronda part da la populaziun discurra talian (76% l'onn 1990) e dovra il
bargajot, in dialect lumbard cun grondas influenzas rumantschas ed è da
confessiun refurmada. Questa religiun vegniva pratitgada da 71% da la populaziun
l'onn 1990. Ella fa part da la Baselgia evangelica refurmada dal Grischun.

Bregaglia era l'emprima vischnanca dal Grischun talian ch'ha dà il dretg
d'eleger ad esters sesents en las anteriuras vischnancas.

L'axa stradala da la val è via principala 3 che collia la Bregaglia cun
l'Engiadina. La strada cuntinuescha sin territori talian sco Strada statala 37
dal Malögia e porta fin a Chiavenna. Las proximas staziuns da viafier sa chattan
a Chiavenna (gestiunada da la Trenitalia) ed a San Murezzan (gestiunada da la
Viafier retica) nua che sa ferma il Bernina Express.



https://rm.wikipedia.org/wiki/Biotop

Il term biotop (grec βíος bíos ‹vita› e τόπος tópos ‹lieu›) designescha in spazi
da viver determinà d’ina biocenosa entaifer in tschert territori. Biotops furman
las pli pitschnas unitads da la biosfera. Sin il champ da la protecziun da la
natira e da la tgira da la cuntrada vegnan biotops attribuids per motivs
pragmatics a tscherts tips da biotops. Il term ha Friedrich Dahl introducì il
1908 en la scienza.

Biotops sco furmas pitschnas sa laschan attribuir a bioms resp. ecozonas
specificas. Quants bioms ch’i dat e co che quels sa differenzieschan in da
l’auter èn dumondas che pon vegnir respundidas differentamain. Begon per exempel
differenziescha tranter otg bioms terresters: tundra arctica, guaud da coniferas
nordic, guaud da la zona temprada, guaud tropic, guauds da monsun, steppas,
savannas tropicas, vegetaziun mediterrana, desert, muntogna.

Sin la Terra, nua ch’èn ademplidas questas premissas da basa, dependan il svilup
e la varietad da la vita a moda centrala da la durada ed intensitad locala da la
radiaziun dal sulegl. Tenor quella vegn il planet sutdividì en zonas da
vegetaziun che tanschan – pli u main – per lung dals grads da ladezza, da las
tropas sur la zona temprada fin a las regiuns polaras. (Localmain pon questas
zonas variar per motivs climatics, p.ex. sche las mars mainan aua chauda vers
regiuns polaras u sche chadainas da muntognas retegnan ils vents e las
precipitaziuns. Ins discurra en quest connex da las zonas climaticas da la
Terra).

Entaifer las zonas da vegetaziun varieschan la flora e fauna supplementarmain en
regiuns muntagnardas, damai che quellas èn exponidas pli ferm a facturs che
reduceschan la temperatura (per exempel è l’aria pli fina, uschia che la chalur
dal sulegl che vegn irradiada da la terra sa perda pli spert). Ins discurra qua
da stgalims d’autezza, tar ils quals sa laschan constatar tschertas analogias
tar las zonas da vegetaziun resp. zonas climaticas.

Il term biocenosa ha Karl August Möbius introducì il 1877. El aveva observà ils
organissems che vivevan sin in banc dad austras ed aveva empruvà da chapir quels
sco ina cuminanza da vita.

Il term ‹biotop› è da differenziar dal temp ‹habitat› (abitadi, spazi da viver).
Entant ch’il biotop furma ina cumponenta funcziunala, sa tracti tar in habitat
dal spazi da viver d’ina spezia u d’ina cuminanza da spezias, per part er be
d’ina part da quel (p.ex. habitat da stad u d’enviern). Habitats e biotops na
dovran betg esser congruents. Il biotop d’ina cuminanza da viver (p.ex. in
guaud) po porscher per las pli differentas spezias habitats fitg divers (in
guaud sa cumpona da structuras sco foras da roma, tschimas, terren...), per
exempel per insects. In habitat po da l’autra vart cumpigliar plirs biotops, per
exempel habitats cumplementars per peschs, per utschels migrants u per mammals
che frequentan quartiers da stad e d’enviern. Habitats parzials u cumplementars
enconuschan tut ils animals, dals quals ils habitats sa laschan sutdivider en
spazis funcziunals, per exempel per l’ingestiun, la multiplicaziun u sco lieus
da retratga.



https://rm.wikipedia.org/wiki/Benedicziun

La benedicziun es ün generel fenomen religius chi s’exprima in uraziuns u
gestas. Tres quistas acziuns dess gnir chaschuno ün contact speciel e pustüt
intensiv culla forza d’ün dieu u d’üna divinited.

I'l rumauntsch ho benedir dachefer cun dir bain. Que voul dir ch'üna persuna
benedida es oriundamaing üna persuna, da la quela vain discurrida bain e chi
taidla pleds da vita sur da sieu cho.

Il pled ebraic per benedir es barach (ברך). Il Vegl Testamaint tradescha la
benedicziun aaronitica: Il Segner at benedescha ed at perchüra, il Segner
fetscha splendurir sia fatscha sur te ed at saja grazius, il Segner adoza sia
fatscha sün te ad at detta sia pêsch (cudesch Numeri 6).

La prüma benedicziun artschaiva la dumengia respectivmaing il sabbat in connex
da la creaziun: E Dieu ho benedieu il settevel di e'l santificho (cudesch
Genesis 2,3).

I’l Nouv Testamaint as schlargia la benedicziun, cha Dieu vaiva impromiss ad
Abraham e sieus descendents, vers tuots pövels. Cristus ans ho cumpros libers da
la schmaladicziun per nus, perche a sto scrit: Chi saja schmaladieu minchün chi
penda vi da la lain (cudesch Deuteronomium 21,23), per cha la benedicziun
d’Abraham vegna sur dals pajauns, tres Cristus Gesu, e cha nus artschaivans tres
la cretta l’impromischiun dal spiert. (l’apostel Paulus, La charta als Galaters
3, 13+14)

Da grand’importanza per la tradiziun cristiauna – impustüt davart las
controversas intuorn il battaisem d’iffaunts - gnivan ils pleds da Gesu a sieus
discipuls: Lura gnivan purtos pitschens iffaunts no tar el, per ch’el als
tuochess. Ma ils scolars faivan reprimandas a quels chi’ls purtaivan no pro el.
Ma apaina cha Gesu ho vis que, s’ho’l indegno e’ls ho dit : Laschè gnir no tar
me ils pitschens iffaunts e nu’ls impedi ; perche da tels es il reginam da Dieu.
In varded, eau as di : Chi chi nun artschaiva il reginam scu ün iffaunt, nu vain
sgür brichad entrer in quel. Lura als ho tuts sün bratsch e, mettand ils mauns
sün els, als ho‘l benedieus. (l’evangeli seguond Marcus 10,13–16)



https://rm.wikipedia.org/wiki/Antonija_%C5%A0ola

Antonija Šola (* ils 5 da zercladur 1979 a Zagreb, Jugoslavia, ozendi Croazia) è
in'actura, chantadura da pop e chantautura croata.

Antonija Šola è naschida l'onn 1979 a Zagreb sco figlia da Kaja e Marko Šola.
Ella ha passentà sia uffanza a Pula e Bjelovar. A Zagreb ha ella studegià cun
success sociologia e croatistica. L'onn 1998 è ella sa participada a la
concurrenza per la Miss Croazia. Dapi il 1994 gioga ella la rolla da Tina
Bauer-Fijan en la seria sentimentala croata Zabranjena Ljubav (Amur scumandada)
sin RTL Televizija. L'onn 2007 ha ella giugà ina rolla ospitanta sco chantadura
en la seria televisiva croata Nad Lipom 35. Malgrà che Antonija Šola è
principalmain in'actura, ha ella fin ussa cumponì cun success ils texts per
dudesch albums musicals sco era per tredesch chanzuns ch'èn vegnidas chantadas a
festivals da musica croats. Sco chantadura ha ella cumpilà pliras cumposiziuns,
per exempel per Toše Proeski, cun il qual è cumparida diversas giadas sco duett.

L'onn 2008 ha ella chantà al festival da musica croata Dora che è en il medem
mument era la preselecziun croata per l'Eurovision Song Contest. Cun sia chanzun
Gdje je srce tu je dom (Nua ch'è il cor, è era il dachasa) ha ella obtegnì medem
blers puncts sco ils gudagnaders Kraljevi ulice & 75 Cents, ma els han gudagnà
perquai ch'els han retschet pli bleras vuschs da la giuria che Antonija Šola e
las vuschs da la giuria decidan en il cas da paritad.

Plinavant ha ella gudagnà il festival da musica macedon Ohrid Fest 2008 cun la
chanzun Božji pat (Божји пат, Senda da Dieu) ch'è la translaziun macedona da ses
hit croat Nebu pod oblak.

Ultra da quai collavura ella cun chantauturs, musicists e producents da la
Croazia, da la Slovenia, e da la Bosnia-Erzegovina.



https://rm.wikipedia.org/wiki/Antigone

Antigone (grec vegl Αντιγόνη) è ina figura da la mitologia greca. Ella era la
figlia dad Edipus e Iocaste. En sia furma classica è il mitus enconuschent
surtut tras la tragedia da Sofocles ch’è probablamain vegnida preschentada
l’emprima giada l’onn 442 a.C. Dasperas datti er autras funtaunas che sa
differenzieschan per part da Sofocles. Il mitus d’Antigone tutga tar il Ciclus
da Teba che furma sper il Ciclus da Troja in dals dus gronds ciclus mitics da
l’antica greca.

Antigone nascha da la lètg incestuusa dad Edipus e da sia mamma Iocaste. Confurm
a la profezia aveva Edipus mazzà ses bab e maridà sia mamma. Suenter avair
realisà il succedì, chava Edipus or a sasez ils egls e va en l’exil a Colonos
sper Athen. Antigone accumpogna il bab tschorv. Cur che l’aug Creon vul rapinar
Antigone, vegn l’erox Teseus en agid ad ella. Suenter la mort dad Edipus returna
Antigone a Teba per impedir il duel ch’era vegnì profetisà tranter ses dus
frars.

Suenter che Edipus era ì en exil avevan ses dus figls Polineices ed Eteocles
exequì communablamain la pussanza a Teba. Ma pli tard stgatscha Polineices
Eteocles. Eteocles sa retira ad Argos, furma là in’armada ed attatga las set
portas da Teba. Davant sis portas da la citad gudogna Eteocles las battaglias;
ma davant la setavla porta capita quai che Antigone vuleva evitar: ils dus frar
sa duelleschan e mazzan in l’auter.

Creon, il nov retg da Teba, relascha sin quai in scumond da sepulir Polineices,
perquai ch’el duaja avair tradì la patria. Tgi ch’emprovia tuttina da sutterrar
el, vegnia sentenzià a la mort. Ma Antigone tschenta l’atgna conscienza sur la
lescha terrestra e crai da stuair obedir als dieus pli fitg ch’als umans.
Perquai cumenz’ella cun ils rituals da sepultura prescrits dals dieus. Er sia
sora Ismene na vegn betg da persvader ella, da betg far quai.

Cun il funeral simbolic pussibilitescha Antigone bain a ses frar d’entrar en il
Hades. Ma ella vegn traplada d’in guardian e manada avant Creon. Antigone
defenda si’ovra e sa mussa pronta da prender sin sasezza las consequenzas. Er
l’agid da sia sora Ismene, che vul far crair Creon d’er esser stada involvida en
il succedì, n’accepta Antigone betg.

Creon sentenziescha a la mort Antigone. Ella duai vegnir sutterrada viva, e quai
schebain ch’ella è la spusa futura da ses figl Haimon. Antigone survegn bain
avunda nutriment per pudair s’enriclar; ed er Haimon prenda partida per ella, ma
vegn refusà da ses bab. Pir suenter ch’il profet Teiresias ha annunzià a Creon
in mortori en l’atgna famiglia, sa mussa quel pront da dar suenter. Ma igl è gia
memia tard: Antigone, serrada en ina praschun sutterrana, sa suicidescha per
prevegnir a la mort da la fom. Ed era Haimon, udind da la fin tragica da sia
marusa, suonda ella senza che ses bab vegnia d’impedir quai.



https://rm.wikipedia.org/wiki/A13_(Svizra)

La A13 (denominaziun anteriura N13) è ina via naziunala svizra a dus e per part
quatter vials. Ella è davos l'A2 la segund impurtanta colliaziun nord-sid da la
Svizra. Era sch'ella è situada entiramain sin territori svizzer da
grond'impurtanza per la colliaziun al Principadi da Liechtenstein.

L'A13 entschaiva a St. Margrethen en il chantun Son Gagl nua ch'ella
cuntinuescha l'A1. Suenter maina ella tras l'entira Val dal Rain songagliaisa,
lung il cunfin naziunal cun l'Austria ed il Liechtenstein a Sargans nua che l'A3
s'unescha cun l'A13.

L'autostrada maina suenter vinavant en la chapitala grischuna Cuera e via La
Punt (Reichenau) (nua ch'ins po sortir per il stradun
Mustér-Ursera/Andermatt-Brig) a Tusaun (var 660 m sur mar).

Davent da la sortida Reichenau va l'A13 sco autovia betg separada (toc separà
curt en la Tumleastga) cun pendenzas pli grondas ensi tar il tunnel dal San
Bernardin cun 6,6 km da lunghezza sur ca. 1'650 m d'autezza.

Suenter il tunnel va la via, marcada da bleras galarias paralavinas e stortas
setgas, aval a Mesocco en la Val Mesauc sin 730 m s.m. Il toc via tranter Tusaun
e Mesocco ha ina lunghezza da ca. 58 km e surmunta ina differenza d'autezza da
pli che 1'000 m.

Curt suenter Mesocco daventa l'autovia danovamain in'autostrada. L'A13 maina
vinavant aval e s'unescha curt davant la chapitala tessinaisa Bellinzona sin
in'autezza da 240 m s.m. cun l'A2.

Tranter Ascona ed ina rundella en il sid da Gaggiole en il Tessin è l'A13
renovada sco via directa (Schnellstrasse). Ils signals d'autostrada stritgads
signaliseschan ch'ins n'ha betg basegn da la vignetta d'autostrada svizra sin
quest toc. La via va enturn la citad da Locarno tras il tunnel Mappo-Morettina.
A l'intern dal qual datti be in vial en mintga direcziun.



https://rm.wikipedia.org/wiki/Viadi_al_Center_da_la_Terra

Viadi al Center da la Terra (franzos: Voyage au centre de la Terre) è in roman
da scienza-ficziun, script en 1864 per Jules Verne.

Il narratur è Axel Lidenbrock, nev d’in eminent geologist e naturalist tudestg,
il professur da mineralogia Otto Lidenbrock. L’istorgia entschaiva a Hamburg, en
la chasa dal Pr. Lidenbrock. Il professur, amatur da vegls cudeschs, cumpra le
manuscrit original d'ina saga islandaisa, Heimskringla, scipt per Snorri
Sturluson en il XIIavel tschientaner. El scuvra in pergiamina codà, scipt en
caracters runics.

Axel e ses aug sia tschiffan per quest cryptogram, qu'els vegnan a decifrar ed
identifar. Igl è in messagi d'in tschert Arne Saknussemm, in alchimista dal
XVIavel tschientaner. Quel affirma avair scuvrir ina via ad il center da la
Terra, per il vulcan Sneffels en Islanda.

Il professur Otto Lidenbrock è in uom entusiast ed impetuus. El decida da partir
da il davos per l’Islanda, prendan cun el sin nev Axel, bler pli reticent. A
Reykjavík, els engaschan in chatschadur d’eider numna Hans Bjelke, che vegnir a
esser lur guida. Ils trais uoms viagian jusqu’au fin il pe dal vulcan Sneffels,
ed els fan l’ascenziun. Il crater stizza cuntegna trais chaminas. Ina d’ellas
duà esser tutga per la sumbriva d’in aut piz, il Scartaris, a mezdi, « avant las
calandas de fanadur », che munta en ils ultims dis da zercladur. Suenter la nota
da Saknussemm, la sa chatta la via per il center da la Terra…



https://rm.wikipedia.org/wiki/Vatican

Il Stadi da la Citad dal Vatican (talian Stato della Città del Vaticano, latin
Status Civitatis Vaticanæ), era numnà Stadi vatican, Citad dal Vatican u
simplamain Vatican, è il pli pitschen stadi dal mund ch’è renconuschì
universalmain. El è situà a l’intern dal territori da la citad da Roma, ha ina
surfatscha da 0,44 kilometers quadrats e stgars 1000 abitants, dals quals
bundant la mesadad èn burgais vaticans.

Al territori dal Vatican appartegnan tranter auter il Dom da S. Peder, la Plazza
da S. Peder, la Chapella Sixtina sco er ils differents palazs e parcs situads a
l’intern dal mir dal Vatican.

Politicamain furma il Vatican ina monarchia d’elecziun absoluta cun il papa sco
schef da stadi. Quel vegn elegì dals cardinals per vita duranta e po be
demissiunar or d’atgna voluntad. A nivel internaziunal vegn il stadi
represchentà tras la sedia apostolica. Quella vala sco subject nunstatal dal
dretg internaziunal, damai ch’ella na represchenta betg be ils interess dal
Vatican, mabain da l’entira baselgia catolica.

Il territori statal cumpiglia la Collina dal Vatican ch’è circumdada d’in mir e
da la Plazza da S. Peder. Dals numerus edifizis che sa chattan en la Citad dal
Vatican vegnan descrits qua ils pli impurtants:

Dom da S. Peder: L’emprima baselgia en quest lieu aveva Constantin il Grond
laschà construir enturn il 324. Questa baselgia sepulcrala era vegnida erigida
gist sur la fossa supponida da l’apostel Simon Peder, al qual ella era
consecrada. La nova baselgia, sco ch’ella sa preschenta oz, è vegnida bajegiada
ils onns 1506–1626. Da Bramante ch’ha fatg la planisaziun da basa fin a Bernini
e Borromini ch’han fatg las lavurs finalas, han lavurà bundant in tozzel
architects e sculpturs vi da quest’ovra monumentala, tranter auter er Raffael e
Michelangelo. Il Dom da S. Peder po tschiffar 20 000 persunas; cun ina
surfatscha surbajegiada da 15 160 m² furma ella in dals pli gronds edifizis
sacrals dal mund.

Plazza da S. Peder: Ella è vegnida concepida da Bernini che vala sco in dals
impurtants sculpturs ed architects da la renaschientscha. La Plazza ha ina
ladezza da 240 m, è da furma ovala e cuntinuescha vers il Dom en furma da
trapez. Quai reducescha in pau l’impressiun dominanta da la fatschada dal Dom e
gida ad accentuar sia cupla. Entamez la Plazza sa chatta in obelisc d’origin
egipzian. Quel era pli baud situà en il circus da Caligula e Nero che
cumpigliava la vart sanestra da la Plazza e dal Dom dad oz. Tenor la ditga è s.
Peder vegnì executà e sepulì en quest lieu. Per eriger l’obelisc en ses lieu
odiern hai duvrà il 1586 900 lavurers e 75 chavals. En il pe da l’obelisc duai
sa chattar tschendra da Caesar, en ses piz in toc da la crusch da Cristus.

Chapella Sixtina: La Chapella Sixtina è ina da pliras chapellas dal Palaz
apostolic. Ella cumpiglia picturas muralas che tutgan tar las pli famusas da tut
il mund, tranter auter da Michelangelo il giuvenessendi sco maletg d’altar ed
ils frescos sin il palantschieu sura (cun l’enconuschent retagl ‹La creaziun dad
Adam›). En quest lieu vegn mintgamai tegnì il conclave, en rom dal qual ils
cardinals elegian il nov papa. La Chapella è situada da vart dretga (en il nord)
dal Dom da S. Peder ed è accessibla per turists en rom d’ina visita dals Museums
dal Vatican.

Museums dal Vatican: Ils Museums dal Vatican cumpiglian la collecziun d’art
papala. La collecziun che vala sco ina da las pli grondas ed impurtantas dal
mund cumpiglia las partiziuns antiquitads orientalas (Egipta ed Assiria), antica
classica (art grec e roman), antiquitads etruscas ed italicas (l’Italia odierna
avant il temp roman), art vegl cristian e medieval (terz fin 14avel
tschientaner), art da la renaschientscha (15avel tschientaner) fin il 19avel
tschientaner, art contemporan sco er ina partiziun etnologica.

Pinacoteca dal Vatican: Tar la Pinacoteca sa tracti d’ina partiziun specifica
entaifer ils Museums dal Vatican. Ella è vegnida averta il 1932 e preschenta en
16 salas – en urden cronologic e tenor regiuns – maletgs e tapissaria taliana
dal 11avel al 19avel tschientaner. Questa collecziun da maletgs papala cumpiglia
impurtantas ovras da la renaschientscha e dal baroc, per gronda part da tematica
cristiana.

Biblioteca dal Vatican: La ‹Bibliotheca Apostolica Vaticana› cumpiglia bundant
dus milliuns cudeschs. Sper ovras stampadas dumbra la biblioteca radund 150 000
ovras manuscrittas. L’effectiv da la Biblioteca dal Vatican vala sco in dals pli
custaivels dal mund.

Archiv secret dal Vatican: Quest archiv furma il lieu da rimnada central per tut
las leschas promulgadas tras la sedia apostolica e per l’entira correspundenza
diplomatica dal Vatican. L’expressiun ‹Archiv secret› signifitga be ch’i sa
tracta da l’archiv persunal dal papa ed al cunfinescha uschia dals archivs
d’autoritads ecclesiasticas.

Palaz apostolic: Il Palaz apostolic (er: Palaz papal, Palaz dal Vatican) è la
residenza uffiziala dal papa. Sper ils appartaments papals cumpiglia el
chapellas e biros da la curia sco er ina part dals Museums dal Vatican.

Curtins dal Vatican: Quels cuvran bundant la mesadad da las 44 ha dal territori
statal. Els sa chattan en il vest dal Vatican e cumpiglian er plirs edifizis
(claustras, palazs e.a.). Al public n’èn ils curtins per regla betg accessibels.

Sper las parts descrittas ed ils ulteriurs edifizis che sa chattan sin il
territori dal Vatican, posseda la sedia apostolica differents bains
extraterritorials (che na fan betg part dal territori statal dal Vatican). Igl
èn quai il Castel Gandolfo, la basilica patriarcala Santa Maria Maggiore, la
baselgia episcopala dal papa sco uvestg da Roma San Giovanni in Laterano sco er
ulteriuras basilicas e palazs.

Il mir da la Citad dal Vatican na sa cuvra betg dal tuttafatg cun il territori
statal dal Vatican. La halla d’audienza papala, il Palazzo del Sant’Uffizio, il
Campo Santo Teutonico ed ina chapella tutgan bain tar la Citad dal Vatican, ma
sa chattan sin territori dal stadi talian. Il cunfin dal stadi va permez la
halla d’audienza: entant ch’il tron papal sa chatta sin territori dal Stadi dal
Vatican, guardan ils visitaders da l’audienza tiers nà da l’exteriur talian.

Dapi il 1984 è l’entir territori da la Citad dal Vatican renconuschì tras
l’Unesco sco Patrimoni cultural mundial. Il Vatican furma uschia il sulet stadi
dal mund, dal qual l’entir territori è protegì tras l’Unesco.

En il Vatican vivan il papa cun ses cardinals, prelats, gardists svizzers e
commembers dal corp da schandarmaria. Dals radund 3000 emploiads viva be la
pitschna part en il Vatican sez. La gronda part dals emploiads sa lascha
attribuir ad ina da las suandantas tschintg gruppas: persunal da chasa (persunal
da cuschina e da nettegiar, chombrers e.a.), spirituals (che surpiglian ina
gronda part da las lavurs administrativas e d’istorgia d’art), segirezza
(guardia svizra, schandarmaria e persunal da surveglianza per museums e
baselgias), medias (L’Osservatore Romano, Radio Vaticana e Centro Televisivo
Vaticano), persunal d’instrucziun (a las universitads e professuras dal
Vatican). Tut ils emploiads èn obligads ad absoluta discreziun. Tgi che vul
lavurar per la curia, sto l’emprim engirar cun il maun sin la Bibla da taschair.

Fin en il 14avel tschientaner na furmava betg il Vatican il sez uffizial dals
papas, mabain il Palaz dal Lateran. Il term ‹Vatican› designava da quel temp be
la collina situada al lieu dal stadi odiern (mons vaticanus). En l’antica sa
chattava là il circus da l’imperatur Nero, en il qual numerus cristians e
gidieus duain esser vegnids marterisads ed executads. En il nord dal circus era
situà in pitschen santeri; qua duai er s. Peder esser vegnì sepulì. Gia curt
suenter il martiri era vegnì erigì en quest lieu in pitschen monument. En il
quart tschientaner ha l’imperatur Constantin alura laschà construir sur la fossa
ina gronda baselgia sepulcrala – l’emprima baselgia da S. Peder. Il Vatican è
uschia daventà il lieu da pelegrinadi central per la veneraziun da l’apostel ed
emprim uvestg da Roma. En il decurs dals proxims tschientaners èn vegnids
erigids sin la collina ulteriurs edifizis da pelegrinadi. En la mesadad dal
9avel tschientaner ha Leo IV laschà circumdar l’entir lieu da pelegrinadi cun
grondas fortificaziuns (l’uschenumnada citad da Leo).

En il decurs da l’antica tardiva èsi reussì a l’uvestg da Roma da far valair sia
predominanza entaifer il cristianissem. Il pli tard a partir da Gregori il Grond
(enturn 600) vegn quel numnà ‹papa›. Suenter il declin da l’Imperi roman han ils
papas pretendì la pussanza sur il territori enturn Roma. Els sa referivan a la
Donaziun da Constantin, tenor la quala l’imperatur haja surdà enturn il 315/317
al papa la pussanza en l’Italia suenter avair transferì sia sedia a
Constantinopel. En il 15avel tschientaner è questa donaziun vegnida scuvrida sco
sfalsificaziun. L’onn 751 ha la Donaziun da Pippin garantì definitivamain quest
territori statal. Gia dapi in temp avevan ils papas er refusà da renconuscher la
pussanza suprema da l’imperatur bizantin. Per il mument residiavan ils papas
vinavant en il Palaz dal Lateran; la basilica dal Lateran furma fin oz la
catedrala dal papa sco uvestg da Roma e sa chatta pia ordaifer il Vatican.

Il Vatican sez è daventà pir vers la fin dal 14avel tschientaner la sedia
residenziala dal papa. Suenter il return da l’exil ad Avignon (1377) e la fin
dal schisma (1417) dueva l’unitad da la baselgia restabilida s’exprimer en novs
gronds projects da construcziun. La collina dal Vatican, situada davant las
portas da Roma, s’imponiva pervi da la fossa da l’‹emprim papa› e furniva avunda
spazi betg surbajegià. Surtut Nicolaus V ha sviluppà vers la mesadad dal 15avel
tschientaner immens plans da construcziun ch’èn dentant vegnids realisads be per
part. Pass per pass èn suandads ils proxims tschientaners baselgias, chapellas,
edifizis d’administraziun, fortezzas, residenzas ed auters edifizis – sco part
d’ina planisaziun cumplessiva u er be tenor criteris pragmatics. Il 1506 han
cumenzà las lavurs vi dal Dom da S. Peder. Il 1589 ha Sixtus V dà l’incumbensa
d’eriger il Palaz apostolic che cumpiglia fin oz l’abitaziun dal papa e che dat
suttetg ad impurtants organs administrativs. L’onn 1626 ha il Dom da S. Peder
pudì vegnir consecrà; las lavurs finalas han cuzzà fin il 1650. Silsuenter ha la
Plazza da S. Peder survegnì sia furma odierna.

Cun il cumenzament da la grond’activitad da construcziun en il Vatican ha er il
stadi pontifical cuntanschì si’extensiun maximala (sut papa Julius II
1503–1513). Abstrahà da pitschnas interrupziuns en il 16avel tschientaner e
durant las Guerras da coaliziun (1796–1814) tanscheva il stadi pontifical sur
l’entira Italia Centrala dad oz (da Roma fin Bologna) e cumpigliava las regiuns
Latium, Marche, Umbria e Romagna.

Durant la revoluziun burgaisa dal 1848/49 ha il papa stuì fugir per curt temp or
da Roma. Cun agid da truppas franzosas e spagnolas al èsi reussì da restabilir
la pussanza. Sinaquai ha papa Pius IX (1846–1878) endrizzà ina sort da stadi da
polizia. Suenter la Guerra da Sardegna (tranter il Reginavel Sardegna-Piemunt e
la Frantscha d’ina vart e l’Austria da l’autra) ha il papa stuì surlaschar ina
part dal stadi al Reginavel d’Italia ch’era vegnì proclamà il 1861. Pervia da la
guerra cun la Germania ha la Frantscha retratg il 1870 las davosas truppas or da
Roma. Sinaquai han schuldads sut il retg Vittorio Emanuele II occupà il stadi
pontifical restant (Latium cun Roma). Il status da la Citad dal Vatican è
silsuenter ditg stà avert (uschenumnada ‹dumonda romana›). Facticamain ha la
pussanza da la baselgia catolica pudì sa mantegnair; architectonicamain ed
instituziunalmain è il Vatican dentant s’isolà pli e pli da las ulteriuras parts
da Roma. Pir tras il Contract dal Lateran dal 1929 tranter la sedia apostolica
ed il Reginavel d’Italia sut la dictatura dal primminister faschistic Benito
Mussolini è il stadi episcopal puspè vegnì fixà sco stadi suveran. Dapi lura
cumpiglia el be pli il territori circumdà dal mir dal Vatican e la Plazza da S.
Peder.

La lescha fundamentala vertenta dal Vatican è entrada en vigur il 2001 sut papa
Gion Paul II. Ella ha remplazzà la lescha dal 1929 che papa Pius XI aveva
relaschà a basa dal Tractat dal Lateran. La lescha fundamentala unescha
legislativa, executiva e giudicativa en ils mauns dal papa sco suveran dal Stadi
dal Vatican. La politica exteriura vegn delegada al secretariat dal stadi da la
curia; legislativa ed executiva vegnan exequidas en num dal papa tras ina
cumissiuns da cardinals. Ils artitgels davart la giudicativa cumpiglian er in
dretg da revisiun.

Il papa è ex officio schef da stadi. Damai che sia pussanza cumpiglia l’entira
cumpetenza legislativa, executiva e giudicativa, furma il Vatican la davosa
monarchia absoluta en l’Europa. Dapi il 1984 vegnan las fatschentas dal stadi
exequidas d’in gremi da cardinals che furma il secretariat dal stadi.

Il Stadi dal Vatican na tgira naginas relaziuns diplomaticas cun auters stadis.
Questa domena surlascha el a la sedia apostolica. Il Vatican è oramai nagin
commember da las Naziuns unidas (entant che la sedia apostolica posseda il
status d’observatur permanent). Il Vatican n’ha betg segnà la Convenziun
europeica dals dretgs umans e na po perquai betg daventar commembra dal Cussegl
da l’Europa.

La guardia svizra ch’exista dapi il 1506 furma la pli veglia e la pli pitschna
armada dal mund. Per garantir la segirezza interna exista plinavant in’atgna
polizia, il Corpo della Gendarmeria. La segirezza externa è reglada en ina
cunvegna bilaterala e vegn garantida tras l’Italia. Er la segirezza publica sin
la Plazza da S. Peder vegn exequida tras la polizia taliana.

Sco mintga auter stadi suveran exequescha er il Vatican sias atgnas fatschentas
da finanzas. La banca dal Vatican (uffizial Istituto per le Opere di Religione)
è vegnida fundada il 1942 tras papa Pius XII. Suenter reproschas en connex cun
lavar daners tschufs e contacts cun la mafia, è il Vatican sa spruvà da stgaffir
dapli transparenza ed adattà la structura d’organisaziun e da surveglianza da
las fatschentas da finanzas.

Las entradas principalas dal Vatican vegnan generadas tras ils tschains da las
numerusas immobiglias che sa chattan en ed ordaifer il Vatican sco er dals
affars (da souvenirs e.a.) che sa chattan sin il territori dal Vatican.
Plinavant obtegna il Vatican mintg’onn donaziuns en l’autezza da radund 85
milliuns euros.

Cumbain ch’il Vatican n’è betg commember da l’Uniun europeica, è l’euro definì
tras contracts bilaterals sco med da pajament uffizial. La vendita da munaidas e
da marcas postalas dal Vatican furma in’ulteriura entrada statala da muntada.

Meds da traffic public a curta distanza na curseschan nagins en il Vatican.
Percunter sa chattan differentas fermadas da la metro e dal bus da Roma en
vischinanza dal Vatican. Sin il territori statal sa chatta en pli in heliport
che garantescha l’accessibladad dal stadi or da l’aria.



https://rm.wikipedia.org/wiki/Ultim_giudizi

L'ultim güdizi (per rumauntsch grischun ultim giudizi) es ün'imaginaziun da
cretta da las religiuns monoteisticas giudaissem, cristianissem ed islam chi
cuntegna ün güdizi divin chi glivra il cuors dal temp e finischa l'istorgia.
L'ultim güdizi tuocha tar l'ambiaint da l'apocalipsa.

Infra la Bibgia raquinta impustüt il cudesch da la revelaziun da Gioannes da las
ultimas chosas a la fin da l'uscheditta prüma creaziun. Ma eir l'evangeli
seguond Matteus recitescha pleds da Gesu Crist chi discuorran dal ultim güdizi
(25evel chapitel).

Dispüttaivla d'eira adüna darcheu l'idea d'üna conciliaziun da tuots
respectivmaing conciliaziun generela (in grec apokatastasis panton). Tenor
quista teoria vaindscha Gesu Crist sur il diavel in möd ch'el maina tuottas
creatüras our dal infiern. In temp modern es Karl Barth sto ün simpatisant da
quista doctrina schabain ch'el intunaiva: Eau nu l'instruischa, ma neir eau nu
la refüsa. L'opiniun da la majorited dals teologs invezza disch ch'üna
conciliaziun da tuots nu po esser üngüna doctrina da la baselgia. Bgeraunz es
ella üna spraunza e na dapü.



https://rm.wikipedia.org/wiki/Tumults_dal_2008_en_Tibet

Ils tumults en Tibet han cumenzà ils 10 da mars 2008 cun demonstraziuns
paschaivlas dals muntgs budistics a Lhasa, la chapitala da la regiun autonoma
dal Tibet. Quellas han gì lieu a chaschun dal 49avel di commemorativ da la
revolta tibetana dal 1959 encunter il reschim da Peking. Ils muntgs han pretendì
il return dal 14avel Dalai Lama Tenzin Gyatso or da l’exil e l’independenza dal
Tibet da la Republica populara da la China. Ils protests ed ils cravals han
cumenzà cura che 300 muntgs han pretendì la relaschada dad auters muntgs tegnids
en fermanza dapi l’atun 2007. Paucs dis suenter quests protests han gì lieu ils
emprims acts da violenza ch’èn sa drizzads tant cunter civilists chinais sco
cunter las autoritads statalas. Oravant tut giuvens Tibetans han rebellà a
Lhasa, ma suenter er en autras parts dal pajais.

Sper la situaziun politica en Tibet datti in bun dumber da facturs
socio-economics ch’han manà als acts da violenza a Lhasa. Il reporter James
Miles da The Economist vesa en ils eveniments bain in’emprova dals Tibetans
(tant a Tibet sco ordaifer il pajais) da trair a niz ils Gieus olimpics en China
per render attent a lur situaziun politica. Ma indizis per in’activitad
organisada n'haja el betg constatà. Il cuntrari: la situaziun insupportabla a
Lhasa giuditgescha el sco almain uschè impurtanta per analilsar il succedì sco
il protest politic. En in auter rapport di Miles ch’ils excess parian dad esser
en emprima lingia l’erupziun d’in odi etnic. Tscherts Tibetans èn sa lamentads
da discriminaziun sociala, da pajas malgistas ed èn er sa referids a las tunas
che muntgs tibetans sajan vegnids arrestads e perfin mazzads ils dis avant ils
tumults.

Ils onns precedents eran blers migrants d’autras parts da la China vegnids a
Lhasa ed avevan acquistà ina gronda part da las pitschnas fatschentas da la
citad. Ils Tibetans a Lhasa han subì sinaquai in’inflaziun ch’ha manà a pretschs
elevads da mangiativas e da bains da consum. Ils abitants eran en pli
preoccupads che la colliaziun da viafier tranter Lhasa ed autras parts da la
China augmentia be anc il dumber da migrants en la citad. Ma els han acceptà la
colliaziun, perquai che la regenza aveva empermess ch’in transport pli
favuraivel sbassia er ils pretschs. Sco en autras regiuns dal pajais èn ils
pretschs tuttina creschids vinavant, effectuond resentiments tranter las etnias
a Lhasa. La giuventetgna tibetana sa lamentaca cuntinuadamain da betg avair las
medemas cundiziuns per l’access a plazzas da lavur ed a la scolaziun.

La restituziun dal Tibet a la Republica populara da la China l’onn 1951 e la
revolta betg reussida dal 1959 genereschan vinavant tensiuns. Entant che la
legitimitad da la suveranitad da la China è renconuschida da la gronda part dals
pajais e da las Naziuns Unidas, è ella vegnida messa en dumonda d’advocats dal
Moviment internaziunal per l’independenza dal Tibet. Ma il Dalai Lama ha exclus
l’independenza en sias consideraziuns, el dumonda ‹be› l’autonomia entaifer la
China.

Ils 14 da mars han ils excess en la citad veglia da Lhasa cumenzà, nua che
surtut Tibetans abiteschan. Ils protests èn oravant tut sa drizzads cunter ils
Chinais d’origin Han (gruppa etnica, a la quala 90 % dals Chinais appartegnan).
Lur fatschentas e vehichels èn vegnids sblundregiadas ed arsentads. Tenor
indicaziuns da las autoritads chinaisas èn pliras persunas vegnidas blessadas
grevamain e 13 mazzadas, per gronda part civilists chinais che sajan vegnids
assassinads da Tibetans grits. Ma en general èsi grev da verifitgar las cifras,
cunquai ch’il dumber da schurnalists era restrenschì. En il decurs dal di èn ils
tumults sa derasads en ulteriuras parts da la citad. Il medem di è arrivà in
grond dumber da policists e schuldads chinais a Lhasa. Las trais pli grondas
claustras a ed enturn Lhasa (Drepung, Gandain e Sêra) èn vegnidas serradas.
Perditgas han rapportà d’attatgas sin polizia, pumpiers e sanitaris da
salvament. Tscherts policists hajan era duvrà gas lacrimogen e sajettà en
l’aria; tenor Radio Free Asia sajan duas persunas mortas tar questas acziuns. A
turists e collavuraturs d’organisaziuns d’agid è vegnì ordinà da bandunar il
Tibet. Forzas da servetschs da segirezza chinais faschevan patruglia atras
Lhasa.

Blers Tibetans, tranter els era blers muntgs, han demonstrà ils 16 da mars 2008
ad Aba (district da Ngawa, provinza da Sichuan). Tenor las indicaziuns da
Tibetans en exil hajan ils servetschs da segirezza sinaquai utilisà gas
lacrimogen, circumdà ina claustra e sajettà almain otg persunas. Ils 20 da mars
ha l’agentura da novitads Xinhua communitgà sin basa d’infurmaziuns da la
polizia che quatter demonstrants sajan vegnids blessads da sajets tar
quest’operaziun. Tenor infurmaziun da gruppas tibetanas en exil èn gruppas da
fin 300 Tibetans marschadas en il district autonom Gannan ed a Sangchu en la
provinza da Gansu cun maletgs dal Dalai Lama tar las chasas da la regenza. En la
citad da Lanzhou èn 100 students tibetans sa participads en l’universitad locala
ad ina chauma da seser. En las provinzas vischinas Sichuan, Gansu e Qinghai
duajan medemamain plirs umans esser morts, surtut muntgs tibetans che
demonstravan là. La regenza tibetana en exil discurra d’almain 80 morts.

Il Dalai Lama è sa mussà preoccupà ed ha appellà ad omaduas varts da desister da
la violenza. Sche la vart tibetana na chalia betg cun la violenza, vegnia el a
sa retrair sco manader politic dals Tibetans e da la regenza en exil, ha il
Dalai Lama smanatschà ils 18 da mars. Ils 18 d’avrigl ha il Dalai Lama declerà
en in’intervista cun in schurnalist canadais che tenor ses savair sajan almain
400 persunas vegnidas mazzadas dapi il cumenzament dals tumults en il Tibet e
passa milli persunas sajan vegnidas arrestadas.

La regenza chinaisa ha refusà in’examinaziun internaziunala dals eveniments
succedids. Era la preschientscha d’in delegà da las Naziuns Unidas na ha in
pledader dal ministeri da l’exteriur a Peking betg vulì acceptar cun l’argument
che quai fissi in’intervenziun en «fatgs da l’intern». A medem temp ha el
rinfatschà al Dalai Lama d’avair co-incità ils tumults e ch’el engionia la
publicitad internaziunala cun ina pluna manzegnas. Ils appels a la pasch dal
Dalai Lama n’èn betg vegnids mussads a la publicitad chinaisa. Davant
l’Assamblea naziunala populara da la China ha il primminister Wen Jiabao
giustifitgà il proceder da las forzas da segirezza cunter ils demonstrants. El
ha fatg responsabel ils adherents dal Dalai Lama per ils tumults e qua tras per
las unfrendas e las destrucziuns. Plinavant ha el rinfatschà al Moviment per
autonomia da torpedar cun quest conflict ils Gieus olimpics da stad. Wen Jiabao
ha accusà il Dalai Lama d’avair planisà quests acts, ma quel ha renvià las
rinfatschas cun l’argument che questas revoltas sajan l’effect d’ina
malcuntentientscha generala entaifer il Tibet.

Dapi ils 17 da mars èn vegnids relaschads cumonds d’arrest per 21 persunas
participadas presumtivamain als tumults. Fotografias da las persunas suspectadas
èn vegnidas chargiadas sin sina.com e sin il portal chinais da Yahoo. Ils 19 da
mars 2008 è la dispita vegnida acutisada da Zhang Qingli, il secretari da la
partida communista chinaisa en il Tibet. El ha discurrì d’in «cumbat per vita e
mort cun la clicca dal Dalai Lama» e che quest cumbat pretendia controllas
politicas pli rigurusas en ils territoris autonoms. Ils schurnalists Georg Blume
(correspundent da la taz e la ZEIT) e Kristin Kupfer (correspundenta da Profil)
èn vegnids bandegiads sco davos schurnalists ils 20 da mars 2008 dal Tibet.

Excepziunalmain è vegnì lubì ad ina gruppa da 26 schurnalists dal vest da far
ina tura guidada en il Tibet. Ils 27 da mars ha ina gruppa da muntgs disturbà
ina tura da pressa organisada da las autoritads chinaisas tras Lhasa cun
demonstrar cunter la politica chinaisa. Ils schurnalists da quella delegaziun
eran vegnids selecziunads da las autoritads chinaisas e survegliads severamain
durant lur temp a Lhasa.

Ils 23 da mars 2008 èn per l’emprima giada entaifer la China s’annunziadas
vuschs criticas envers il depurtament da la regenza. En in manifest en
l’internet han 29 docents da scolas autas, auturs, advocats ed activists per
dretgs da burgais preschentà ‹dudesch propostas davart la situaziun en il
Tibet›. Ils 25 d’avrigl è la regenza chinaisa sa declerada nunspetgadamain
pronta da retschaiver in represchentant dal Dalai Lama per in discurs.

Ils 16 da mars 2008 è l’access al portal da video YouTube vegnì bloccà en
tschertas parts da la Republica populara chinaisa. Tenor la gasetta Focus è quai
succedì suenter che divers films davart ils protests en il Tibet eran cumparids
là. YouTube era gia vegnì bloccà l’october 2007. En China vegnan paginas web
estras per regla bloccadas immediatamain, sch’ellas cuntegnan critica envers la
regenza.

Sin l’entir mund hai dà protests da Tibetans en exil davant ils stabiliments da
las represchentaziuns diplomaticas da la Republica populara da la China, uschia
p.ex. a Washington D.C., Sydney e Copenhagen. A Turitg è vegnì bittà crappa sin
il consulat chinais. A Melbourne ha la polizia schlià cun violenza ils protests
davant il consulat chinais. A Paris han ils demonstrants attatgà l’ambassada e
la polizia ha fatg diever da gas lacrimogen. A Minca han ca. 30 demonstrants
attatgà il consulat general chinais e scrit parolas sco ‹Stop Killing› u ‹Rettet
Tibet› vi da l’edifizi. La polizia ha prendì en fermanza 26 persunas. La Tibet
Initiative München ha sinaquai appellà a la nunviolenza. Durant ina
manifestaziun da solidaritad per il Tibet davant l’ambassada a Berlin ils 20 da
mars 2008 ha in Tibetan schizunt dà fieu a sasez per protestar cunter la
politica chinaisa. El ha pudì vegnir salvà da passants.

La ministra da l’exteriur dals Stadis Unids, Condolezza Rice, ha appellà als
demonstrants da desister da violenza e supplitgà la regenza chinaisa da sa
retegnair en situaziuns da protests. La chanceliera federala tudestga Angela
Merkel ha declerà ils 14 da mars 2008 che la regenza tudestga sustegnia gia
adina ils sforzs per dapli auonomia religiusa e culturala en il Tibet. Ma a
medem temp sa drizzia la regenza cunter tut ils sforzs separatistics.

Ils rapports davart la situaziun en il Tibet han effectuà sin l’entir mund
discussiuns davart in pussibel boicot dals Gieus olimpics 2008 a Peking.
Tibetans han demonstrà davant l’edifizi dal Comité olimpic internaziunal a
Losanna. Tuttina èn il Dalai Lama, il Comité olimpic internaziunal, la
chanceliera federala tudestga Merkel ed ils ministers da sport da l’Uniun
Europeica s’exprimids cunter in boicot dals Gieus olimpics. Il Dalai Lama ha
sustegnì ils Gieus olimpics a Peking e ditg ch’il pievel chinais meritia
d’organisar quests gieus, ma ses delegà ha pretendì da la regenza chinaisa da
metter ina fin a la razzia militara e da betg integrar il Tibet en la ruta da la
cursa da la flomma olimpica.

Ils 22 da mars ha l’emprim politicher da num, il parlamentari da l’Uniun
Europeica Hans-Gert Pöttering (CDU), smanatschà cun in boicot dals Gieus
olimpics. Sche Peking na veglia betg communitgar cun il Dalai Lama, sajan
mesiras per in boicot giustifitgadas. Ils 30 da mars ha l’Uniun Europeica decidì
a Brdo en Slovenia da s’exprimer communablamain cunter in boicot dals Gieus
olimpics. Quai schegea ch’ils commembers eran da differentas opiniuns, tranter
els il president franzos Nicolas Sarkozy che na vuleva betg excluder in boicot.



https://rm.wikipedia.org/wiki/Tumults_da_giuvenils_en_Svizra

Ils tumults da giuvenils en Svizra dals onns 1980 fin 1982 èn stads in moviment
da protesta cun la finamira da cuntanscher dapli autonomia culturala. Tut en tut
ha il conflict chaschunà plirs tschient blessads dad omaduas varts e donns da
material da milliuns francs.

Il moviment ha cumenzà ils 30/31 da matg 1980 cun cravals da giuvenils avant
l’Opera da Turitg (ils uschenumnads ‹tumults da l’opera›). Curt avant aveva il
Cussegl da la citad approvà 60 milliuns francs per la renovaziun da l’opera; il
medem mument aveva el dentant refusà las pretensiuns per in Center da giuvenils
autonom (tudestg: AJZ). Sin quai è suandada ina spirala da violenza incumparabla
tranter ils ‹burascus› e la polizia, uschia per exempel suenter l’emprima
serrada dal Center da giuvenils autonom en vischinanza da la staziun principala
a Turitg.

Per las autoritads e per la populaziun è la rebelliun dals giuvenils vegnida
nunspetgadamain. Il conflict fiss dentant stà da prevesair gia pli baud, per
exempel en furma d’in assagl durant in concert da Jimmy Cliff (1979). En pli
avevi gia dà vers la fin dals onns 1960 cuntraversas che stevan en connex cun il
giavisch per in Center da giuvenils autonom (‹cravals dal Globus›). Pir cun l’ir
dals onns è la politica da la citad stada pronta per dialogs ed ha creà lieus
per activitads culturalas alternativas (p.ex. la Rote Fabrik).

Er en autras citads svizras sco Basilea, Berna u Losanna è vegnì protestà cun
violenza. A Basilea è il moviment da giuvenils stà activ durant ils onns 1980
fin 1982 e lura anc ina giada ils onns 1986 fin 1989. En il center steva qua il
spazi cultural liber sin l’areal da la veglia orticultura da la citad ch’ils
giuvenils vulevan administrar sezs. A Berna hai dà cuntraversas en connex cun il
Zaffaraya e cun il center da cultura Reithalle.

La finamira principala dals moviments dals onns 1980 era da cuntanscher dapli
autonomia culturala. Il moviment ha dentant er tematisà problems sociopolitics
sco la mancanza d’abitaziuns, la miseria da drogas u il stadi che surveglia tut.
Ils giuvenils han cumbattì cun meds nunconvenziunals (p.ex. demonstraziuns cun
acturs bluts), cun gieus da pleds (p.ex. Macht aus dem Staat Gurkensalat u
Freier Blick aufs Mittelmeer – sprengt die Alpen) e cun novs meds estetics
creativs (influenzads dal moviment da punk).

Il video Züri brännt ch’è cumparì l’onn 1981 documentescha en moda extendida ils
tumults da giuvenils a Turitg ord vista dals activists e da las activistas che
rebelleschan. Il medem onn ha il scriptur grischun Reto Hänny – ch’è stà
perditga dals eveniments – elavurà il succedì en ses rapport Zürich, Anfang
September. Ina collecziun edida da Heinz Nigg (2001) documentescha ils
eveniments 20 onns pli tard ord vista da persunas pertutgadas e cumplettescha
quests rapports cun analisas da schurnalists e scienziads.



https://rm.wikipedia.org/wiki/Tschlin

Tschlin (tudestg ed enfin l'onn 1943 uffizialmain Schleins) è ina vischnanca
politica svizra en il chantun Grischun. Ella è situada en il circul Ramosch dal
district da l'En.

Descripziun: Sin argient (alv) in capricorn nair che stat sidretg (cun intgins
tatgs cotschens) che porta in tscharesch nair. In sigil da vischnanca da l'onn
1591 mussa il capricorn sco vopna da la Lia da la Chadé. Il tscharesch è in
simbol dal martiri dal sontg Blasius, dal patrun-baselgia local.

Il vitg Tschlin giascha en l'Engiadina Bassa sin 1533 m s.m., en il nord da
l'En. Tar la vischnanca tutgan era la fracziun Martina cun il lieu Vinadi sco
era la fracziun Strada cun Chaflur. Ils secturs principals èn l'agricultura, il
sectur da servetschs (tranter auter la duana ed la guardia da cunfin) sco era la
bieraria (Biera Engiadinaisa).

La gronda part da la populaziun lavura en l'agricultura, il sectur da servetschs
u tar la confederaziun (la duana ed la guardia da cunfin). Blers lavurants
lavuran a Scuol ch'è fitg datiers.

En la vischnanca discurra la populaziun Vallader. Da l'onn 1880 enfin 1980 era
la repartiziun da las linguas pli u main constanta (1880 87%; 1910 81%; 1941 84%
e 1970 83% rumantschs). L'onn 2000 han anc 85% da la populaziun chapì il
rumantsch ch'è anc adina la suletta lingua per l'administraziun ed la scola. Il
svilup dals ultims onns sa mussà en suandanta tabella:



https://rm.wikipedia.org/wiki/Temp_modern_tempriv

Il term temp modern tempriv u temp premodern designescha entaifer l’istorgia
europeica l’epoca tranter il temp medieval tardiv (da la mesadad dal 13avel fin
la fin dal 15avel tschientaner) e la vieuta dal 18avel al 19avel tschientaner.

Sco tar tut las periodisaziuns entaifer l’istoriografia, n’èsi er qua betg
pussaivel da trair cunfins d’epoca precis. Dal punct da vista da las scienzas
spiertalas vegn la vieuta dal temp medieval al temp modern iniziada da
l’umanissem cun sia nova concepziun da l’uman; sut si’influenza è sa sviluppà il
temp da la renaschientscha ch’è tranter auter segnà d’ina rescuverta da
l’antica. Da muntada centrala è plinavant stà il svilup da la stampa da cudeschs
tras Johannes Gutenberg. Cesuras istoric-politicas han furmà la conquista da
Constantinopel tras ils Osmans il 1453, la scuverta da l’America tras Cristof
Columbus l’onn 1492, la fin da la reconquista il medem onn, l’entschatta da las
Guerras talianas il 1494 sco er en Germania la refurma da l’Imperi dal 1495 e la
refurmaziun a partir dal 1517.

Sco term final dal temp modern tempriv tschenta la scienza quasi unanimamain la
Revoluziun franzosa (1789–1799) che concluda a medem temp l’epoca da
l’illuminissem. Il 1789 è l’Ancien Régime ì a fin en Frantscha e silsuenter,
pervi da las Guerras da coaliziun, en quasi tut l’Europa. Sut il squitsch da
Napoleun è er vegnì dissolvì il 1806 il Sontg Imperi roman.

Per regla vegn il cumenzament dal temp modern tempriv collià cun trais svilups:
l’umanissem e la renaschientscha che marcheschan in resvegl spiertal e cultural,
ils viadis d’exploraziun dals Portugais e Spagnols dapi l’entschatta dal 15avel
tschientaner ch’han midà per adina il maletg dal mund e la refurmaziun ch’ha
dissolvì a partir dal 1517 l’unitad da la baselgia (dal vest).

En general valan la renaschientscha, l’umanissem e la rescuverta da l’antica sco
cumenzament d’ina nova epoca. En rom da quests svilups è sa derasà en l’Europa
in nov maletg da l’uman che tschenta en il center l’individi autodeterminà cun
sias abilitads. En la filosofia, la litteratura, l’art figurativ, la sculptura,
l’architectura ed en autras spartas culturalas ha l’uman puspè cumenzà a
s’orientar a las furmas ed ils cuntegns da l’antica.

L’origin da quests moviments da resvegl è da chattar en l’Italia. Qua ha la
renaschientscha gia cumenzà en il 14avel tschientaner, ha cuntanschì en il
decurs dal 15avel tschientaner in’emprima culminaziun a Firenza ed è silsuenter
sa derasada fin l’entschatta dal 16avel tschientaner en tut l’Europa. Sia rolla
da piunier ha l’Italia d’engraziar per ina buna part al grond dumber da
scienziads grecs ch’eran fugids da Constantinopel, suenter ch’ils Osmans avevan
conquistà la citad l’onn 1453. Quests scienziads han manà cun els savida da
l’antica che valeva gia dapi daditg sco scumparsa. Quasi a medem temp ha
Johannes Gutenberg inventà la stampa da cudeschs cun letras moviblas. Quai ha
pussibilità ina derasaziun da la savida a moda bler pli sperta e pli vasta
ch’enfin qua. L’accumulaziun da savida è surtut s’effectuada en las citads;
quellas – surtut las grondas citads imperialas e da la Hansa – avevan ultra da
quai sviluppà furmas d’organisaziun e da dretg fitg differenziadas ch’han da lur
vart effectuà in grond svilup civilisatoric.

L’invenziun da la stampa da cudeschs ha la finala gidà a fular via ad in
ulteriur eveniment, il qual vegn surtut collià en Germania cun la fin dal temp
medieval e cun il cumenzament dal temp modern tempriv: la refurmaziun. Las 95
tesas che Martin Luther ha publitgà il 1517 sa basavan sin in studi da las
funtaunas da la Bibla en grec ed ebraic, il qual è be stà pussaivel grazia a las
prelavurs dals umanists.

A chaschun da la Dieta imperiala a Worms l’onn 1521 ha Luther defendì sias tesas
davant l’imperatur Carl V che regiva in imperi ‹en il qual il sulegl na gieva
mai da rendì›. Tar quest imperi tutgavan numnadamain er las novas possessiuns en
il Nov Mund, las qualas Cristof Columbus aveva scuvert l’onn 1492. L’impuls per
ils viadis da scuverta era vegni dal Portugal: sin iniziativa dal prinzi Hendri
il Navigatur èn vegnidas fatgas a partir dal 1415 diversas expediziuns cun la
finamira da chattar ina via maritima en l’India. Questa finamira dueva Vasco da
Gama la finala cuntanscher il 1498. Ils viadis da scuverta dals Portugais e
Spagnols han schlargià marcantamain il maletg dal mund dal temp medieval ed han
tschentà il crap da fundament per l’expansiun europeica sur l’entir mund. Il
medem onn sco Columbus ha scuvert l’America, è plinavant ida a fin la
preschientscha maurica en Spagna (cun la reconquista da Granada).

La fin dal temp premodern ed il cumenzament dal temp modern marchescha
incontestadamain la Revoluziun franzosa da l’onn 1789. Questa revoluziun è stada
ina da las consequenzas da l’illuminissem ch’aveva gia manà a la Revoluziun
americana dal 1776. Ils eveniments dal 1789 han muntà la fin da l’Ancien Régime,
l’emprim en Frantscha ed en rom da las Guerras da coaliziun successivamain quasi
en tut l’Europa. Il 1806 ha Napoleun Bonaparte sigillà la fin dal Sontg Imperi
roman. Er suenter la sconfitta da Napoleun ils onns 1814/1815 e malgrà l’epoca
da la restauraziun dal vegl régime sa preschentava l’Europa uss dal tuttafatg
autramain ch’avant la Revoluziun. L’istoriograf Reinhart Koselleck accentuescha
ultra da quai ils process da midament ch’han gì lieu tranter il 1750 ed il
1850/70. Per questa fasa da transiziun dal temp modern tempriv al temp modern ha
el creà il term ‹temp da furcla›.

Politicamain è la premoderna stada segnada dal conflict tranter il
protestantissem ed il catolicissem; quel dueva manar a la Guerra da Trent’onns.
La confessiunalisaziun ha manà ad ina vieuta fundamentala entaifer tut ils
secturs da la vita, il qual sa lascha er chapir – or da la retrospectiva – sco
process da modernisaziun. Ils cumbats ch’accumpognan quest svilup mainan ad ina
reordinaziun da l’Europa; sper la baselgia roman-catolica vegn er la baselgia
protestanta renconuschida sco cuminanza religiusa eguala. La predominanza da la
Spagna catolica vegn tschessentada pli e pli.

En il Sontg Imperi roman sa sviluppa in nov tip da stadi. Entaifer il sistem
politic dal temp medieval valeva il proprietari da funs sco signur feudal u sco
vasal dal monarc. En il nov stadi territorial cumpara il proprietari da funs
percunter sco suveran da ses territori.

La furma statala dominanta entaifer il temp modern tempriv è l’absolutissem. En
rom da quel sa mida la relaziun dal monarc envers ses subdits. Il ‹retg-sulegl›
Louis XIV da la Frantscha è da l’avis: « L’État, c’est moi» («Il stadi sun
jau»). Retg Friedrich II da la Prussia da l’autra vart represchenta
l’‹absolutissem sclerì› e vesa sasez sco «emprim servient dal stadi».

Vers la fin da l’epoca pon sa metter tras en la societad process da
democratisaziun. Quai è sa mussà il pli eclatant en la Guerra d’independenza
nordamericana ed a l’entschatta er en la Revoluziun franzosa. En Frantscha ha
l’aristocrazia pers ses privilegis; en ils Stadis Unids ha ina constituziun
democratica furmà la nova basa per l’urden giuridic.

L’expansiun sin il sectur da la navigaziun maritima e las scuvertas da novs
passadis e da novs pajais han manà a las novas structuras economicas d’in
commerzi mundial. Quel è stà segnà d’in colonialissem naschent, dal commerzi
d’ultramar tras las pussanzas grondas Spagna, Portugal, Pajais Bass, Engalterra
e Frantscha sco er dal svilup da la manufactura. Tut quai dueva pli tard furmar
il fundament per l’industrialisaziun ed il chapitalissem. Er l’industria da
minieras (surtut quella d’argient) è sa midada radicalmain: suenter la scuverta
da giaschaments en il Nov Mund è l’explotaziun en l’Europa Centrala tschessada
ladinamain.

Suenter ch’emprims models main effizients eran gia stads en diever, èsi reussì a
James Watt da sviluppar enturn il 1770 l’emprima maschina a vapur cun
funcziunalitad cumplessiva. Quai ha revoluziunà las relaziuns da producziun,
surtut en la siderurgia, ed ha pussibilità l’introducziun da la viafier (a
partir da l’onn 1825 en l’Engalterra tras George Stephenson). Ord vista da
l’istorgia da l’economia pon ins er dir che l’invenziun da la locomotiva (tras
Richard Trevithick l’onn 1804) muntia la fin dal temp modern tempriv.

Las scuvertas dals navigaturs spagnols e portugais Cristof Columbus, Amerigo
Vespucci (ch’ha dà al nov continent ses num), Ferdinand Magellan, Vasco da Gama
u Bartolomeu Diaz han schlargià marcantamain il maletg dal mund. En l’antica
cumpigliava quel be l’Europa, l’Africa al nord da la Sahara e parts da l’Asia; e
singulas scuvertas dal temp medieval (sco quella da l’America tras ils Vikings)
eran strusch vegnidas recepidas. A partir dals onns 1490 han las novas scuvertas
er dà in nov schlantsch a la cartografia e manà a la creaziun d’emprims globus
(tr.a. tras Martin Behaim e Gerhard Mercator).

Las scuvertas d’ultramar han tschentà il crap da fundament per l’avanzament da
la Spagna e dal Portugal ad imperis mundials; suenter lur declin en il decurs
dal 17avel tschientaner han alura l’Engalterra, ils Pajais Bass e la Frantscha
sviluppà lur sistems colonials. Menziun meritan er ils viadis enturn il mund da
James Cook ch’han dà ulteriur scleriment areguard la constituziun dal mund; en
pli al èsi reussì da far frunt al scorbut che valeva sco malsogna da navigaturs
temida.

En il temp da las scuvertas crodan er ils astronoms Tycho Brahe, Nikolaus
Kopernikus, Johannes Kepler, Galileo Galilei ed Isaac Newton. Els han remplazzà
la concepziun dal mund geocentrica (tenor Ptolemeus) tras la concepziun dal mund
heliocentrica. La teoria da la gravitaziun sviluppada da Newton ha gidà a
consolidar quest sistem.

In grond svilup ha er gì lieu da quel temp en la medischina. Da menziunar èn
surtut Paracelsus ch’è stà in precursur da la farmazia e Bartolomeo Eustachi che
vala sco in dals fundaturs da l’anatomia.

Ils pli impurtants filosofs dal 16avel e 17avel tschientaner èn stads Spinoza,
Michel de Montaigne, René Descartes, John Locke, Francis Bacon e Thomas Hobbes.
Spinoza e Descartes vegnan attribuids, ensemen cun Leibniz, al raziunalissem;
Locke, Hobbes e pli tard er Hume furman la scola da l’empirissem.

En il 17avel e 18avel tschientaner croda l’illuminissem. Quel po vegnir definì
sco process d’emancipaziun spiertala cun la finamira da sa deliberar d’ina
cretta tschorva en la maniera da pensar da las autoritads; quest spiert da
scleriment sa drizza tant al singul individi sco er a l’entira societad. Tut
tenor l’aspect ch’ins vul accentuar, è la culminaziun da l’illuminissem da
situar en il 17avel tschientaner (raziunalissem) u en il 18avel tschientaner
(enciclopedia, emancipaziun burgaisa). Questa perioda ha preparà la via vers las
revoluziuns en l’America ed en Frantscha. Decisiv dueva esser il maletg da
l’uman illuministic ch’ha chattà en rom da la Revoluziun franzosa si’expressiun
pregnanta en la parola ‹Libertad, egualitad, fraternitad›.

A l’illuminissem tempriv appartegnan ils moralists enturn Denis Diderot,
Voltaire, Montesquieu, Jean Baptiste le Rond d’Alembert e Jean-Jacques Rousseau.
Er l’idea dal contract social tenor Rousseau (sa basond sin la suveranitad dal
pievel ed il dretg natiral) è in fritg da questa filosofia. Qua sa furma gia
in’emprima critica vers l’absolutissem. Al temp da l’illuminissem appartegna er
la filosofia da la raschun ch’è colliada surtut cun l’ovra dad Immanuel Kant.
Ils emprims ch’han sviluppà ina filosofia da l’istorgia èn Johann Gottfried
Herder e Friedrich Wilhelm Joseph Schelling. Sper els appartegna er Johann
Gottlieb Fichte a l’idealissem tudestg. Sco Rousseau è Fichte sa fatschentà cun
la dumonda d’in contract social; plinavant represchentan Schelling e Fichte ina
filosofia da la natira. Tant cun dumondas da la natira, da la raschun sco er da
l’istorgia è sa fatschentà Georg Wilhelm Friedrich Hegel che dueva daventar in
impurtant precursur dals svilups filosofics dal 19avel tschientaner. Gia en il
17avel tschientaner era sa furmada la direcziun filosofica da l’empirissem; en
il 18avel tschientaner è quella sa sviluppada (sut l’influenza da David Hume)
vers in’economia naziunala, represchentada surtut tras Adam Smith.

Durant il 18avel tschientaner èn scienziads er s’occupads per l’emprima giada
seriusamain da l’istorgia d’art da la Grezia antica. Johann Joachim Winckelmann
dueva la finala daventar il fundatur da la scienza da l’antiquitad classica
insumma. Sias ideas duevan er esser fundamentalas per il maletg da l’uman da ses
temp che vegn per part circumscrit cun il term ‹neoumanissem›.

En l’Asia da l’Ost è il temp modern tempriv stà segnà d’emprims contacts cun il
vest (abstrahà dals viadis da Marco Polo en il 13avel tschientaner). En il medem
temp croda er in tschert declin dal budissem, entant ch’il confuzianissem ha
survegnì nova forza.

Ils stils da l’art che prevalan en l’Europa en il decurs dal temp modern tempriv
èn la renaschientscha e pli tard il manierissem, il baroc ed il rococo. Quests
stils èn pli u main represchentads en tut las spartas d’art (pictura, plastica,
architectura e.a.). Artists da la renaschientscha da renum mundial èn Sandro
Botticelli, Leonardo da Vinci (che lavurava a basa d’observaziuns exactas da la
natira), Michelangelo, Tizian (ch’ha purtretà pliras giadas l’imperatur Carl V)
ed Albrecht Dürer. Impurtants represchentants dal baroc èn Peter Paul Rubens e
Rembrandt.

Sper ils stils numnads è il temp er segnà dal svilup d’in manaschi d’art orientà
al gudogn. Lucas Cranach il Vegl manava per exempel in lavuratori en il qual èn
vegnids creads var 5000 maletgs. I deva lavuratoris che lavuravan surtut sin
empustaziun da pussanzas secularas u ecclesiasticas ed autras ch’eran
dependentas d’incumbensaders privats.

Da l’art ordaifer l’Europa èn da menziunar en spezial – sper las differentas
culturas asiaticas – las autas culturas indianas (Incas, Maya, Aztecs). Quellas
han per part enconuschì in temp da fluriziun ch’ha durà fin a las sbartgads da
Hernán Cortés e Francisco Pizarro.

Er il temp da la refurmaziun e da la cuntrarefurmaziun ha enconuschì sia tipica
lingua litterara. En il center stat bain la translaziun da la Bibla tras Martin
Luther. Ma sper texts biblics ed ulteriura litteratura religiusa è il temp er
segnà da texts polemics tant refurmatorics sco antiluterans. Quels vegnivan
savens distribuids en furma da fegls sgulants ed avevan uschia in caracter
publicistic. Impurtants represchentants da la litteratura da quel temp èn Hans
Sachs e Sebastian Brant; en il temp da la Guerra da Trent’onns tutga er Hans
Jakob Christoffel von Grimmelshausen cun ses ‹Abenteuerlicher Simplicissimus›.

Silsuenter sa laschan las singulas tendenzas entaifer la litteratura dal temp
premodern attribuir sco suonda ad epocas pli grondas: baroc dal 1600 al 1720,
illuminissem dal 1730 al 1800, Sturm und Drang dal 1765 al 1785 e Classica da
Weimar da 1786 al 1805 (mort da Schiller) u fin l’onn 1832 (mort da Goethe).

Surtut durant il temp da l’illuminissem è la litteratura sa colliada fermamain
cun la filosofia. Impurtants represchentants da la litteratura da l’illuminissem
èn Frantscha èn Voltaire e Denis Diderot. Entaifer la litteratura da lingua
tudestga è il temp da transiziun dal 18avel al 19avel tschientaner segnà da las
ovras dals suandants scripturs: Georg Christoph Lichtenberg, Gotthold Ephraim
Lessing, Johann Wolfgang Goethe, Friedrich Gottlieb Klopstock, Friedrich
Schiller, Christoph Martin Wieland, Heinrich von Kleist, Novalis e Johann
Gottfried Herder. L’epoca tempriva da Goethe, Schiller e Herder vegn numnada
‹Sturm und Drang›. L’ovra da Goethe e Schiller da pli tard appartegna a la
Classica da Weimar. Sper poesias ed ovras narrativas è l’epoca surtut er segnada
dad ovras dramaticas ch’èn caracterisadas da lur critica sociala e lur spiert da
resvegl.

Dal temp da la refurmaziun èn sa mantegnidas chanzuns da baselgia, scrittas per
part da Luther sez, e las notas correspundentas. Ils pli impurtants cumponists
dal baroc èn Heinrich Schütz, Johann Sebastian Bach e Georg Friedrich Händel.
Ils represchentants extraordinaris da la Classica viennaisa èn alura stads
Joseph Haydn, Wolfgang Amadeus Mozart eLudwig van Beethoven.

La musica furmava in’impurtanta part da la cultura curtaisa durant il temp da
l’illuminissem. Da l’imperatur Leopold II e da retg Friedrich II da la Prussia è
enconuschent ch’els faschevan sez musica e cumponivan per part. Per ils sauts
curtais èn vegnids creads agens geners da musica sco il menuet.

Tar ils tipics instruments da musica da quel temp tutgavan il cembalo, il
virginal ed il spinet, plinavant la violina e la flauta traversa. Impurtants
construiders d’instruments eran Nicola Amati ed Antonio Stradivari (gìa) sco er
Gottfried Silbermann (orgla).



https://rm.wikipedia.org/wiki/Telesguard

Il Telesguard è ina emissiun d'infurmaziun che vegn producida da la Televisiun
Rumantscha (TvR) per las Rumantschas ed il Rumantschs. L’emissiun tracta temas
actuals e temas che han in connex cun la Rumantschia u cun il pievel rumantsch.
La Televisiun Rumantscha tutga tar l’unitad d’interpresa da la Societad Svizra
da Radio e Televisiun che sa numna Radiotelevisiun Svizra Rumantscha (RTR).
L’emissiun vegn emessa da glindesdi fin sonda enturn las 17.40 live dal studio
da la Televisiun Rumantscha a Cuira.

Il Telesguard vegn emess sin ils emetturs SRF 1, RSI LA 2 ed SRF info. Grazia a
la diffusiun sin SRF info è il Telesguard era disponibel en l’entira Europa via
ils satellits d’Eutelsat. SRF info è l’unic chanal da la SRG SSR che vegn derasà
via satellit nuncodà.

Ils 5 da favrer 1980 vegn l’emissiun Telesguard emessa per l’emprima giada. Ina
giada per emna vegniva il pievel rumantsch infurmà en rumantsch durant 10
minutas. 1995 han ins lura schlargià il temp d’emissiun sin 15 minutas. 1998 hai
lura dà in’ulteriura midada. La Televisiun Rumantscha producescha il Telesguard
a Cuira empè da Turitg. Intgins onns pli tard vegn la frequenza dal Telesguard
auzada. Davent da Pasca 1994 na vegn il Telesguard betg mo emess la sonda,
mabain il glindesdi, la mesemna ed il venderdi a las 18.50 e quai durant 6
minutas. Mintga lavurdi Telesguard hai lura gì num l’onn 1999. Dapi l’onn 2005
datti il Telesguard sco quai che nus enconuschain ozendi el. Dal glindesdi fin
la sonda a las 17.45. Era il temp d’emissiun è daventà pli lung. Almain 10
minutas metta la Televisiun Svizra a disposiziun per l’emissiun d’infurmaziun
rumantscha. Suenter che Radio e Televisiun Rumantscha han midà chasa ils 6 da
zercladur 2006 ed èn era tuts sut in sulet tetg, vegn il Telesguard emess live
or dal studio a Cuira



https://rm.wikipedia.org/wiki/Surmeir

Tar il Surmeir tutgan las duas valladas Alvra e Surses e la planira da Lai.
Interessantamain exista il num Surmeir be en rumantsch. In pled equivalent
n’exista betg en la lingua tudestga. Il territori da Surmeir è geograficamain
congruent cun il territori dal district Alvra. Ozendi vegn il Surmeir era numnà
Grischun Central. Ma entant che las persunas da lingua tudestga discurran da
‹Mittelbünden›, dovran ils Rumantschs plitost ‹Surmeir› che ‹Grischun Central›.

Il num Surmeir deriva d’in spelm situà ordador la vischnanca da Vaz.
Quest’imposanta paraid-crap sa chatta en la chavorgia dal Schyn (tranter Tusaun
e Casti) da vart dretga da l’Alvra. Quest spelm vegn numnà da vegl ennà ‹Igl
Meir› u sco quels da Vaz dian ‹Igl Moir›. El furma in cunfin geografic tranter
la Val d’Alvra e la Tumleastga. Perquai han noss antenats rumantschs definì il
Grischun Central sco la ‹regiun sur igl Meir› – pia Surmeir. La chavorgia dal
Schyn vegn era numnada per rumantsch ‹la chavorgia da Meir› (en surmiran: ‹la
tgavorgia da Meir›).

Il Surmeir s’extenda da Mut en il vest fin Bravuogn en l’ost e da Valbella
(vischnanca da Vaz) en il nord fin Beiva en il sid. Il territori ha ina
surfatscha da 723 km². Quai è radund in dieschavel da la surfatscha dal chantun
Grischun. La regiun vegn percurrida dals trais flums principals Alvra, Gelgia e
Landwasser. La pli aut’elevaziun en il Surmeir è il Piz Kesch sin il territori
da Bravuogn cun in’autezza da 3418 m s.m. Ulteriuras elevaziuns èn il Piz
Calderas sin 3397 m s.m. (Sur e Bever), il Piz Platta sin 3392 m s.m. (Mulegns),
il Piz d’Err sin 3378 m s.m. (Tinizong-Rona e Bever) ed il Piz Ela sin
3338 m s.m. (Bravuogn e Tinizong-Rona). Il punct il pli bass sa chatta sin
radund 745 m s.m. en il fund da la chavorgia da Meir sin il territori da Vaz.

La Val d’Alvra vegn percurrida dal flum cun il medem num. Il flum ha sia
funtauna damanaivel dal Pass da l’Alvra. Paucs meters sut la funtauna sa chatta
il Lai da Palpuogna ch’è enconuschent per sia natira alpina intacta. En ses
viadi aval percurra l’Alvra ils vitgs da Bravuogn e Filisur. Questas duas
vischnancas tutgan tar la Val d’Alvra Dadens. Radund in kilometer dador Filisur
s’unescha l’Alvra cun la Landwasser ch’è en quest lieu bler pli pussanta che
l’Alvra sezza. La Landwasser deriva da Tavau e curra tras la chavorgia da Tain
fin Filisur. La chavorgia da Tain furma il cunfin tranter la regiun da Tavau ed
il Surmeir. Sut Ferrera, pauc avant che la Landwasser sbucca en l’Alvra, sa
chatta il viaduct da la Landwasser. Quest viaduct è bain il monument il pli
enconuschent sin l’entira rait da la Viafier retica. Al lieu nua che l’Alvra e
la Landwasser conflueschan cumenza la Val d’Alvra Dadora. Suenter cuntinuescha
l’Alvra ses viadi vers Casti. A Casti, che furma il center politic dal Surmeir,
sbucca la Gelgia en l’Alvra.

La Gelgia è il flum che percurra la segunda val principala dal Surmeir: il
Surses. La Gelgia ha sia funtauna en la Val d’Agnel damanaivel dal Pass dal
Güglia. L’emprima vischnanca sut il pass è Beiva. Beiva furma il spartavias per
il Pass dal Güglia che maina en l’Engiadina e per il Pass dal Set che maina en
la Bregaglia. Or da quel motiv sa numna il lieu per talian ‹Bivio› che vul dir
tant sco ‹duas vias›. Da Beiva cuntinuescha la Gelgia ses viadi vers nord. A
Murmarera sa chatta in dals pli gronds lais artifizials dal Grischun. Dapi l’onn
1954 vegn producì qua energia per las ovras electricas da la citad da Turitg.
Tranter Rona e Tinizong ha la Gelgia ina fitg gronda pendenza. Il guaud tranter
questas duas vischnancas furma ina sort serra en la val. Per quest motiv sa
numna la part sura da la val (situada tranter Beiva e Rona) Surgôt e la part sut
da la val (tranter Tinizong e Salouf) Sotgôt. A Sotgôt sa chatta era la
chapitala ed a medem temp la pli gronda vischnanca dal Surses, numnadamain
Savognin. Salouf è la vischnanca che sa chatta il pli giudim en il Surses. Dador
Salouf sa chatta la Chavorgia da Ses che furma il cunfin tranter il Surses e la
Val d’Alvra.

Suenter che la Gelgia e l’Alvra èn s’unidas, cuntinua il flum sia via vers
Seglias en la Tumleastga. En la Chavorgia da Meir sa chatta alura il cunfin
tranter il Surmeir e la Tumleastga. Aut sur la chavorgia giascha il plateau da
Lai che fa medemamain part dal Surmeir. Lai è bain il lieu surmiran cun ils pli
blers abitants, però na furma quest center turistic nagina vischnanca politica
per sasezza, mabain appartegna a la vischnanca da Vaz. Per rumantsch da Vaz ha
Lai num ‹Planoiras›. Quest num deriva dal temp cura che Lai n’era nagut dapli
che in’acla da Vaz. Ma entaifer 100 onns è daventà or da quest’acla ina
destinaziun turistica da renum internaziunal.

Il Surmeir (district Alvra) è dividì en ils quatter circuls Alvaschagn, Belfort,
Bravuogn e Surses e cumpiglia total 22 vischnancas politicas. Infurmaziuns
davart ils singuls circuls e las singulas vischnancas èn da chattar sut
l’artitgel Alvra (district).

Il Surmeir ha ina populaziun da 8573 abitantas ed abitants (december 2008). La
pli gronda vischnanca furma Vaz cun 2599 abitants (incl. las fracziuns Lai e
Valbella). La vischnanca la pli pitschna è Mulegns cun be 26 abitants.

Il Surmeir è l’unica regiun grischuna nua che tuttas trais linguas chantunalas
vegnan duvradas uffizialmain, numnadamain il tudestg, il rumantsch ed il talian.

La plipart da las vischnancas èn oriundamain rumantschas. Discurrì vegn l’idiom
surmiran. In’excepziun furma la vischnanca da Bravuogn. Là na vegn betg discurrì
surmiran, mabain bargunsegner. Il bargunsegner furma in agen dialect influenzà
dal puter. Il fatg che Bravuogn discurra bargunsegner e betg surmiran va enavos
sin il temp da la refurmaziun. En quest temp steva Bravuogn sut grond’influenza
da l’Engiadin’Ota ed ha qua tras era surpiglià la lingua dals Engiadinais. Dapi
l’entschatta dal 20avel tschientaner ha il tudestg cumenzà a sa derasar en las
vischnancas rumantschas. Surtut ils ultims trais decennis è il rumantsch ì
fermamain a perder. En il Surses ha il rumantsch pudì tegnair fin oz la
maioritad, ma en la Val d’Alvra ha il tudestg prendì suramaun.

Ils Artitgels da Glion dals onns 1524 e 1526 han constituì che mintga vischnanca
grischuna pudeva concluder sezza cun tgenina confessiun ch’ella vuleva sa liar.
Uschia è sa dada la situaziun ch’ina vischnanca è daventada refurmada, entant
che la vischnanca vischina è restada catolica. Questa situaziun sa mussa cunzunt
en il Grischun Central ed en la Tumleastga, ma era en la Foppa ed en il Plaun.

Il cas spezial en il Surmeir furma danovamain Beiva. En il temp da la
refurmaziun vulevan ils Bregagliots daventar refurmads, ma ils Sursetters
vulevan restar catolics. Uschia è sa dà ch’ina mesadad da Beiva è restada
catolica, entant che l’autra mesadad è daventada refurmada. Il problem era che
Beiva veva be ina baselgia. Quai chaschunava adina puspè charplinas tranter las
confessiuns. Suenter grondas dispitas ed intervenziuns dal parlament da las
Trais Lias han ils protestants sistì l’onn 1657 lur dretg vi da la baselgia
communabla ed han bajegià lur atgna baselgia. Ils catolics han persuenter regalà
in zain.

La producziun d’electricitad furma ina ferma pitga per l’economia e la
bainstanza en la regiun. Ella na porscha betg mo plazzas da lavur, mabain era
stabilitad finanziala entras ils pajaments da concessiun a las vischnancas
politicas. En il Surmeir datti duas grondas societads che produceschan
electricitad, numnadamain las Ovras electricas da la citad da Turitg
(Elektrizitätswerke der Stadt Zürich, scursanì EWZ) e las Ovras electricas da
l’Alvra e Landwasser (Albula-Landwasser-Kraftwerke, scursanì ALK).



https://rm.wikipedia.org/wiki/Stailalva_alpina

La stailalva alpina (Leontopodium nivale) è ina spezia da plantas che fa part
dal gener Leontopodium (stailalva) entaifer la famiglia da las cumpositas
(Asteraceae). Ella è ina da las pli enconuschentas flurs alpinas ed i vegn
savens er fatg diever dad ella a moda simbolica en connex cun las pli diversas
tematicas ch’èn colliadas cun il territori alpin.

La stailalva alpina è ina planta ervusa perenna che po cuntanscher autezzas da 5
fin 20 cm. La planta è da colur alventa ed ha in’apparientscha launusa/sco
fieuter. Surtut ils fegls en furma da lantschetta che creschan vi dal moni e che
cuntanschan ina lunghezza da fin 5 cm èn fitg pailus da la vart sut. Ils fegls a
la basa furman ina rosetta.

Tar la flur da la stailalva sa tracti be d’ina flur apparenta. La funcziun da
preschentaziun surpiglian ils figls auts ch’èn alv-glischants e d’in fieuter
ordvart spess. Flurs per propi cumpiglia mintga stailalva plirs tschients;
quellas èn organisadas en chanastrets situads amez la staila. Ord vista da la
biologia da l’impollinaziun furman la flur apparenta e las flurs per propi
in’unitad (Superpseudanthium).

La glischur d’in alv brigliant sin ils fegls auts deriva da millis pitschnas
vaschiettas d’aria ch’èn cuntegnidas en il pail tschurriclà e che reflecteschan
la glisch ch’entra. Questa construcziun serva d’ina vart ad attrair insects che
tschertgan mel, da l’autra vart però er sco protecziun cunter svapuraziun e
sperdita da chalur. Ina gruppa da lavur a l’universitad da Namur (Belgia) ha
eruì ch’ils singuls chavels sa cumponan da fibras parallelas d’in diameter da
0,18 micrometers. Questa grondezza correspunda pli u main a la lunghezza da
l’unda da la radiaziun ultravioletta. Entant che la glisch ultravioletta vegn
absorbada a la surfatscha, po l’ulteriura glisch penetrar en l’intern e vegnir
duvrada per la fotosintesa.

Il Leontopodium nivale subsp. alpinum cumpara a moda autoctona en las Alps, il
Giura, las Carpatas, la part settentriunala dal Balcan e da las Apenninas sco er
en las Pireneas. La sutvarianta Leontopodium nivale subsp. nivale è da chasa en
las Abruzzas, las Alps Dinaricas ed en il Pirin. Ulteriurs represchentants dal
gener stailalvas èn da chattar en la steppa auta da l’Asia Centrala en la part
settentriunala dal Himalaya sco er en la China dal Nord, la Mongolia, il Giapun,
la Corea e sin la peninsla Kamtchatka.

Dapi il 19avel tschientaner han numerus amis da la botanica gì l’intent
d’enritgir la natira cun plantar en il liber flurs ch’els avevan prendì cun sai
da viadis. Da questas plantas ha er fatg part la stailalva ch’è vegnida derasada
en divers lieus da las Muntognas Mesaunas (nua ch’ins la chatta per part anc
adina).

Savens èn ins da l’avis ch’i sa tractia tar la stailalva alpina d’ina planta
ch’è da chasa en la grippa. Bain colonisescha ella tals bancs, ma confurm a ses
spazi da viver d’origin – regiuns da steppa autsituadas – cumpara ella bundant
pli savens sin pastgets alpins; quai surtut dapi che la schientscha per la
protecziun da la natira è creschida e las flurs na vegnan betg pli clegidas en
tut ils lieus bain accessibels. La stailalva alpina cumpara pia puspè – sper sia
preschientscha sin crap da chaltschina – sin pastgiras crappusas e – pli darar –
sin prads d’alp. La planta è derasada a moda irregulara e preferescha ambients
chaltschinus sin in’autezza tranter 1800 e 3000 meters. La stailalva mussa ina
tscherta preferenza per terrens cun acid da silizium; en tals territoris po ella
cumparair ordvart ritgamain.

La stailalva alpina è emigrada en las Alps suenter il davos temp da glatsch; ses
lieu d’origin furman las steppas autas da l’Asia Centrala. Da quel temp era la
vegetaziun da las Alps cumparegliabla a quella da la steppa, damai ch’il cuirass
da glatsch ch’aveva cuvert la gronda part da las muntognas era pir gist luà.
Uschia ha la planta estra chattà qua in ambient famigliar; malgrà che quel dueva
sa midar marcantamain, ha la stailalva pudì s’adattar e sa mantegnair er en il
territori alpin. Ils parents da la stailalva alpina vivan fin oz en regiuns da
steppa autsituadas da l’Asia Centrala e da l’Ost.

En la Germania vala la stailalva alpina sco periclitada fermamain. Ils motivs èn
oz il passar e charrar sur ils abitadis restants, pli baud surtut il rimnar (per
part per la vendita). Er en l’Austria ed en la Svizra è la stailalva alpina
suttamessa ad ina protecziun rigurusa e na dastga betg vegnir clegida. Tras il
svilup turistic en las Alps è ella spert s’avanzada ad in souvenir desiderà e
conservabel. En l’Austria è la planta perquai gia vegnida messa il 1886 sut
protecziun da la natira. Sco exempel per ina protecziun reussida po valair
l’effectiv da la Höfats en las Alps da l’Allgäu. Là eran las davosas restanzas
da la stailalva alpina stadas en privel da svanir dal tuttafatg, cura ch’il temp
da l’inflaziun dals onns 1930 ha sfurzà la glieud da trair a niz tut las
pussaivladads per vegnir tar entradas. Sinaquai ha la guardia da muntogna
mintgamai fatg guardia dal temp da fluriziun sper las davosas plantas, e quai da
l’onn 1935 fin il 2007. Oz è l’effectiv sa revegnì ed ils viandants èn
sensibilisads pli fitg per dumondas da la protecziun da la natira, uschia ch’ina
surveglianza n’è betg pli necessaria.

La stailalva alpina cumina Leontopodium alpinum Cass. è vegnida recumbinada il
2003 tras Werner Greuter a la sutspezia Leontopodium nivale subsp. alpinum
(Cass.) Greuter. Tras quai è il taxon vegnì integrà en il gener Leontopodium
nivale che vegn numnà sco gener general dal territori alpin ‹stailalva alpina›.

Il Leontopodium nivale subsp. nivale vegn per part er numnà ‹stailalva alpina
alva› e Leontopodium nivale subsp. alpinum ‹stailalva alpina cumina›.

Il num botanic dal gener, Leontopodium, deriva dals terms grecs leon per ‹liun›
e podion per ‹pitschens pes› e sa referescha a duas caracteristicas da la flur,
numnadamain il pail alv fitg spess e la furma dals fegls auts. L’agiunta che sa
referescha a la spezia, nivale, deriva dal latin nivis per ‹naiv›.

Per rumantsch ha la stailalva per part er num ‹alvetern› (numnadamain en ils
idioms ladins puter e vallader). En quest num sa reflectescha l’atgnadad da la
stailalva ch’ils portaflurs alvs tegnan fin viaden l’enviern. Ulteriurs nums
populars en lingua tudestga èn Wollblume, Bauchwehbleamerl, Irlweiss,
Almsterndl, Federweiss, darar er Silberstern e Wülblume (en Svizra).

En orticulturas datti sper furmas cultivadas da la stailalva alpina er spezias
che derivan dal Himalaya ed ibrids. Questas ultimas pon er mantegnair lur colur
alva en la Bassa; en lieus ritgs da substanzas nutritivas e sumbrivauns èn ellas
però main cumpactas e daventan tgunsch verdentas.

Pli baud vegniva la stailalva alpina duvrada sco erva medicinala. Ins la
fascheva per exempel buglir cun latg e mel d’avieuls e duvrava questa bavronda
cunter mal il venter. Quest diever è sa mantegnì en il num popular bavarais
Bauchwehbleaml. A la stailalva sco planta medicinala fa er allusiun il comic
‹Asterix ed ils Helvets› (ch’exista er en rumantsch grischun). En quel ston
Asterix ed Obelix ir a tschertgar ina stailalva alpina che vegn duvrada sco
ingredienza per ina bavronda curativa.

La stailalva cumpara en il territori alpin tranter auter en logos d’uniuns
alpinas (t.a. en Germania), sco ensaina militara (truppas da muntogna e.a), sin
munaidas e bancnotas (euros austriacs, tschincun svizzer), sco segn distinctiv
da partidas politicas (t.a. en l’Austria) e d’organisaziuns da turissem (p.ex.
Svizra Turissem). En pli vegn la stailalva appreziada sco num e logo tar
diversas interpresas e products (p.ex. tar la societad aviatica Edelweiss Air).



https://rm.wikipedia.org/wiki/Societad_Svizra_da_Radio_e_Televisiun

La Societad Svizra da Radio e Televisiun (SSR) è in'uniun tenor l'artitgel 60
ss. dal Cudesch civil svizzer cun sedia a Berna ed organisaziun purtadra da
l'interpresa da meds da massa la pli gronda en Svizra. Sia purschida sa
referescha principalmain al public svizzer. La SRG SSR lavura sut ina concessiun
speziala da la Confederaziun ch'affida ad ella incumbensas vastas en servetsch
dal public general («service public»).

A partir dal 1999 è la Societad Svizra da Radio e Televisiun sa preschentada cun
il num da fatschenta SRG SSR idée suisse, nua che SRG ed SSR stattan per ils
nums uffizials da l'uniun en ils quatter linguas naziunalas ed idée suisse per
il concept svizzer dal service public. Cun la davosa restructuraziun ch'è
vegnida effectiva il 1. da schaner 2011 han ins allontanà l'agiunta idée suisse
dal num da fatschenta e sa preschentà sin plaun surregiunal mo sco SRG SSR. Sin
plaun regiunal han ins «reactivà» ils nums tradiziunals en las linguas da las
quatter regiuns linguisticas svizras.

La Societad svizra da radio e televisiun è in'associaziun dad uniuns da la quala
mintgin po daventar commember. Quest'associaziun dad uniuns furma l'uniun
purtadra da la SRG SSR. Ella funcziuna sco punt tranter il public e
l'interpresa. Ils commembers prendan influenza sin la SRG SSR sco ils acziunaris
dad ina societad d'aczias.

L'uniun purtadra da la SRG SSR sa cumpona da quatter societads regiunalas ch'en
la Svizra tudestga e franzosa èn puspè divididas en singulas cuminanzas da
commembers. Questas cuminanzas da commembers pon esser sutdivididas plinavant en
secziuns. Las societads regiunalas da la SRG SSR èn las suandantas:

A la radunanza da delegads ed al cussegl d'administraziun sin plaun naziunal
correspundan en las societads regiunalas ils cussegls regiunals e lur cussegls
d'administraziun. Ulteriurs organs èn ils cussegls dal public ed ils servetschs
da mediaziun elegids dad els.

L'interpresa SRG SSR vegn dirigida da la direcziun generala sut la presidenza
dal directur general ed il cussegl d'administraziun. Ad ella suttastattan las
uschenumnadas unitads d'interpresa. Dapi il 2011 èn quai:

Las duas unitads d'organisaziun naziunalas «Media Services» (MSC) e «Business
Unit Sport» (BUS) èn organisaziuns autonomas ch'executeschan prestaziuns da
servetsch per la SRG SSR.

Ultra da quai appartegnan a l'interpresa SRG SSR las suandantas societads
affiliadas (stan 2011):

Schebain che la SRG SSR è in'uniun da dretg privat ed in'interpresa independenta
retschaiva ella sper la concessiun da la Confederaziun (necessari per tut ils
meds da massa electronics) er in'incumbensa legala clera per l'uschenumnà
«service public». Quai vul dir che la SRG SSR è responsabla per proveder tut las
regiuns linguisticas cun in provediment d'infurmaziuns garantì ed in program da
divertiment, educaziun e cultura. Per garantir quai retschaiva ella ina gronda
part da las entradas da las taxas da recepziun (70 %) che vegn pretaisas da la
Billag.

Ils indrizs da transmissiun tras ils quals las chanals da la SSR vegnan emessas
appartegnan dapi l'entschatta 2002 a la Swisscom Broadcasting (l'anteriura PTT),
ch'è era responsabla per il funcziunament dals implants. Ils indrizs da
transmissiun ils pli enconuschents èn:



https://rm.wikipedia.org/wiki/Rueun

Rueun (tudestg e uffizialmein fin 1943 Ruis) ei ina vischnaunca politica svizra
en il cantun Grischun. Ella ei situada el cumin da medem num el district
Surselva.

Rueun schai fetg central ella Surselva, dalla vart dretga e seniastra dil Rein
anteriur. La surfatscha dalla vischnaunca sedarasa sur 11.6 km² e quei naven da
S.Clau 725 m s.m. tochen sil Fil da Rueun sin 2'350 m s.m. La vischnaunca da
Rueun dumbra ca. 460 persunas e da quellas ein entuorn 93% dalla confessiun
catolica.

La vischnaunca da Rueun schai agl ur dad in priel schurmigiaus e fritgeivels sin
varga 780 meters sur mar. Encunter damaun cunfinescha Rueun cun la vischnaunca
da Schnaus ed il marcau da Glion, encunter miezgi cun Flond e Sursaissa,
encunter sera cun Vuorz ed Andiast ed encunter mesanotg cun Pigniu e Siat.
Ensemen cun Sursaissa, Vuorz, Andiast, Pigniu e Siat formescha Rueun era il
Cumin Rueun. Sco las biaras autras vischnauncas dil contuorn vegn il num Rueun
documentaus las emprema gada egl urbari da schenghetg digl uestg Tello egl onn
765. Il vitg vegn numnaus en quei urbari Ruane, quei che vul gir ton sco “Rüfe”
(bova) ni “ruina”. Cun quei num ei il crest sur il pei dil Rein vegnius
circumscrets, il qual ei il pli probabel vegnius formaus dad ina bova neugiu
digl ual da s. Antoni. Ils pli vegls mussaments da habitadi dateschan dil temps
da bronz. Sur Panadeglias, el nord dalla vischnaunca, eis ei vegniu anflau enten
cavar sulom per in reservoir d’aua duas cugnadas da bronz, las qualas derivan
ord il temps dils Rets ca. 600 a. Chr. Quellas duas cugnadas savein nus
contemplar oz el Museum da historia naturala a Cuera.

La Uniun da giuventetgna Rueun ei la pli veglia uniun culturala da Rueun. Ils 4
da fevrer 2006 ha la Uniun da Giuventetgna Rueun fusiunau culla Cumpignia da
mats Rueun.

In ulteriur edifeci caracteristic per la vischnaunca da Rueun ei la punt da lenn
curclada che meina naven dalla staziun dalla Viafier retica sur il Rein vi sin
la via dils Polones. Quei edifeci imposant – tut ord da lenn – ei vegnius
construis 1839/40 e conservaus els onns 1996/97 en ins sanaziun totala per igl
avegnir. La punt ei varga 44 meters liunga e sis meters aulta ed il vial meina
en in altezia da 10,5 meters sur il letg dil Rein vi. La punt da lenn vegn aunc
oz duvrada mintga gi per arivar sin la via dils Polones; ina via ell'umbriva
digl uaul dalla vart dretga dil Rein che porscha ton a viandonts sco era a
turists e sportists in'oasa da puasseivladad per guder la natira ni per far
sport.



https://rm.wikipedia.org/wiki/Riom-Parsonz

Riom-Parsonz (tudestg, antiquito ed anfignen 1943 offizial Reams e Präsanz) è en
cumegn aint'igl cantun Grischun an Svizra. El è naschia antras la fusiun digls
cumegns Riom e Parsonz igl onn 1979.

Descripziun: An argent (alv) igl casti da Riom neir. La voba corresponda alla
voba viglia digl cumegn da Riom.

La voba digl cumegn da Parsonz n'è betg neida risguardada ainten la nova voba.
Lezza mussava an cotschen treis cullas melnas (1, 2) anromadas d'ena mitra
d'argent cun garnitura dad ôr e bindels an ôr ed argent. Ella è oz betg ple
valevla.

Igl cumegn è situo ainten la val Surses sen la sponda vers nordost digl Piz
Martegnas (2670 m s. m.). Igl cunfegn vign furmo vers ost da la Gelgia, vers
nord d'igl Adont e vers sid dalla Val Nandro. Igls gronds abitadis èn Riom
(1257 m s. m.), Parsonz (1398 m s. m.) e Tigignas (1499 m s. m.).

Riom-Parsonz ò set vischnancas vischinantas: Salouf, Cunter, Mon, Casti,
Savognin, Mulegns e Farera.

Uriundamaintg eran Riom e Parsonz digltottafatg rumantschs. I niva discurria
rumantsch surmiran, egn digls idioms rumantschs. Igl onn 1970 eran anc 90,28 %
digls abitants rumantschs. Aint'igl frataimp è igl domber pero sa sminuo ferm.
La colpa vedlonder è an amprema lengia l'immigraziun da gliout da glianga
tudestga. La tabella suandonta mossa igl svilup digls davos decennis:

Igl casti Rezia Ampla, l’ansagna da Riom, è nia biagia anturn igls 1200. Igl pi
ancunaschaint abitant digl casti saro sto igl erox Banadetg Fontana. El è crudo
ainten la battaglia da la Tgalavagna cunter igls austriacs igl onn 1499. Ma er a
Parsonz existiva da chels onns en casti, numnadamaintg agl nord sen la Motta
pitschna. Igl casti veva da purtar igl nom Rauschenburg.

La pi gronda catastrofa tgi ò mess Riom sen ena greva prova, è sto l’arsa gronda
digls 5 da mars 1864. Pir prubabel èn stos en furn da pang tgi era betg clos
(defect) ed igl fatg, tgi chel de rigiva en orcan da favogn, igls muteivs da
chest terribel incendi. Ins pò deir tgi l’antiera vischnanca è davantada
en’unfrenda da las flommas. Tigl incendi ògl betg do unfrendas da carstgangs, ma
la gronda malaveta, igls strapatschs da biagier anse la vischnanca òn procuro,
tg’igls ples èn chels onns sessour morts relativamaintg bod. Igl onn 1913 è Riom
nia tutgia anc eneda d’en’arsa. Treis albierts èn ars giu, tranter oter er ena
tgesa. Ma er a Parsonz è ars, e chegl igl onn 1849. 9 tgesas e clavadeiras èn
arsas giu. Tar la reconstrucziun da Riom ò, e chegl ins dastga bagn deir, gido
fitg Monsieur Laurent Carisch. A Paris veva el gudagnea fitg bler daners (e
catto ena donna bagnstanta). Igl onn 1865 è el turno da Paris a tgesa. Sessour ò
el laschea biagier ena tgesa tgi fò ena bela preschientscha, ena gronda
clavadeira e bietgs d’economia ed en pastregl. Igls onns 1930 è nia vandia la
tgesa cun clavadeira e regress anturn a la clostra da Menzingen. La tgesa dat la
stad albiert a las mongias da Menzingen, tgi passaintan lour vacanzas a Riom.



https://rm.wikipedia.org/wiki/Rhaeti

Ils Rets u Raeti furmavan in pievel antic en il territori alpin. Els han dà il
num alla provinza Raetia da pli tard.

Dals Rets vegn pretendì ch'els sajan ils antenats dal pievel rumantsch. Mo quai
constat be per part. Las vals dal center e nord dal Grischun eran abitadas da
pievels celtics. Rets abitavan be en l'Engiadina bassa. Il center dals Rets sa
chattava en la regiun odierna dal Trentin/Tirol dal sid.

L’onn 15 a. C. èn ils Rets vegnids suttamess da Tiberius e Drusus, ils
figliasters dad Augustus) ed han pers lur autonomia. Ils Rets appartegnavan
davent dad ussa a l’Imperi roman. La provinza Rezia che era bler pli vasta che
il territori retic supponì, è vegnida stgaffida.

Tacitus menziunescha ils Rets (Raeti) en ses cudesch De origine et situ
Germanorum (latin vulgar, scrit A.D.). Tacitus scriva:

El menziunescha ch'"il flum Danubi en Germania separia ils Germans dals Rets."
Quai è la perditga scritta la pli veglia dals Rets.

Da funtaunas romanas e grecas èsi enconuschent ch’ils Rets avevan contact cun
ils Vindelics, ils Helvets ed era cun ils Bois. Lur territori duai avair tanschì
en il sid fin a Verona e Com. Uschia cumprendeva il territori retic d’origin la
regiun dal Tirol (ozendi il Trentino, Südtirol, Nordtirol, Osttirol), ina part
en l’ost da l’Engiadina Bassa sco era la Val Müstair. Quel territori
correspundeva pli u main a quel da la cultura Fritzens-Sanzeno dal temp da fier
tempriv che vegn considerada oz en general sco cultura retica.

Damai che ni ils Grecs ni ils Romans na s’interessavan durant il temp da
l’Antica spezialmain per ils Rets enconusch’ins oz fitg pauc dad els. Intginas
menziuns sa refereschan ad activitads guerrilas, a la derivanza supponida e lur
relaziuns da parantella ed a lur bun vin. Tenor funtaunas grecas san ins ch’ils
Rets èn vegnids numnads tenor Retus, il manader dals Etruscs. Quai po però era
vegnir interpretà sco legenda. In’ulteriura derivanza dal num savess esser la
deessa Rezia, la quala ils Rets onuravan.

La cultura retica ha gì sia culminaziun, cura che la pussanza dals Etruscs
vischinants è sa sminuida. Gia ils scripturs romans Titus Livius, Pompejus
Trogus e Plinius sminavan ch’ils Rets sajan parents cun ils Etruscs pervia da la
vischinanza geografica ed il diever da la medema scrittira. Ch’ils Rets duaian
esser stads Indogermans, sco quai ch’i vegniva supponì en il 19 e 20avel
tschientaner, vegn oz refusà.

La lingua retica era derasada ina giada en las regiuns alpinas da l’Italia,
l’Austria, la Svizra dal Sid e da la Germania. Ella è enconuschenta grazia ad
insaquantas inscripziuns ch’ins ha chattà en l’alfabet nord-etrusc.

Il rumantsch dad ozendi, sco era il ladin ed il furlan, na derivan betg da la
lingua retica, mabain dal latin vulgar che vegniva discurrì en il territori
romanisà. Ins na po però betg excluder che la lingua e la cultura da la
populaziun preromana (en l’ost ed il sidost la retica, en il vest ed il sidvest
probablamain la celtic-ligurica e/u lepontica) è sa mantegnida en ina furma u
l’autra en la cultura rumantscha e che quella furma la basa da l’identitad
rumantscha.



https://rm.wikipedia.org/wiki/Pulp_Fiction

Pulp Fiction è in film da Quentin Tarantino da l’onn 1994. Il film è vegnì
nominà per set Oscars – tranter auter sco meglier film – ed ha gudagnà en la
categoria meglier scenari original. En rom dal Festival da film a Cannes ha Pulp
Fiction gudagnà la Palma d’aur. Plinavant è il film cuntegnì en la glista dals
100 megliers films ch’il Time magazine ha mess ensemen.

I suonda in sigl tar ina scena che tutga tar l’episoda The Bonnie Situation da
pli tard: Jules Winnfield (Samuel L. Jackson) e Vincent Vega (John Travolta) èn
dus assassins d’incumbensa. Per lur boss, il gangster Marsellus Wallace (Ving
Rhames), van els tar anteriurs ‹partenaris da fatschenta› a prender vendetga.
Els entran en in’abitaziun. Gia suenter in curt discurs sajetta Jules in dals
umens. Suenter avair chattà la valisch da Marsellus sajettan els in ulteriur um.

Il boxist Butch (Bruce Willis) retschaiva daners da Marsellus per ch’el perdia
il gieu en la tschintgavla runda. Butch e Vincent han in curt (e fraid)
inscunter. L’auter di cumpra Vincent heroin tar il dealer Lance e sa metta ina
squitta. Silsuenter va el tar Mia Wallace (Uma Thurman), la dunna da Marsellus,
ch’el ha da proteger durant l’absenza dal schef. Els dus van en il Jack Rabbit
Slim’s, in local endrizzà en il stil dals onns 1950. Là sa participeschan els
era ad ina concurrenza da twist.

Jules e Vincent prendan Marvin, il sulet survivent, cun els en l’auto. Durant il
viadi al sajetta Vincent senza vulair en il chau. Arrivads tar Jimmie, in ami da
Jules, als trametta Marsellus Mr. Wolf (Harvey Keitel) che ‹gida a sclerir la
situaziun›. La finala van els tar il garaschist Monster-Joe che dismetta l’auto
e la bara sin ses deposit da fier veder.

Singuls motivs sco la valisch da Marsellus u la vestgadira da Vincent e Jules
mussan co che las singulas parts dal film tutgan ensemen: En l’emprima scena
principala van Vincent e Jules en l’abitaziun dals bandits per la valisch; sin
viadi da return fruntan els en la Bonnie Situation e ston midar lur vestgadira
ch’è plaina da sang. Suenter la scena da restaurant (prolog e scena finala) en
quest tenue provisoric portan els enavos a l’entschatta da l’episoda Vincent
Vega and Marsellus Wallace’s Wife a Marsellus la valisch. Quai succeda gist
suenter che lez è sa cunvegnì cun Butch davart la lutga da boxa – che furma la
basa da l’episoda The Gold Watch. Sco Vincent menziunescha, ha l’episoda Vincent
Vega and Marsellus Wallace’s Wife lieu il di suenter The Bonnie Situation.
L’episoda situada a la fin da la cronologia è The Gold Watch, nua che Vincent
vegn per la vita.



https://rm.wikipedia.org/wiki/Pr%C3%BCm_cudesch_da_Moses

Il prüm cudesch da Moses (per rumauntsch grischun emprim cudesch da Moses; impè
da Moses es eir üsito il möd da scriver Mose) es la prüma scrittüra dal Vegl
Testamaint illa Bibgia cristiauna respectivmaing da la Tora dal Tenach dals
Güdevs. El vain eir nomno ‘’Genesis’’ (grec per origen [dal muond]).

Taunt la tradiziun güdeva scu eir quella dals cristiauns consideraiva a Moses
scu'l autur dal cudesch. La perscrutaziun moderna quinta cun bgers scriptuors
düraunt üna pruna da tschientiners e vezza la luveda la pü veglia dal cudesch
intuorn l'an 1000 aunz la naschentscha da Gesu, las parts las pü giuvnas e
dimena la redacziun finela incirca dal 400 aunz Cristus.

Il prüm cudesch da Mose parta dals duos raquints cu cha’l muond es gnieu creo
our da l'ünguotta.

Il cudesch quinta da la spirala da candergiò da l'umanited zieva cha'l mel s'ho
musso illa melobientscha dad Adam ed Eva aint il paradis ed alura i'l prüm
mordraretsch tres Cain vi da sieu frer Abel. La dramatica da las tendenzas
negativas s'augmainta viepü.

La noschded dals umauns maina a la catastrofa dal diluvi (chapitel 6-9) chi vain
finieu tres la cumpaschiun da Dieu chi s'arüvla da sia decisiun da desdrüer la
vita dal muond oriund. La vita chi banduna la barcha sto suot üna nouva
benedicziun dal Segner. L'arch in tschêl simbolisescha la lia renoveda traunter
Dieu e sias creatüras.

La clameda dad Abraham in chapitel 15 significha il cumanzamaint d'üna nouva:
Dieu fo partir ün movimaint per furmer üna umanited recreeda chi sanctifichescha
sieu nom danöv. Cun Abraham cumainzan ils raquints dals uschedits archbaps chi
cumpiglian sper Abraham eir a sieu figl Isaac e'l abiedi Jacob. Il ciclus da
quistas istorgias tendscha fin al 36evel chapitel.

Ils chapitels 37 fin 50 preschaintan l'istorgia da Josef chi'd es independenta e
serreda in se svess.



https://rm.wikipedia.org/wiki/Muntogna_da_Schons

La Muntogna da Schons (tudestg Schamserberg) satgata sen la vart sidorientala
digl Pez Bavregn sen la spunda occidentala da la Val Schons agl cantùn Grischùn
an Svizra.

A la Muntogna da Schons satgatan sen 1100 tocen 1200 meters òlteztga la fracziùn
Casti da la vischnànca da Casti-Vargistagn near las fracziùns Pazen a Farden da
la vischnànca da Donat. Sen la Muntogna da Schons sura tgat'ign sen var 1500
meters igls vitgs Lon, Maton a Vargistagn.

Igl lungaitg tradiziunal digls avdànts e igl rumàntsch sutsilvan. Oziglgi e
dantànt igl tudestg lungaitg ufizial.

Antocen igl tains medieval tardiv viveva sen la Muntogna egn cumegn da purs
libers, igls schinumnos «Libers sen la Muntogna»; anzaquànts privilegios avdavan
sen igl funs da la val. Las baselgias da Lon a Maton vignan numnos igl on 831
par l'amprem'eada; igls 1204 vignan mazunos igls homines liberos de Saxammo. Agl
cuntract da pasch digls 1428 trànter Clavena ad igls vaschinadis da la Val
Schons cumpara igl mastral digl cumegn da la Muntogna cun egn aigen sigil.

Suainter la Faida da Schons digls 1451/52 a la liberaziùn da la val digls dretgs
feudals igls 1458, en igls Libers sen la Muntogna s'unids cun igl cumegn da
Schons.

Las baselgias pintgas sen las spundas da la Muntogna da Schons en degnas d'egna
visita. An las baselgias da Casti a Clugén satgatan maletgs digl maister da
Vuorz.



https://rm.wikipedia.org/wiki/Lingua_da_segns_australaisa

Ina lingua da segns è ina lingua natirala che duvra ina furma da communicaziun
manuel, cuntrari a segns acustics.

Plers linguas da segns derivan dalla lingua da segns franzosa
(3.506.800-100.000) e la Svizra (426.800-10.000), sco per exempel la lingua da
segns americana en ils Stadis Unids da l'America (2.000.000), la lingua da segns
taliana en l'Italia (3.525.000), la Svizra (426.800) ed il San Marino (1.460),
la lingua da segns tscheca (63.000), la lingua da segns russa(120.500), la
lingua da segns irlandaisa (215.000), la lingua da segns catalana en Catalonia
(32.000), la lingua da segns austriaca (482.300), la lingua da segns
neerlandaisa (932.000) u la lingua da segns indonaisa (2.000.000).

La lingua da segns danaisa (5.000) po esser derivada dalla lingua da segns
franzosa, mo quai na betg segir. La lingua da segns Norvegia (261.600) è
derivada dalla lingua da segns danaisa.

La lingua da segns britannica da la communitad surda en il Reginavel Unì
(3.535.000-77.000) furma ensemen cun la lingua da segns australaisa (9.000) ed
la lingua da segns nova zelandaisa (16.000) ina autra famiglia da linguas da
segns.

L'origin da la lingua da segns svedaisa (10.000) n'è betg cumpletamain
enconuschent. Ella deriva forsa da la lingua da segns britannica. La lingua da
segns Finlanda (8.000) deriva d'ella.

Autras linguas da segns èn isoladas u lur'origin n'è betg enconuschent, sco per
exempel la lingua da segns tirca (316.840), la lingua da segns tudestga, la
lingua da segns albanaisa (204.570) u la lingua da segns maltaisa (20.800-200).



https://rm.wikipedia.org/wiki/Lingua_Rumantscha

Il rumantsch dal Grischun che vegn discurrì en il chantun Grischun fa part da
las linguas neolatinas e vegn numnà en la lingua da mintgadi ‹rumantsch›
(sursilvan: ‹romontsch› / puter: ‹rumauntsch›). Il term ‹rumantsch dal Grischun›
vegn duvrà en la linguistica, perquai che tscherts linguists attribueschan era
il furlan ed il ladin da las Dolomitas a la gruppa da varietads retorumantschas
(sin basa da tschertas sumeglientschas tranter las trais gruppas dialectalas).
Questa tesa è dentant contestada entaifer la scienza (guarda: Questione Ladina).

Il linguatg rumantsch vegn discurrì en diversas valladas dal chantun Grischun. A
chaschun da la dumbraziun dal pievel svizzer dal 1990 han 66 356 persunas
inditgà il rumantsch sco lingua discurrida (en famiglia u a la lavur), da quels
l’han 36 632 definì sco lingua principala. L’onn 2000 han 60 561 persunas
inditgà il rumantsch sco lingua discurrida e 35 095 era sco lingua principala.

Pervi da l’isolaziun e separaziun geografica da blers lieus e valladas
grischunas èn sa furmads differents idioms rumantschs che sa laschan
classifitgar en tschintg gruppas:

Oriundamain era il territori actual dal rumantsch populà da Celts e probablamain
be dal tut en l’ost dal Grischun era da Rets. Davart ina classificaziun
pussaivla dals Rets e da lur lingua èn ils scienziads intscherts. Ins suppona
dentant che la lingua dals Rets n’era betg ina lingua indoeuropeica.
Constataziuns segiras n’èn strusch pussaivlas a basa dals paucs testimonis
fragmentars ch’èn avant maun.

A partir dal 8/9avel tschientaner è l’anteriur territori rumantsch vegnì
influenzà da las linguas germanas. En il decurs dal temp è il tudestg daventà
pli e pli ina lingua uffiziala sper il latin. Ch’il rumantsch era pli baud bler
pli derasà pon ins percorscher tranter auter vi da blers nums locals e pleds
d’emprest en regiuns ch’èn oz tudestgas, sco en il chantun Glaruna ed en il
chantun Son Gagl. Quests pleds demussan ch’il cunfin linguistic giascheva fin al
temp medieval, e per part anc pli ditg, bler pli al nord. Uschia era per exempel
la regiun dal Lai Rivaun rumantscha, sco quai ch’il num ‹Walensee› demussa anc
oz. (Il pled è parent cun welsch, in term ch’ils germanofons duvravan per
designar persunas da tschantscha latina, era en Svizra franzosa. En il temp
medieval han germanofons numnà il rumantsch churwelsch. Cun il pled Kauderwelsch
è Martin Luther sa referì en il 16avel tschientaner explicitamain al
churwelsch.) En il nordost tanscheva il territori linguistic rumantsch fin al
Hirschensprung datiers da Rüthi e fin en la Val dal Rain Songagliaisa. Era
grondas parts dal Vorarlberg e dal Tirol eran vinavant rumantschas. Territoris
cun nums locals dals quals la segunda silba vegn accentuada, p.ex. Bad Ragaz,
Sargans, Vaduz (dal latin aquaeductus, aquaduct/lingia d’aua), Montafon,
Tschagguns e Galtür èn vegnids germanisads sco ultims (suenter il 11avel
tschientaner).

Er la noziun ‹retorumantsch› (Rätoromanisch) è vegnida introducida pir en il
19avel tschientaner. Ella deriva dals Rets e fa er allusiun a la provinza romana
Raetia che cumpigliava dentant in territori bler pli vast che l’abitadi dals
Rets suttamess. Tenor la perscrutaziun actuala vivevan lezs sulettamain en l’ost
dal Grischun dad oz, numnadamain en l’Engiadina Bassa ed en la Val Müstair; lur
center era situà en il Tirol dal Sid. La colliaziun dal rumantsch cun il retic
dastgass pia esser per gronda part in mitus. Igl è dentant da supponer che la
lingua e cultura dals abitants da las Alps ch’ils Romans han suttamess hajan
laschà fastizs en il rumantsch. Sco quai che 1500 onns germanisaziun n’han betg
pudì far sparir dal tut il rumantsch, n’han 600 onns da colonisaziun romana
(tuttavia betg cumpletta en il Grischun odiern) betg pudì stizzar dal tut la
lingua e la cultura da las populaziuns preromanas.

Il rumantsch grischun è la lingua da scrittira cuminaivla per tut ils idioms
rumantschs. Sia basa è vegnida sviluppada l’onn 1982 dal linguist Heinrich
Schmid sin iniziativa da la Lia Rumantscha. Dapi lura è il rumantsch grischun
vegnì sviluppà cuntinuadamain. L’onn 1986 è il rumantsch grischun daventà lingua
uffiziala da la Confederaziun per la communicaziun cun la populaziun rumantscha,
e lura era lingua da scrittira uffiziala en il chantun Grischun. En las
vischnancas rumantschas èn dentant ils idioms, savens sper il tudestg, restads
la lingua uffiziala.

Sin plaun federal è il rumantsch la quarta lingua naziunala, ella vegn dentant
duvrada mo en la correspundenza cun la populaziun rumantscha sco lingua
uffiziala. La populaziun rumantscha ha uschia la pussaivladad ed il dretg da
communitgar cun l’administraziun federala per rumantsch a bucca ed en scrit.
Publicaziuns da la Confederaziun vegnan edidas en rumantsch grischun. (Cf.
Artitgel da linguas federal e Lescha da linguas federala).

Sin plaun chantunal (en il Grischun) è il rumantsch (tut ils tschintg idioms cun
ils medems dretgs) ina da las trais linguas uffizialas (sper il tudestg ed il
talian). Dapi il 1996 fa il chantun Grischun be pli diever dal rumantsch
grischun per la correspundenza cun la populaziun, per exempel per publicaziuns
(collecziun da leschas, fegl uffizial dal chantun etc.). (Cf. Artitgel da
linguas chantunal e Lescha da linguas chantunala).

Sco organisaziun da tetg da tut las differentas uniuns rumantschas è la Lia
Rumantscha l’instituziun centrala per dumondas da promoziun da lingua e cultura
e vegn per quai era sustegnida dal maun public. Las differentas uniuns
rumantschas en il Grischun ed en la Svizra tudestga porschan in vast program
d’activitads, publicaziuns, servetschs ed inscunters. Sper cudeschs, gasettas e
revistas rumantschas datti era musica rumantscha, cudeschs auditivs e films
rumantschs. Il teater Origen a Riom è in project da teater rumantsch
professiunal.

I da diversas paginas d’internet en rumantsch. Las pli tschertgadas èn
probablamain ils pledaris (www.pledarigrond.ch e www.mypledari.ch); plinavant la
pagina da Radio e Televisiun Rumantscha e quella da la Lia Rumantscha. La pagina
chattà.ch porscha ina banca da datas actualisada cun texts en rumantsch
grischun. Vichipedia e la maschina da tschertgar Google han medemamain
surfatschas rumantschas. Il producent da software Microsoft ha pussibilità ina
versiun rumantscha da Microsoft Office cun in pledari ed ina controlla
d’ortografia integrada (colliaziun).



https://rm.wikipedia.org/wiki/Johannes_Gutenberg

Johannes Gutenberg vala sco l'inventader da la tecnica da stampa. Sia invenziun
che lavurava cun letras moviblas, cun las qualas ins pudeva cumponer ils pli
differents texts ha revoluziunà la multiplicaziun da scrittira e rendì
accessibels texts scrits a persunas main ritgas. La Refurmaziun ha d'engraziar
ses grond success a la stampa.

Ils emprims cudeschs stampads en il Grischun cumparan l'emprim en rumantsch e
stattan medemamain en connex cun la Refurmaziun. Gutenberg è naschì enturn l’onn
1397 a Mainz. Schegea ch’el era in nobel, s’intressava el per lavurs da
mastergnants. L’onn 1445 ha el inventà la tecnica da stampa. El vuleva stampar
la Bibla a moda pli sperta e pli favoraivla. Cun sia nova tecnica era quai
pussaivel, ed el ha, l’onn 1452 l’emprima giada pudì stampar la Bibla. Per
pudair stampar la Bibla ha el stuì tschantar letras da metal durant trais onns,
fin ch’el aveva l’entira Bibla. Ils refurmaturs levan ch’era la glieud simpla
sappia leger la bibla ed interpretar sez ils texts. Cun l’invenziun da Gutenberg
han ins pudì publitgar la Bibla en differents linguatgs. Ins stueva be
translatar la Bibla en il linguatg dal pievel. Tar ils Romontschs ha Jachiam
Bifrun da Samedan translatà la bibla. Uschia pudevan ins stampar fetg bleras
biblas en curt temp. Gutenberg ha uschia pussibilità da squitschar la Bibla era
per ils Rumantschs.



https://rm.wikipedia.org/wiki/Iso_Camartin

Iso Camartin (* 24 da mars 1944 a Cuera) ei in publicist, scribent e moderatur
da televisiun svizzer.

Iso Camartin ei carschius si a Mustér, nua ch'el ha frequentau la scola
claustrala. Dapi 1965 ha el studegiau filosofia e romanistica a Minca, Bologna e
Regensburg ed ha promoviu 1971 davart Kant e Fichte. Da 1974 tochen 1977 ha el
luvrau sco research fellow al Center for European Studies dall'Universitad da
Harvard. Sper siu scaffir publicistic ha el giu incumbensas d'instrucziun a
diversas universitads svizras.

Da 1985 tochen 1997 eis el staus professer ordinari per lungatg e cultura
romontscha all'ETH ed all'Universitad da Turitg. L'onn academic 1989/1990 ei
Camartin staus fellow al Wissenschaftskolleg zu Berlin. Denter 1996 e 1998 eis
el plinavon staus moderatur dall'emissiun Sternstunde Kunst sin SF 1. Da 2000
tochen 2003 ha el menau la redacziun da cultura dil Schweizer Fernsehen.
Dalurenneu eis el activs sco publicist e scribent da professiun libra. 2005 ha
el teniu il plaid d'avertura pil Premi Ingeborg Bachmann a Klagenfurt.



https://rm.wikipedia.org/wiki/Il_caval%C3%A8_della_Greina_(sursilvan)

Ina dumengia da fenadur, pauc avon s. Placi, digl onn 1866 ha liug a Vella sco
mintga onn la cargada. Mintga stad passentan pressapauc sissonta cavals da
possessurs nobels la stad sil plaun dalla Greina. Gia duront messa vegn
discurriu dil cavalè. Il Balzer cavalè ch`ei staus entochen dacheu ei
sedisgraziaus ed ussa hagien ei stuiu encurir tut alla bahuta in niev cavalè. Da
quel vegn ei denton buca detg dil bien, el seigi in lader da cavals. Era duront
il gentar da dumengias ei il tema principal ils quitaus per quei lumbardun che
ha da pertgirar ils cavals. Suenter gentar serimnan ils umens ell`ustria dil
vitg. Entgins proponan da buca schar ir quei cavalè silla Greina ed ils auters
manegian ch`ins dueigi era dar ina schanza a quei um. Silla pastira entadem il
vitg serimnan finalmein cavals, possessurs e naturalmein ils habitonts. Tuts
spetgan vess da veser il niev cavalè. E finalmein, cun empau retard, vegn el a
cavalcond, il niev cavalè Battesta Pasqual. Suenter la benedicziun dil plevon
semetta il cavalè ensemen cun sia muntanera sin viadi.

Vargai Vignogn confessa il catschader Cabalzar da Cumbel che dus umens da Vrin
suondien els e vulen dil mal per il cavalèr. Il cavalè lai denton buca
stermentar ed els scomian sinaquei ils cavals, il tchiep e la capiala. Pli tard
scuvieran els allura il scomi ed Gregori da Vrin e tschel sesentan sco asens.
Encunter sera arrivan els a Vrin ed era leu spetga la glieud gia sin la
muntanera e lur cavalè. Denter la glieud ei era Rest ueibel che veva promoviu la
cattada sco niev cavalè. Per ir a maner van els el muletg dil Tgiern. Il
catschader sto denton star persuls tier la muntanera, fertont ch`il cavalè sto
aunc rugalar entginas caussas si el vitg da Vrin. Sco emprem viseta el la feglia
dil Rest ueibel. La Mierta ed el secunvegnan da maridar cura che la stad ei
vargada. Sin viadi anavos tier la muntanera entaupa el denton aunc siu inimitg
Gregori. Denter els dat ei ina sedada.

La dumengia s`entaupan els e puspei secunvegnan els da seveser, quella gada
denton sigl ault sur Baselgia perquei che Angela ha dad ir a messa la dumengia
proxima a Luorscha. La jamna cuoza ditg denton arriva era quella dumengia. Ei va
ditg tochen che Angela tuorna dalla messa ed els sentaupan sco quei ch`els eran
secunvegni. Sin viadi encounter Motterasch sincerescha Battesta ad Angela ch`el
carezi ella ed era ella Igl ault sur Baselgia ella Val Camadra di ch`ella hagi
bugen el. Avon ch`els arrivan a Motterasch vegnan els en in urezi. Refugi anflan
ils dus inamurai en in clavau e leu staten els sur notg e dierman era in cun
l`auter. L`auter di ston els festginar per che negin smini enzatgei. Avon che
lur vias sespartan damonda Battesta sch`ella lessi maridar el. Ella drova denton
aunc temps per decider.

Toni Halter ei naschius ils 20 da November 1914 a Valata. El ei carschius si a
Surcuolm. Suenter la scola elementara ha el frequentau il gimnasi a Mustér, ei
ius el seminari da scolasts giu Cuera e suenter ha el dau scola primara a Vella.
Pli tard eis el sescolaus vinavon a Fribourg sco scolast secundar. El ei morts
ils 27 da december 1986 a basa da cancer.



https://rm.wikipedia.org/wiki/Idrografia_da_la_Svizra

L'Idrografia è la scienza che s'occupa da la repartiziun da l'aua sin e sut la
terra.

La Svizra ha in sistem idrografic varià et cumplex. Ses clima che donne dat
precipitaziuns sut furma de naiv e da plievgia è era responsabel d'ina tscherta
evaporaziun da l'aua en l'atmosfera.

L'Intschess Idrografic dal Rain è il pli grond da la Svizra, cuvrind 68 % da la
surfatscha dal territori. Quest intschess idrografic è dumogna per la
preschientscha de l'Ara, principal affluent dal Rain en la Svizra.

La raid idrografia da l'Ara è principalmain cumpost da l'Emme, la Limmat, la
Reuss u la Sarina era che da plirs lais : il Lai da Turitg, il Lai da Thun, il
Lai dals Quatter Chantuns u il Lai da Neuchâtel. Tranter ils affluents da l'Ara,
ins po citar la Kander e la Sarina sin la riva sanester, l'Emme, la Reuss e la
Limmat sin la riva dretga.

L'Intschess Idrografic da Rodan cuvrind 18 % da la surfatscha da la Svizra. El
po esser taglia en dus parts distinctas : il Doubs ed il curs principal dal
Rodan. Il Doubs è in affluent de la Saône che entaupa il Rodan a Lyon, en
Frantscha.

Il Po na passa betg per la Svizra pero plirs da ses affluents (com per exempel
il Ticino u l'Adda per il Poschiavino) prendan lurs funtaunas en las Alps
svizras, che sa chattan tuts sin la riva sanester dal Po.

Il Danubi prenda ses funtauna en la Germania, en il Guaud Nair, el percursa
l'Europa da vest en ost e sbucca en la Mar Naira en in delta che sa chatta
principalmain en la Rumenia. Il affluent svizzer dal Danubi è l'En.

Il Val Müstair è in pitschen val che sa chatta en l'Engiadina en il chantun
Grischun, il Rom prenda ses funtauna en quest val e sbucca en l'Adisch sin sia
riva dretga. L'Adisch prenda ses funtauna en il Pass da Resia na betg lontan dal
tripunct tranter l'Austria, l'Italia e la Svizra.



https://rm.wikipedia.org/wiki/Henri_Guisan

Henri Guisan è naschì ils 21 d’october 1874 a Mézières e mort ils 7 d’avrigl
1960 a Pully. Durant la Segunda Guerra mundiala è Guisan stà general ed uschia
il schefcumandant da l’Armada svizra.

Il bab da Henri Guisan è stà il medi e maior Charles-Ernest; la mamma Louise
Jeanne, naschida Bérengier. Ella è morta diesch mais suenter la naschientscha da
Henri Guisan perquai ch’ella era malsauna dal pulmun. Cun diesch onns è Guisan ì
al progimnasi a Losanna nua ch’el è era stà commember dal Corps des Cadets. Per
meglierar ses tudestg ha el passentà sis mais en la Germania. Suenter ses return
en Svizra ha el fatg la matura ed ha cumenzà a studegiar medischina, pli tard
scienzas natiralas e dretg. Damai che tut questas direcziuns da studi na
cuntentavan betg el, ha Guisan la finala studegià agricultura. El ha visità las
scolas agriculas ad Ecully (sper Lyon) e Hohenheim (Württemberg). L’onn 1897 ha
Guisan maridà Mary Doelker e fatg il pur a Chesalles-sur-Oron. Il 1902 ha el
surpiglià da ses sir il bain Verte Rive a Pully. En ils onns 1930 ha Guisan fatg
part dal Comité olimpic internaziunal. Tranter las duas guerras mundialas è
Guisan plinavant stà commember da l’executiva da la vischnanca da Chesalles e
dal parlament da la vischnanca da Pully.

Henri Guisan ha cumenzà sia carriera militara cun la scola da recruta l’onn
1894. El ha absolvì la scola da recruta da stad a Bière sco artigliarist da
champagna. Enfin l’Emprima Guerra mundiala ha Guisan cuntanschì il grad da
maior. Durant la guerra è el stà pliras giadas a la front en l’ost da la
Germania per emprender la tactica da guerra. Henri Guisan ha cuntanschì ils
suandants grads en l’armada svizra:

Entant che la situaziun daventava adina pli dramatica en l’Europa la stad 1939,
è Guisan vegnì elegì ils 30 d’avust 1939 da l’Assamblea federala sco general da
l’armada svizra. Igl è quai in rang ch’i na dat betg en Svizra en temps da
pasch. Perquai ch’el valeva sco bun candidat per quest post e perquai che la
regenza era represchentada da quel temp mo cun in cusseglier federal da la
Svizra romanda, è Guisan vegnì elegì immediatamain cun 204 da 231 vuschs
valaivlas. Durant la guerra chapiva Guisan adina puspè da far curaschi a la
schuldada sco era a la populaziun. Uschia per exempel ils 25 da fanadur 1940 cun
ses rapport sin il Rütli. Là ha Guisan declerà la strategia dal Réduit che
muntava ch’el veglia retrair las truppas en las Alps. Ils 20 d’avust 1945 è
Guisan vegnì relaschà sco general damai ch’il servetsch activ e la Segunda
Guerra mundiala eran a fin. Guisan ha surdà a l’Assamblea federala in rapport da
270 paginas davart il temp dal servetsch activ.

Suenter il famus rapport sin il Rütli (ils 25 da fanadur 1940) ha Guisan
inspectà la brigada da cunfin 12 ed ha festivà cun questa brigada grischuna
l’emprim d’avust ad Arosa. Ils 2 d’avust ha Guisan visità nunspetgadamain Tavau.
Mez favrer 1941 è Guisan puspè stà en il Grischun. Lura ha el discutà cun il
cusseglier federal Enrico Celio e la regenza grischuna la situaziun da la
Viafier retica ed ha visità ils 16 e 17 da favrer ensemen cun Celio ed il
cumandant da corp Renzo Lardelli il Puschlav e la Bregaglia. Gia l’onn suenter è
Guisan puspè stà en il Grischun per inspectar tut las truppas grischunas e lura
ils 15 da november 1942 per assister al defilé da la brigada da cunfin 12 a
Domat. Guisan è dentant er anc stà en il Grischun cura ch’el n’era betg pli
general. Uschia ha el per exempel visità l’indeschavel Tir da la Chalavaina a
Tavau ils 2 da fanadur 1946.

Novas perscrutaziuns mussan in maletg in pau pli differenzià da Guisan. D’ina
vart n’ha la Germania mai gì interess da conquistar la Svizra e da l’autra vart
n’è Guisan betg stà infallibel en ses cumbat sco defensur da la democrazia e da
l’independenza. Sco blers da ses contemporans aveva Guisan simpatia per il
reschim da Mussolini e fiss era stà pront da manar tractativas cun la Germania.
Ils 15 da mars 1939 ha il cusseglier federal Hermann Obrecht bain ditg che
nagins politichers svizzers giajan en la Germania e ch’i na dettia nagina
collavuraziun cun quest pajais. Malgrà che Guisan aveva gia gì contact cun
cumandants da la Frantscha ils onns 1933 fin 1936 ed aveva periclità la
neutralitad, sa spruvava el vinavant da s’avischinar a la Germania. Quai n’è
dentant mai grategià ad el.



https://rm.wikipedia.org/wiki/Heinrich_Schmid

Heinrich Schmid (* 6 d' avrel 1921 a Turitg;+ 23 da favrer 1999 a Turitg) era
scienzià da linguatgs ed il "bab" dal Rumantsch Grischun e dal Ladin Dolomitan.

Heinrich Schmid è naschì a Turitg cun ina flaivlezza d'udida. El è gia baud
s'interessà per linguas. Uschia ha el emprendì grec, latin, franzos, talian,
spagnol ed ils differents idioms rumantschs.

Il 1946 ha el concludì ses studi da romanistica a Turitg. Silsuenter ha el
lavurà 15 onns tar il Dicziunari Rumantsch Grischun.

Il 1962 ha el abilità a l' Universitad da Turitg e curt suenter è el vegnì
promovì sco assistent professur e trais onns pli tard sco professur
extraordinari.

Pir tard, curt avant ch'el è sa retratg da la professura, il 1983, ha Schmid
obtegnì il 1982 da la Lia Rumantscha l'incumbensa da crear ina lingua da
scrittira unifitgada per il rumantsch.

Gia suenter sis emnas lavur intensiva ha Heinrich Schmid lura preschentà
l'avrigl 1982 sias reglas per il Rumantsch Grischun.

Il 1988 ha el obtegnì dals Ladins da las Dolomitas la medema incumbensa da crear
per els ina lingua da standard. Il 1998 ha el lura era terminà questa lavur.



https://rm.wikipedia.org/wiki/Gustav_Meyrink

Gustav Meyrink (atgnamain Gustav Meyer, mintgatant era G. Meyrinck, * 19 da
schaner 1868, † ils 4 da december 1932 a Starnberg), era in scrivent austriac.

Gustav Meyrink è naschì ils 19 da schaner 1868 a Vienna. El era il figl
illegitim dal minister statal Karl von Varnbüler e da l’actura da la curt
gidieua Maria Meyer. Perquai che la mamma veva savens da midar plazza da lavur,
stueva Meyrink savens midar la scola. Cun 15 onns è Meyrink lura vegnì a Prag,
nua ch’el ha terminà il gimnasi e fatg la scola mercantila.

A Vienna entschaiva sia carriera litterara cun la publicaziun da Der heisse
Soldat en il magazin da satira Der liebe Augustin. El marida 1905 Philomena
Bernth che survegn dus uffants dad el.

Per megliurar sia situaziun finanziala, translatescha el ina gronda part da
l’ovra da Charles Dickens. Ses emprim roman, Der Golem, vegn publitgà en
relaziun cun grondas stentas da reclama e daventa in grond success. Meyrink
emprova da descriver en sias ovras ses maletg spiritual dal mund. El
tematisescha las patratgs da bleras religiuns ed uniuns spiritualas, ils
problems tranter ils pievels. In grond interess ha el era vid las grondas
tradiziuns da l’orient extrem (perquai daventa el era l’onn 1927 budist).

Cun il temp sa senta el dentant adina pli fitg sco il profet da las scienzas
stgiras. En sias ovras emprova el perquai adina da far in equiliber tranter il
livel real-raschunaivel ed il livel surnatiral-transcendental. El sa senta "a la
sava a l’auter mund" (An der Schwelle des Jenseits), sco el sa titulescha 1923
sez. L’onn 1932 mora el lura ils 4 da december a Starnberg.



https://rm.wikipedia.org/wiki/Giuventetgna_Rumantscha

La GiuRu (Giuventetgna Rumantscha) è ina uniun rumantscha che ha per finamira da
promover la lavur da giuventetgna e furmar contacts tranter giuvenils da las
differentas regiuns rumantschas e dad autras minoritads internaziunalas.

Finanzialmain vegn la GiuRu sezza sustegnida per gronda part da la Lia
Rumantscha e dal Uffizi federal da cultura. Las entradas da radund 40'000 francs
investescha la GiuRu bunamain cumplettamain puspè en il sponsoring da projects.
Il pli grond project da quests projects e la gasetta da giuventetgna "PUNTS" che
vegn sustegnida da la GiuRu cun radund 15'000 francs.

La GiuRu ha ramassà tut las adressas da las uniuns da giuventetgna rumantschas
dal chantun Grischun. Sin la pagina giuventetgna.net èn tut questas adressas
accessiblas. Plinavant datti er in chalender d'occurrenzas sin questa pagina,
uschia che mintga uniun po publitgar sias occurrenzas. Questa purschida è la
successura da www.giuventetna.ch - ina pagina surmirana che aveva la medema
intenziun.

La "posta-rumantscha" è ina glista da mail che cuntegna en quest mument circa
600 adressas dad email. Mintga persuna po sa registrar cun sia adressa dad email
sin www.posta.giuru.ch ed è lura commember u commembra da la glista. Uschè sa
ella trametter emails a tut tschels commembers e survegn tut ils emails che ils
auters commembers scrivan a la glista. Schebain che la posta-rumantscha è in
project da la GiuRu sa drizza ella betg mo a giuvenils. La finamira da la GiuRu
è da cuntanscher il pli grond public pussaivel.

La GiuRu è commembra da la GCEE, la Giuventetgna da cuminanzas etnicas
Europeanas. Tras quai ha ella contact cun autras minoritads ord l'entira Europa
- davent da la Spagna fin en Russia, davent da Danemark fin en Italia.

L'onn 2005 ha la GiuRu er organisà il seminari d'atun da la GCEE, l'inscunter a
Laax. Radund 70 giuvenils ord l'entira Europa che s'engaschan en lur minoritads
han participà al seminari che ha gì lieu ils 12-16 d'october 2005. La GiuRu
aveva organisà in program cun differents workshops, in excursiun el conturn dal
crap da Flem ed in concert da Corin Curschellas.



https://rm.wikipedia.org/wiki/Gion_Deplazes

Gion Deplazes (* 22 da mars 1918 a Surrein, vischnaunca da Sumvitg; † 8
d'october 2015) ei staus in scriptur romontsch.

Gion Deplazes ei naschius sco emprem fegl da Giachen Mudest ed Onna Maria ils 22
da mars 1918 a Surrein/Sumvitg. El ei carschius si sco fegl d'in pur che fageva
era aunc bugen dasperas pegnas scalegl. Ella vegliadetgna da nov onns ei sia
mumma morta suenter in liung temps da malsogna. La devisa generala dalla
famiglia Deplazes ei stada «Ura, spargna e lavura». Aschia ha el stuiu gidar bia
il bab e la tatta suenter la mort d'Onna.

1933 tochen 1939 ha Deplazes frequentau la scola claustrala a Mustér. Suenter il
seminari da scolasts ch'el haveva frequentau a Cuera ha el entschiet cun siu
studi da historia, litteratura e psicologia a l'universitad a Fribourg e Turitg
1940. 1949 suenter sia dissertaziun ha Deplazes instruiu tudestg ed historia al
gimnasi a Cuera e pli tard sco conrectur tochen 1990. Suenter sia pensiun ha el
aunc instruiu siat onns romontsch alla scola da dunnas a Cuera. Zacu denteren
eis el era aunc staus all'Universitad da Turitg ed alla Scol'aulta da Sogn Gagl
sco lectur da litteratura e romontsch. El ei s'engaschaus bia per la cultura
romontscha, aschia era per Lia Rumantscha ed ha era presidiau la Societad
Retorumantscha e bia auter. El ei in dils pli impurtonts scribents romontschs.



https://rm.wikipedia.org/wiki/Ghitara

La ghitara (dil grec κιθάρα, oriundamein la Kithara, in instrument semegliont a
la lira) ei in instrument da musica. Ord vesta dil tun ei ella in instrument da
cordas ed ord vesta dalla tecnica da sunar in instrument da trer. Davart la
generaziun dil tun vegn differenziau denter ghitaras acusticas e ghitaras
electricas (e-ghitaras).

Ina ghitara usitada ha sis cordas culs tuns E, A, D, G, H, E (en successiun da
bass tier ault), in tgau, in culiez ed in corp. La differenza denter ghitaras
acusticas e ghitaras electricas ei, ch'il tun dalla ghitara vegn sulettamein
rinforzaus entras in spazi vit el corp dalla ghitara. Tier la ghitara electrica
vegnan las vibraziuns dallas cordas priu giu da recepturs da tun magnetics e
tarmess vinavon tras il cabel en in amplificatur. Denter las ghitaras electricas
differenziesch'ins era aunc denter ghitaras normalas e ghitaras miez resunontas,
las qualas ein era electricas, han denton era in spazi vit en lur corp. Tier las
acusticas differenziesch'ins denter ghitaras classicas (cun cordas da nilon) e
ghitaras da western (cun cordas da atschal), las qualas vegnan denton era avon
cun recepturs da tun.

Oravon tut ghitaras electricas vegnan savens duvrai cun pedals dad effect, ils
quals vegnan plazzai ella cadeina da tun denter la ghitara ed igl amplificatur.
Entras quels pedals san ghitarists variar lur tun tenor gust. Ils pedals san
vegnir tschentai en ed ora e san purtar dapli sun ni distorsiun, els san prender
si ni compressar il tun ed aunc bia autras caussas.



https://rm.wikipedia.org/wiki/Furlan

Il furlan (talian: friulano) è ina lingua romana. Ella vegn discurrida en il
Friul, la regiun dad Udine situada en il nordost da l’Italia al cunfin tar la
Slovenia. Ins stima che var 600 000 persunas discurrian furlan. La lingua è
renconuschida sco lingua uffiziala e lingua da scola. Per part vegn ella era
utilisada sco lingua litterara.

Tenor insaquants perscrutaders furma il furlan ensemen cun il ladin da las
Dolomitas ed il rumantsch dal Grischun la gruppa da las uschenumnadas ‹linguas
retoromanas›. Questa teoria è dentant contestada (cf. l’artitgel Questione
ladina).

Quasi tut ils pledaders e las pledadras dal furlan discurran era perfetgamain
talian. Era ils Slovens che vivan en la regiun da Gorizia e la minoritad
tudestga en il Friul utiliseschan per gronda part il furlan sco segunda u terza
lingua dasper il sloven, tudestg u talian.

L’origin dal furlan n’è betg sclerì dal tuttafatg. In punct da dispita è
l’influenza dal latin discurrì ad Aquileia che furmava in’impurtanta citad da
l’Imperi roman situada en il Friul odiern. Insaquants scienzads pretendan che
diversas caracteristicas da questa varianta locala dal latin sajan vegnidas
surprendidas pli tard en il furlan. Las inscripziuns chattadas en quella regiun
mussan dentant be divergenzas dal latin standard ch’eran per gronda part era
enconuschentas en l’ulteriura part da l’Imperi roman. Cun quai ch’ils indigens
originars dal Friul eran Carnians, dominava fin a l’arriv dals Romans 181 a.C.
questa varianta celtica. La part dal substrat celtic en il vocabulari modern
furlan è però minim; unicamain ils nums da lieu mussan la derivanza celtica
(p.ex. nums da lieu sin -acco u -icco).

Sut l’influenza dal langobard vegn il furlan ad esser sa sviluppà dal latin
enturn l’onn 1000 s.C. Las emprimas perditgas en scrit en furlan sa chattan en
actas d’administraziun dal 13avel tschientaner. Autras perditgas dateschan dal
suandant tschientaner, dal qual ins ha plinavant chattà texts litterars (p.ex.
ils Frammenti letterari).

L’enconuschent linguist Graziadio Isaia Ascoli ha preschentà l’onn 1871 l’idea
d’ina unitad tranter il ladin, il rumantsch dal Grischun ed il furlan. Tenor
questa teoria appartegnan las trais linguas a la medema famiglia. Pli baud dueva
quella esser stada derasada da la Svizra Orientala dad oz fin en l’Istria;
ozendi cumparan las trais linguas dentant mo pli sco inslas isoladas. Il
linguist Francescato pretenda plinavant ch’il venezian, il furlan ed il ladin
hajan insaquants segns caracteristics communabels. Ozendi è la gronda part da
l’avis che tut las linguas menziunadas appartegnevan bain a la medema famiglia,
ma ch’ellas èn sa sviluppadas gia avant blers tschientaners en differentas
direcziuns. Segns caracteristics ch’èn, tenor Ascoli, tipicamain rumantschs
datti ultra da quai era en variantas dal talian dal nord.

Ozendi vegn il furlan discurrì surtut en las provinzas Pordenone, Udine ed en
las Alps Carnianas. Fitg derasà è el ulteriuramain en la provinza Gorizia ed en
l’ost da la regiun Venezia. En il passà era la derasaziun anc pli gronda cun
quai ch’i vegniva era discurrì furlan a Trieste e Muggia.

Fin en ils onns 1960 era il Friul ina regiun fitg povra. Blers abitants èn
emigrads en Frantscha, en Belgia u en Svizra. Destinaziuns ordaifer l’Europa
eran il Canada, l’Australia, l’Argentinia, la Brasilia, ils Stadis Unids da
l’America e l’Africa dal Sid. Là chatt’ins anc ozendi cuminanzas d’emigrants
furlans (Fogolâr furlan) che vulan mantegnair lur tradiziuns ed oravant tut il
furlan.

Las emprimas perditgas dal furlan dateschan dal 13avel tschientaner ed
appartegnan a las domenas economia e giurisprudenza. En l’administraziun
vegnivan il latin ed il furlan savens duvrads in sper l’auter. Las emprimas
notizias litteraras èn poesias d’amur dal 14avel tschientaner, inspiradas
probablamain dal Dolce Stil Novo. L’ovra la pli enconuschenta da quel temp è la
poesia Piruç myò doç inculurit (‹mes pair dultsch e colurus›), scritta circa il
1380 d’in autur anonim da Cividale del Friuli.

Cun quai ch’i na dat betg grondas differenzas en la transposiziun pon ins dir
che la lingua n’è betg sa sviluppada enormamain. Cun excepziun da pleds obsolets
(p.ex. dum(n) lo) n’avess in pledader modern dal furlan nagins problems da
chapir questa poesia.

Ina segunda èra da grond’impurtanza per la litteratura furlana ha gì lieu en il
16avel tschientaner. La persuna-chau da quest temp è stà l’autur Ermes di
Colorêt; si’ovra cumpiglia dapli che 200 poesias.

Las varietads dal furlan pon ins distinguer tenor l’utilisaziun dals vocals
lungs. En tschertas varietads èn quests vocals diftongads. La grafica sutvart
preschenta quatter pleds en furlan da standard (pît ‹pe›, sêt ‹said›, pôc ‹in
pau›, fûc ‹fieu›) e la realisaziun en quatter varietads. Ils monoftongs èn
colurads blau ed ils diftongs mellen.

Il furlan ha dus geners, masculin e feminin, per exempel il mûr (la paraid), la
cjadree (la sutga).

Il e la avant in vocal vegnan apostrofads: l’ . Era l’artitgel indefinit ha en
furlan dus geners:

Tar questas furmas sa tracti da furmas dal furlan standard. Variantas regiunalas
conuschan era la furma el (Friul dal Nord) u al (Friul dal Sid e Vest) per
l’artitgel definit masculin singular. Surtut en il Friul dal Nord datti ultra da
quellas furmas anc las u li per lis e le per la.

I dat era nomens feminins che fineschan sin in consonant, per exempel ils nomens
sin ‹-zion› deducids dal latin.

I dat nomens masculins che fineschan sin ‹-e›, sco per exempel sisteme (sistem)
e probleme (problem); i sa tracta normalmain da pleds che derivan dal grec
antic. Ins chatta dentant era furmas assimiladas sco problem u sistem.

Gist ozendi inscuntr’ins adina pli savens pleds emprestads or dal talian, sco
per exempel treno, era sche l’‹-o› final è fitg atipic per il furlan. Blers da
quests pleds furman però il plural tenor il sistem furlan cun ‹-s› (trens).
Quest trend disturba ils purists. Els insistan ch’ins utiliseschia pleds furlans
originals enstagl da versiuns talianas. En numerus cas lasch’ins simplamain
crudar l’‹-o› final (ina sort da via da mez) ed il nomen finescha danovamain sin
in consonant (tren). En meds da massa stampads, che vegnan controllads da
purists, vegn quest trend persequità consequentamain.

Ils adjectivs furlans possedan ina congruenza da gener e da numerus. Uschia
datti per la gronda part dals adjectivs quatter furmas; qua l’exempel brut
(trid):

En varietads dal nord cumpara era la furma brutes enstagl da la furma da
standard brutis. La furmaziun da la furma feminina d’in adjectiv suonda a reglas
che n’èn betg adina uschè cleras:

En intginas varietads furlanas datti nomens cun in consonant da finiziun che
daventa mit sch’ins agiunscha il ‹-s› plural. Il plural da gjat articulesch’ins
per exempel gjas, era sche la scripziun è gjats. Era nomens cun ‹-ç› final (che
vegn articulà sco il rumantsch ‹tsch›) furman il plural cun ‹-s›, per exempel
messaç/messaçs.

Ina particularitad dal furlan èn ils pronoms pleonastics che na vegnan però betg
articulads. Els èn obligatorics e sa posiziuneschan en frasas communicativas
davant il verb. En frasas interrogativas ed affectivas èn els agiunts al verb:

In exempel: jo o lavori signifitgescha ‹jau lavur›; lavorio jo? signifitgescha
‹lavur jau?›.

En il furlan datti quatter conjugaziuns che sa distinguan tenor lur finiziun
verbala en l’infinitiv: ‹-â›, ‹-ê›, ‹-i› ed ‹-î›. Prend’ins davent questas
finiziuns resta il tschep per furmar ulteriuras furmas. I dat dentant era verbs
irregulars. Ils pli frequents èn: jessi (esser), vê (avair), podê
(savair/pudair) e lâ (ir).

Cun agiunscher la finiziun ‹-mentri› a la furma feminina d’in adjectiv pon ins
furmar l’adverb correspundent, per exempel lente, lentementri (plaun).
In’excepziun èn ils adjectivs sin ‹-il› ch’utiliseschan per la furmaziun
d’adverbs la furma masculina: facil, facilmentri (facil).

Il stgazi da pleds furlan sa basa per la gronda part sin il latin. Natiralmain
ha la lingua fatg tras insaquantas midadas fonologicas e morfologicas. Blers
pleds èn ils medems sco en autras linguas romanas. Era autras linguas han
influenzà il stgazi da pleds furlan:

Grazia a la lescha 482/1999 è il furlan acceptà uffizialmain en l’Italia sco
lingua minoritara. En las scolas primaras datti singulas lecziuns en furlan (rom
facultativ). Ultra da quai datti era gasettas-online e gruppas da musica che
scrivan texts en furlan. Avant curt temp èn vegnids preschentads dus films en
furlan (Tierç lion, Lidrîs cuadrade di trê) ch’han survegnì bunas criticas da
gasettas talianas. Signals da traffic bilings (talian e furlan) ves’ins en ca.
40 pertschient da las vischnancas da la provinza d’Udine. Dapi l’onn 2004 vegnan
signals unicamain talians remplazzads cun bilings. I dat era ina translaziun da
la bibla. Il poet e scriptur Ermes Culos ha translatà differentas ovas
litteraras sco per exempel Don Quijote da Miguel de Cervantes en furlan. Ultra
da quai ha el translatà La Divina Commedia da Dante Alighieri. La translaziun è
disponibla en il Project Gutenberg. L’organisaziun per il mantegniment dal
furlan è la Societât filologjiche furlane, fundada l’onn 1919 a Görz.

Mintga lieu en il Friul ha in num furlan e talian. Dus exempels: il num furlan
per Udine è Udin, quel da Tolmezzo è Tumieç. Cun quai ch’il talian è la lingua
uffiziala, èn ils nums da lieu talians ils uffizials. Dentant vegnan era las
versiuns furlanas acceptadas en contexts uffizials.

La problematica da la standardisaziun da las linguas minoritaras è era
preschenta en il furlan. Normalmain vegn il furlan central resguardà sco
standard, però è questa vista contestada enfin oz.

Las quatter gruppas dialectalas sa distinguan en emprima lingia tras ils vocals
da finiziun nominals u adjectivals:

A la furma dal Friul central cjase correspundan las furmas d’autras regiuns
cjasa u cjaso. Pier Paolo Pasolini, il represchentant il pli enconuschent en il
20avel tschientaner, ha scrit sias ovras en furlan dal vest, sia lingua materna.

Las emprimas ovras dal 13avel tschientaner sa basan sin il furlan discurrì en la
regiun da Cividale del Friuli. Da quel temp era quai la citad la pli impurtanta
dal Friul. Interessantamain exista qua ina gronda frequenza dal vocal da
finiziun ‹-o›. Ozendi chatt’ins quel be en diversas vischnancas en Carnia.
Udine, nua che la finiziun ‹-a› era la pli utilisada, ha pli tard remplazzà
Cividale del Friuli sco citad principala dal Friul. La finiziun ‹-e› è
documentada pir a partir dal 16avel tschientaner.

Il sistem da scrittira uffizial consista da l’alfabet latin e dal ‹c- cédille›
(ç). Il bustab ‹q› vegn mo utilisà per nums da persunas u nums da lieu istorics.
En tut ils auters cas vegn el remplazzà dal ‹c›. Ils bustabs ‹k›, ‹x›, ‹w› e ‹y›
vegnan avant be en pleds emprestads. Els na fan betg part da l’alfabet:

Ultra da quai existan era ils accents gravis, lenis e circumflex. Per distinguer
pèrs minimals inditga l’accent circumflex in vocal lung, per exempel lât vs.
lat.

Pari nestri, che tu sês intai cîi, che al sedi santificât il to non, che al
vegni il to ream, che e sedi fate la tô volontât come in cîl, cussì in tiere.
Danus vuê il pan che nus covente, parinus jù i nestris debits come che nô ur ai
parìn jù ai nestris debitôrs e no sta molânus inte tentazion, ma diliberinus dal
mâl.



https://rm.wikipedia.org/wiki/F%C3%B6gl_d%27Engiadina

Il Fögl d'Engiadina è stà ina gasetta da l'emna rumantscha per l'Engiadin'Ota.
Ella aveva ina tenuta liberalisanta e la finamira da «tgirar la lingua e la
cultura rumantscha, oravant tut quella putera».

Il Fögl d'Engiadina è vegnì fundà l'onn 1857 dals reverendas Nicolo Kirchen,
Gian Battista Tramèr e Janett Menni e redigì da Mathias Barblan e Simon
Caratsch. Johann Thürr e Peter Caprez eran responsabels per la stamparia a Zuoz.
L'emprim numer è cumparì il prim da schaner dal 1858.

Ulteriurs redacturs dal Fögl èn stads tranter auter Peter Conradin, Andreas
Rudolf e Florian (von) Planta, Johann Rosius à Porta, Simon Tanner, Giachen
Danz, Gian Fadri Caderas, Otto Töndury, Otto Schwarz, Enrico «Rico» Tung, Andrea
Vital, Jon Guidon e Robert Ganzoni

Il 1940 ha il Fögl d'Engiadina fusiunà cun la Gazetta Ladina al Fögl Ladin che
ha pli tard er incorporà Il Giuven Jauer ed è daventà uschia l'emprima gasetta
che provedeva l'entira Engiadina e Val Müstair.

Il Fögl d'Engiadina è ina da las gasettas – e fin ussa l'unica gasetta
rumantscha – ch'èn vegnidas digitalisadas en il project da digitalisaziun da la
Biblioteca naziunala svizra. La digitalisaziun è il resultat d'ina cooperaziun
tranter la Biblioteca naziunala e la Biblioteca Chantunala dal Grischun.
Disponiblas èn las annadas 1887 fin 1939. Dal temp avant il 1887 n'han ins gì
avunda numers, uschia che la Biblioteca naziunala ha relaschà in appel da metter
a disposiziun singuls numers u entiras annadas da quel temp.



https://rm.wikipedia.org/wiki/Evangelis

Cun ils Evangelis vegnan per ordinari designads ils quatter texts tenor Matteus,
Marcus, Lucas e Gion che stattan al cumenzament dal Nov Testament da la Bibla.
Il term ‹evangeli› deriva dal grec vegl (εὐαγγέλιον eu-angelion) e munta ‹buna
nova›. Ultra dals quatter Evangelis ch’appartegnan al canon biblic existan anc
divers evangelis pli giuvens; quels vegnan numnads evangelis apocrifs.

En la translaziun greca dal Vegl Testament, la Septuaginta, cumpara il term
evangelion repetidamain en scenas, en las qualas vegn surdà ad in retg la
novitad d’ina victoria militara. En il giudaissem suenter il temp d’exil sa
referiva il term ‹evangeli› surtut al messadi dal salit annunzià dal profet
Jesaia.

Entaifer l’Imperi roman designava il term talas novitads or da la chasa da
l’imperatur che valevan sco ‹bunas novas›. Sche l’evangelist Marcus ha scrit ses
Evangeli l’onn 69 s.C., ha el forsa pensà a la novitad davart l’intronisaziun da
Vespasian sco imperatur. La pli veglia attestaziun scritta dal term duvrà en
quest senn deriva d’ina inscripziun sin crap ch’è vegnida chattada en la
vischinanza da la citad dad Ephesus antica e che vegn datada sin l’onn 9 a.C.
Ella sa cloma sco suonda: «Il di da naschientscha da quest Dieu [l’imperatur
Augustus] munta per il mund [τω κοσμω] l’entschatta da tuttas bunas novitads
(evangelis) che nus al avain d’engraziar.» En mintga cas survegn il term tar
Marcus 1,1 ina muntada cuntrastanta cun al applitgar sin Jesus da Nazaret.

Intgins babs da la baselgia han applitgà il term ‹evangeli› sin l’entir Nov
Testament. La denominaziun ‹Evangeli› en connex cun las quatter scrittiras
envagelicas canonicas è da chattar tar Ireneus. El discurra da l’evangeli sco
messadi davart Jesus Cristus en quatter furmas – tenor (betg da) Matteus,
Marcus, Lucas e Gion. Justinus dovra il term en omaduas muntadas.

Tenor consens general dals scienziads da la Bibla ha il grec furmà la lingua
originara da tut ils quatter Evangelis dal Nov Testament. Las indicaziuns da
l’autur (sco ‹Evangeli tenor Matteus› etc.) na tutgan betg tar il text oriund,
ma èn vegnidas agiuntadas baud e tradidas a moda unitara. I na sa lascha betg
dir cun segirtad, schebain i sa tracta dals nums dals auturs oriunds, ubain
sch’ins ha attribuì quests nums posteriuramain ad auturs, dals quals ils nums
n’èn betg enconuschents.

Il temp d’origin dals Evangelis dal Nov Testament giascha tranter 30 u 33 s.C.
(l’onn da la crucificaziun da Jesus) e ca. 120 s.C. (cumprovas dal cumenzament
dal segund tschientaner: il papirus 52, in fragment da l’Evangeli tenor Gion or
dal temp da l’imperatur Hadrian, sco er citats da babs da la baselgia). En la
perscrutaziun teologica strusch insatgi che defendess la ‹dataziun tempriva›
d’in dals Evangelis en ils onns 30; percunter exista dapi l’antica la tesa d’in
evangeli originar. Las discussiuns sa movan tranter ina ‹dataziun mesauna› dals
Evangelis enturn 60 s.C. ed ina ‹dataziun ‹tardiva› enturn 85 s.C.

Malgrà che l’operar public da Jesus è be stà da curta durada, existan dad el
descripziuns biograficas ch’èn vegnidas scrittas pli spert suenter sia mort che
quai ch’igl è il cas tar la gronda part da las ulteriuras persunalitads da
l’antica. La biografia la pli veglia davart Augustus ch’è sa mantegnida fin oz
ha Sueton scrit in tschientaner suenter sia mort; la pli veglia biografia da
Mohammed ha Ibn Hischām scrit dus tschientaners suenter sia mort.

Ils Evangelis tenor Marcus, Matteus e Lucas numnan ins er ils ‹evangelis
sinoptics› (resp. lur auturs ils ‹sinoptichers›). Quest term deriva dal grec
συνόψις (syn-opsis, guardar ensemen/guardar communablamain). Tut ils trais
evangelis descrivan la vita e la ductrina da Jesus or d’ina perspectiva
cumparegliabla. Per l’emprima giada ha Johann Jakob Griesbach laschà stampar il
1776 il text en colonnas ordinadas ina sper l’autra, per avair uschia a
disposiziun ina sinopsa da las passaschas che correspundan ina a l’autra. Bain
correspunda er l’Evangeli tenor Gion en sias lingias generalas tant areguard il
cuntegn sco er areguard la structura als evangelis sinoptics; ils auters trais
evangelis han però marcantamain pli bleras sumeglientschas areguard la lingua
sco er bundant dapli passaschas da text communablas.

Malgrà ch’ils emprims trais evangelis relatan pia blers fatgs a moda sumeglianta
e cumbain ch’il cuntegn da l’Evangeli tenor Marcus è schizunt cuntegnì per
gronda part tar Matteus e Lucas, èn tut ils quatter evangelis vegnids mantegnids
per il diever en baselgia. Ins ha pia ni stritgà p.ex. l’Evangeli tenor Marcus
ni realisà in’armonisaziun dals Evangelis (vul dir stgaffì in raquint unitar che
sa cumpona dal cuntegn da tut ils quatter Evangelis). L’armonia d’evangelis da
Tatian era bain populara en la baselgia siriana, ma n’ha betg substituì ils
evangelis originars. La baselgia universala ch’è sa furmada cun il temp è sa
decidida d’integrar quests quatter Evangelis ch’eran en diever en las cuminanzas
cristianas, mintgin per sasez en il canon dal Nov Testament.

La tradiziun da la baselgia veglia (Papias, Ireneus, Tertullian, Origenes,
Eusebius da Caesarea) discurra unitamain da quatter Evangelis tenor Matteus,
Marcus, Lucas e Gion. Areguard Matteus vegnan instruids a partir dal segund
tschientaner ils suandants puncts:

Sa referind a la teoria da duas funtaunas dals evangelis sinoptics, mettan però
blers scienziads da la Bibla dal temp modern en dubi che l’apostel Matteus saja
stà l’autur. In apostel che fiss sez stà perditga dals eveniments descrits
n’avess betg fatg diever dal material d’ina persuna betg preschenta (Marcus),
quai che para dentant dad esser il cas tar l’Evangeli tenor Matteus. Ultra da
quai èn ins da l’avis che Papias da Hierapolis che discurra da las logias (da
Jesus) che Matteus haja fixà en scrit na manegia betg l’Evangeli, mabain la
Funtauna Q. L’existenza d’ina tala funtauna u d’in evangeli originar ebraic n’è
però betg cumprovada tras chats da manuscrits.

I dat be paucs indizis che lubeschan ina dataziun. Tenor l’opiniun dals babs da
la baselgia (p.ex. Ireneus, Origenes ed Eusebius) è l’Evangeli tenor Matteus
vegnì scrit sco emprim. La discussiun moderna areguard questa tematica sa
deditgescha a duas dumondas fundamentalas:

La gronda part respunda questas dumondas ubain duas giadas cun gea ubain duas
giadas cun na. En cas d’ina resposta positiva vegn l’Evangeli tenor Matteus datà
per gronda part en ils onns tranter 60 ed 80 s.C.; en cas dad in na percunter
tranter 80 e 100 s.C. Sche l’Evangeli tenor Marcus vegn datà en rom da la teoria
da duas funtaunas sin ca. 70 s.C. na fiss l’Evangeli tenor Matteus en quest
segund cas betg l’evangeli il pli vegl. Vegn percunter supponì – a basa da las
remartgas da Papias – in Matteus originar arameic, alura fiss quel probablamain
vegnì scrit varsaquants onns avant sia translaziun en lingua greca.

L’Evangeli tenor Matteus vegn gia cità a l’entschatta dal segund tschientaner
tras Ignatius d’Antiochia. Insumma datti en egl ch’ils babs da la baselgia
citeschan pli savens or da l’Evangeli tenor Matteus che or dals auters
evangelis. L’Evangeli tenor Matteus n’è mai vegnì mess en dubi en la baselgia
veglia: tant la dumonda schebain Matteus saja propi l’autur da l’Evangeli sco er
la dumonda schebain il text saja d’attribuir als evangelis canonics n’èn mai
vegnidas tschentadas seriusamain.

Bleras indicaziuns renvieschan a la Siria sco lieu d’origin da l’Evangeli. Qua
be in pèr exempels: il term ‹Nazorens› sco (auto-)denominaziun dals Cristians en
la Siria; tscherts tratgs linguistics sco la vocalisaziun ῥακά (raká); il fatg
che l’autur aveva – tut tenor interpretaziun – enconuschientscha tant da Marcus
sco er da la Funtauna Q e d’ulteriurs documents fitg vegls; la conferma
correspundenta en il text dal cristianissem tempriv Didache; il fatg che
l’Evangeli pleda da cuminanzas maschadadas cun ina ferma cumpart da cristians
d’origin giudaic. Entaifer la Siria è da pensar en emprima lingia ad Antiochia
(uschia argumentescha per exempel Luz) u a Damascus (tenor Gnilka).

L’Evangeli tenor Matteus ha l’intenziun da mussar Jesus da Nazaret sco il
messias empermess tenor la profezia dal Vegl Testament. Il Vegl Testament vegn
cità pli savens che en ils auters evangelis. Da quai resulta che Matteus sa
drizza en emprima lingia a gidieus ch’èn sa convertids al cristianissem. Quai sa
mussa er en il fatg ch’i vegnan duvrads pleds arameics, a la gronda paisa che
l’Evangeli dat a discussiuns davart la lescha da Moses e tradiziuns farisaicas e
sa mussa plinavant en la genealogia a l’entschatta dal cudesch, la quala tanscha
enavos fin tar Abraham.

Sco bleras autras perditgas da la litteratura giudaica e vegl cristiana è er
l’Evangeli tenor Marcus vegnì tradì a moda anonima. Il titel sut il qual il text
è enconuschent oz è vegnì agiuntà pir pli tard. Als auturs – uschia suppon’ins –
eran la ductrina u la tradiziun ch’els intermediavan pli impurtantas che lur
agen renum sco scrivent; perquai èn els savens restads en la sumbriva da lur
ovras.

Tenor la tradiziun vegl cristiana è l’Evangeli vegnì scrit da Joannes Marcus, in
cumpogn dals apostels Paulus e Petrus oriund da Jerusalem, il qual vegn er
menziunà en ils Fatgs dals apostels ed en l’emprima brev da Petrus. Suenter
avair accumpagnà Paulus duai el esser arrivà cun Petrus a Roma, nua ch’el haja
servì a quel sco translatur e nudà pli tard las annunziaziuns da quel. La pli
veglia menziun da Marcus sco autur da l’Evangeli è da chattar tar l’uvestg
Papias da Hierapolis (vers 120 s.C.), il qual Eusebius da Caesarea citescha en
si’istorgia da la baselgia: «Marcus era il translatur da Petrus ed ha nudà
conscienziusamain quai ch’el aveva tegnì en memoria.» Da Papias vegn questa
tradiziun manada enavos sin Gion il Presbit resp. sin ils scolars da quel.

Tut las funtaunas posteriuras davart l’origin da l’Evangeli, per exempel
Tertullian, Clemens d’Alexandria u Hieronymus, sa refereschan a Papias e na pon
perquai betg valair sco atgnas perditgas. Cunter l’attribuziun da l’Evangeli
tenor Marcus en il conturn da Paulus e Petrus vegn però fatg valair ch’il text
na cuntegnia insumma nagina teologia paulinica.

Areguard il temp d’origin da l’Evangeli tenor Marcus è la scienza vaira unida.
Damai ch’il text fa indirectamain allusiun a la destrucziun dal Tempel da
Jerusalem l’onn 70 s.C. tras Titus (Mc 13,2), vegn la gronda part da las
emprovas da dataziun pli novas a la conclusiun ch’el derivia da quel temp.
Intgins exegets interpreteschan il vers correspundent sco profezia che duevi sa
verifitgar ed èn uschia da l’avis che l’Evangeli saja in pau pli vegl e tutgia
en ina fasa da la Guerra giudaica, en la quala il resultat da quella sa laschavi
gia prevesair. Sco ulteriur argument a favur da questa tesa vegn fatg valair
ch’il vers mettia a pèr la destrucziun dal tempel cun la fin dal mund; damai che
quella n’haja betg gì lieu l’onn 70 s.C. stoppia la formulaziun derivar d’in
temp in pau pli vegl, en il qual ins pudeva anc s’imaginar che la destrucziun
dal tempel saja colliada cun la fin dal mund.

In’ulteriura gruppa da scienziads sa referescha al vers 13,14 e vesa en quel
in’allusiun a la situaziun cun tratgs da guerra burgaisa ch’ha regì l’onn 68/69
a Jerusalem tranter ils Sicars ed ils Zelots; da quai vegn alura concludì che
l’Evangeli derivia da quel temp. Auters exegets interpreteschan quest vers però
plitost sco renviament posteriur al temp da la Crisa da Caligula (40–50 s.C.).
Ina terza gruppa suppona ch’i sa tractia tar 13,2 d’ina profezia nunautentica,
vul dir ch’ins haja laschà discurrer Jesus da la destrucziun dal tempel suenter
che quella haja gì lieu. L’argument principal da questa tesa è che la conquista
da Jerusalem eri bain probabla en la fasa finala da la guerra, betg percunter la
destrucziun dal tempel; perquai stoppia l’Evangeli esser vegnì scrit suenter
l’onn 70.

Tenor la tradiziun entaifer la baselgia veglia vegn la citad da Roma numnada sco
lieu d’origin da l’Evangeli tenor Marcus. Quai vegn argumentà cun divers
latinissems (per exempel la conversiun da la munaida lepton en quadrans). Sco
cunterargument vegn fatg valair ch’ils latinissems derivian surtut dals secturs
dal militar e da las finanzas e ch’ils terms correspundents eran en diever en
l’entir Imperi roman. Er ils vers 13,11–13 che duain far allusiun a la
persecuziun da la cuminanza cristiana a Roma sut Nero (64 s.C.) sa laschan, sco
gia vis, metter en relaziun cun la destrucziun dal Tempel da Jerusalem resp. cun
la Guerra giudaica en general (66 fin 73 s.C.). Divers exegets rendan ultra da
quai attent al fatg ch’ils problems da la cuminanza cristiana a Roma che vegnan
descrits en la brev als Romans (la quala sa lascha datar vers l’onn 50 s.C.) na
cumparan insumma betg en l’Evangeli tenor Marcus. Sco lieus d’origin alternativs
valan la Siria (surtut Antiochia), la Galilea, la Dekapolis u l’Asia Minura. Be
Jerusalem u la Palestina en general vegnan exclus quasi da tut ils exegets sco
lieu d’origin, damai che l’autur mussa enconuschientschas manglusas da las
relaziuns localas.

Tar l’Evangeli tenor Marcus dattan en egl ses linguatg extraordinari e ses stil
da scriver. Il grec da mintgadi (uschenumnada koine) sa preschenta tar Marcus a
moda fitg simpla. Da la Septuaginta (la translaziun greca dal Vegl Testament)
surpiglia el surtut terms teologics; ultra da quai cuntegna il text – sco gia
menziunà – divers latinissems. Tratgs caracteristics datti areguard las
particlas, il diever da l’artitgel indefinit tar nums propris u en furma d’ina
ferma monotonia areguard ils verbs dal discurs. En general sa lascha dir che
Marcus rapporta or da la perspectiva d’in narratur auctorial e ch’el ha scrit
ses Evangeli a moda episodic-anecdotica.

I dat diversas propostas co structurar il text. La sutdivisiun la pli usitada
parta d’in prolog al qual suondan duas parts principalas: l’operar pussant da
Jesus e la via vers la crusch. Per part vegn er proponì da tractar il viadi a
Jerusalem sco ina terza part separada.

Cun metter en scrit ses Evangeli, uschia suppon’ins, ha Marcus probablamain pudì
recurrer a numerusas tradiziuns cristianas che tractavan la persuna e l’operar
da Jesus. Quellas pudessan derivar da pregias che vegnivan tegnidas en las
missiuns, dal diever liturgic, da la catechesa entaifer la cuminanza u er da
l’apologetica, pia da la defensiun e giustificaziun dal cristianissem vers
anora. Bleras da questas tradiziuns vegnan localisadas en vischnancas cristianas
d’origin gidieu che stevan sut influenza hellenistica, sco quai ch’igl era per
exempel il cas en la Galilea, en la Siriofenzia, en la Deakpolis e surtut era a
Jericho e Jerusalem. Intgins exegets supponan che questas tradiziuns eran gia
messas en scrit; damai che l’Evangeli è però vaira omogen sto quai restar
ipotesa fin ch’ins chatta forsa funtaunas correspundentas. Vaira unida è la
scienza percunter en la constataziun che la passiun steva a disposiziun a
l’evangelist sco rapport cumplessiv e probablamain er gia en furma scritta. Ins
suppona che quel sa basava sin tradiziuns da la cuminanza originara da
Jerusalem. Er parts dal discurs davart la fin dal mund vegnan attribuidas ad ina
cuminanza primara cun tratgs apocaliptics. Daspera vegnan ulteriuras parts
resguardadas sco unitads, senza ch’i fiss però cler tgeninas che derivan da
l’evangelist sez e nua ch’el sa basa sin tradiziuns existentas. Igl èn quai la
debatta en il chapitel 2, las sumeglias en il chapitel 4 e las expectoraziuns
areguard dumondas teologicas en il chapitel 10. I dat er en egl che l’Evangeli
tenor Marcus elavura surtut istorgias da miraculs ed exorcissems, entant ch’ils
pleds da Jesus èn relativamain rars en cumparegliaziun cun Lucas u Matteus.
Perquai suppon’ins che l’autur aveva surtut a disposiziun tradiziuns che
raquintan da miraculs da guariziuns e che derivan probablamain da la lavur da
las missiuns. Percunter aveva l’evangelist be in access fitg reducì al cuntegn
da las logias; la Funtauna Q al para d’esser stada dal tuttafatg
nunenconuschenta.

Dapi ch’ins ha chattà l’onn 1958 ina brev che vegn attribuida a Clemens
d’Alexandria vegn postulada d’intgins auturs la tesa ch’intginas passaschas da
l’Evangeli tenor Marcus sajan vegnidas scursanidas, perquai ch’ellas na
correspundevan betg al maletg da la cretta tenor ils babs da la baselgia.

En ils pli vegls manuscrits da l’Evangeli tenor Marcus (Codex Sinaiticus e Codex
Vaticanus) finescha quel cun il vers 16,8. Schizunt en la minuscla 304 dal
12avel tschientaner mancan 16,9–20. En il Codex Bobbiensis vegn agiuntà ina
finiziun pli curta che deriva probablamain dal quart u 5avel tschientaner.
Auters manuscrits fan diever da la ‹fin canonica› 16,9–20 che vegn resguardada
sco cumbinaziun d’elements dals Evangelis tenor Lucas e Gion sco er dals Fatgs
dals apostels e che deriva probablamain da l’emprima mesadad dal segund
tschientaner. Las interpretaziuns da la fin abrupta tar 16,8 divergeschan: Ina
pussaivladad è che l’Evangeli tenor Marcus era oriundamain vegnì publitgà a moda
incumpletta u che la finiziun oriunda saja ida a perder. Tscherts exegets mettan
però en dumonda questas ponderaziuns, damai che Matteus e Lucas èn sa servids da
l’Evangeli tenor Marcus; quai vuless dir che la fin stuess gia esser ida a
perder tranter 80 e 90 s.C. – pia curt suenter che l’Evangeli è vegnì scrit –
quai che para pauc probabel. La cuntraposiziun fa valair che l’anghel da la
fossa exprimia tut ils cuntegns da la buna nova da Pasca e termineschia en quest
senn l’Evangeli. La mancanza d’ina fin vegn chapida qua sco med stilistic che
l’evangelist applitgescha sapientivamain per suttastritgar sia teologia da la
crusch. Cunter quai vegn però fatg valair ch’i saja da spetgar tenor 14,28 ina
cumparaziun dal Resuscità, quai che pledass pli tgunsch persuenter che la
finiziun saja propi ida a perder.

L’Evangeli tenor Marcus ha ina posiziun centrala entaifer l’istorgia da la
religiun, damai ch’el marchescha duas transiziuns: il passadi da la tradiziun
orala davart Jesus a la tradiziun scritta ed il fatg ch’il cristianissem è
plaunsieu creschì or dal mund gidieu-palestinais viaden en l’intschess cultural
hellenistic-roman. Avant Marcus existiva la tradiziun da Jesus per gronda part
en furma orala (pregias, catechesa, liturgia) ch’ha er cuntinuà sper Marcus e
ch’è lura vegnida integrada pli tard sco cuntegns supplementars en ils evangelis
posteriurs. Segiramain devi er gia avant Marcus tradiziuns scrittas davart
Jesus, per exempel en furma da la Funtauna Q u dal rapport da la passiun.
Questas tradiziuns scrittas dal temp avant Marcus han però be preschentà
singulas anecdotas or da la vita da Jesus, uschia che Marcus è tenor noss savair
effectivamain stà l’emprim ch’ha descrit la vita da Jesus a moda cumplessiva e
cronologica, dal batten enfin la mort vi da la crusch. La dumonda tge ch’al haja
intimà da far quest pass vegn respundì da la scienza a moda differenta: Ina tesa
che vegn adina puspè messa en discussiun è che la cuminanza da Marcus avevi da
cumbatter cunter eresias; uschia fiss ses Evangeli da chapir sco scrittira
apologetica. In’autra teoria è quella ch’el vulevi conservar en scrit la cretta
cristiana ch’era suttamessa da quel temp a midaments; quai tant pli che la
generaziun ch’aveva enconuschì persunalmain Jesus era plaunsieu morta ora. Per
dar vinavant las tradiziuns ha Marcus stgaffì in nov gener litterar ch’el numna
εὐαγγέλιον (Evangelion). Quest gener exprima er la colliaziun dal spazi cultural
semitic cun quel hellenistic che dueva segnar in’emprima gronda epoca da
l’istorgia da la baselgia: Marcus surpiglia dal Vegl Testament l’idea d’in
cudesch da profets ed ordinescha quel a medem temp en furma d’ina biografia
cronologia che s’orientescha a las biografias da regents tenor model
hellenistic. Quest nov gener han silsuenter Lucas, Matteus, Gion e divers auturs
apocrifs empruvà d’imitar.

Gia en la baselgia veglia è l’Evangeli tenor Marcus vegnì duvrà marcantamain pli
pauc ch’ils ulteriurs evangelis, e quai malgrà sia prioritad (supponida). Da
l’autra vart ha el furmà da l’entschatta ennà ina part integrala dal canon dal
Nov Testament; i n’ha apparentamain dà naginas emprovas da desister da Marcus
cun l’argument che praticamain ses entir cuntegn fetschia er part da Matteus e
Lucas.

La particularitad e muntada da l’Evangeli tenor Marcus è vegnida percepida pir
pli tard: sche la supposiziun areguard la prioritad da l’Evangeli tenor Marcus
constat, alura è ses autur stà il creader dal gener litterar ‹evangeli›. Uschia
fissi er stà Marcus a focusar la teologia cristiana sin la passiun da Jesus ed a
dar a la crusch ina muntada centrala entaifer la cretta cristiana. En l’art è
l’Evangeli tenor Marcus vegnì recepì vastamain, uschia per exempel en furma dals
crucifix da pestilenza en il temp autmedieval u en la concepziun da l’Altar dad
Isenheim da Matthias Grünewald.

Tenor la tradiziun sa tractavi tar Lucas d’in Grec oriund da l’Antiochia
(ch’appartegneva da quel temp a la Siria e giascha oz en la Tirchia). El
appartegneva là als emprims cristians pajauns ch’eran vegnids missiunads da
Paulus vers l’onn 40. I vegn ditg ch’el haja accumpagnà Paulus sin ses segund
viadi da missiun l’onn 51 en la Macedonia e Grezia e ch’el haja passentà in
tschert temp tar la cuminanza cristiana a Philippi. In pau pli tard saja el ì
cun Paulus a Jerusalem e Roma (l’onn 62) ed haja puspè vivì suenter la mort da
Paulus en la Grezia. Là haja el scrit l’Evangeli e sia segunda ovra, ils Fatgs
dals apostels. En la vegliadetgna da 84 onns saja el mort ad Achaia/Beozia.

Sco emprim ha probablamain Ireneus da Lyon fatg retschertgas areguard l’autur da
l’Evangeli che vegn numnà oz ‹tenor Lucas›; el vegn er ad esser stà l’emprim
ch’ha pensà a l’ami ed accumpagnader da viadi da l’apostel Paulus sco autur
pussaivel. En questa posiziun vegn Lucas menziunà en trais brevs da Paulus (Phlm
1,23–24, Col 4,14 e 2 Tim 4,11). Er ulteriuras passaschas entaifer las Brevs da
Paulus vegnan tut tenor interpretadas sco renviaments a Lucas ed il medem vala
per la suandanta passascha or dals Fatgs dals apostels: «A basa da quella visiun
avain nus immediatamain tschertgà d’ans embartgar per la Macedonia; pertge che
nus eran persvas che Dieu ans haja clamà d’als annunziar la buna nova.»
(16,10ss.) Suenter avair discurrì avant da Paulus en la terza persuna, mida il
raquintader en quest ed en ils proxims vers a la furma da ‹nus›, pia cun
integrar sasez en la societad da Paulus.

Duess propi avair existì ina stretga relaziun tranter Paulus e l’autur da
l’Evangeli, sche na resulta quella en mintga cas betg en las ideas teologicas da
l’Evangeli tenor Lucas. Ultra da quai vegnan la persuna e l’operar da Paulus
descrits a moda vaira differenta en las Brevs da Paulus d’ina vart ed en ils
Fatgs dals apostels da l’autra vart. Da quai vegn magari deducì ch’i na possia
betg sa tractar tar l’autur da l’Evangeli d’in scolar da l’apostel Paulus.

Tranter ils scienziads dal Nov Testament da tenuta istoric-critica (u
‹liberala›) dominescha ina dataziun tardiva da l’Evangeli tenor Lucas en il temp
tranter il 70 ed il 90 s.C. Scienziads da tenuta pli ‹conservativa› tendeschan
vers ina dataziun mesauna vers l’onn 60 s.C. Ina dataziun tempriva, vul dir en
ils decennis directamain suenter l’operar da Jesus, na vegn però strusch fatga
valair.

Ina dataziun «tranter 70 e 90» vala sco probabla per Werner Georg Kümmel ch’ha
scrit in’introducziun en il Nov Testament ch’è derasada vastamain. Sco termin il
pli baud pussaivel vala la destrucziun da Jerusalem l’onn 70, damai che l’autur
guarda – tenor questa tesa – gia enavos sin quest eveniment. Da vulair fixar la
data la pli tard pussaivla è bundant pli difficil. La relaziun tranter la
baselgia ed il stadi cumpara a l’evangelist sco nunproblematica. Per consequenza
na para la persecuziun dals Cristians dal temp da Domitian (imperatur roman
81–96 s.C.) anc betg d’esser stada enconuschenta a l’autur. Lucas guarda
probablamain gia enavos sin la mort da Paulus, ma n’enconuscha evidentamain betg
la collecziun da brevs da Paulus ch’è vegnida derasada ca. a partir da l’onn
100. Sco cunfin segir vala la Didache, in manual tempriv d’ina cuminanza
cristiana anonima ch’è vegnida scritta ca. tranter 100 e 150: là vegn referì en
1,4 a la pregia sin il champ cuntegnida en l’Evangeli tenor Lucas (6,27–30).

Peter Pilhofer è da l’avis che Lucas supponivi anc a la fin da si’ovra dubla
ch’i saja pussaivla ina vita paschaivla dals Cristians en in ambient segnà da
toleranza da vart dals Romans (cf. Fatgs dals apostels 28,30–31). Quai paran er
da confermar diversas autras passaschas en l’Evangeli tenor Lucas (7,1–10) ed en
ils Fatgs dals apostels (10,2–22). Ina tala coexistenza paschaivla saja – uschia
Pilhofer – pir stada exclusa definitivamain a partir dal domini da Trajan (98
fin 117 s.C.). «Dal temp da ses domini è la relaziun tranter la cuminanza
cristiana e las autoritads romanas stada rutta a moda irreparabla, pertge ch’il
confess al cristianissem valeva sco crim che vegniva punì cun la mort.» Pia fiss
il temp d’operar da Lucas da fixar vers la fin da l’emprim tschientaner. Per
quest motiv sco er pervi d’observaziuns dal cuntegn datescha Pilhofer la genesa
da l’ovra dubla da Lucas sin ca. 90 s.C.

Plirs enconuschiders dal Nov Testament d’ina tenuta plitost conservativa èn da
l’avis che Lucas haja scrit si’ovra vers 60 s.C. Tenor questa dataziun fiss
l’Evangeli pia vegnì formulà avant la destrucziun da Jerusalem e dal tempel. Las
profezias areguard la destrucziun na correspundan betg fitg precis a quai ch’è
effectivamain capità 70 s.C.; i na fa damai betg exnum l’impressiun sco sche
l’autur avess mess quests pleds posteriuramain en bucca a Jesus. I vegnan er
fatg valair indizis, tenor ils quals la gronda part tant da l’Evangeli tenor
Lucas sco er dals Fatgs dals apostels sajan vegnidas scrittas dal temp da la
praschunia da Paulus a Caesarea, pia vers 60 s.C. Ultra da quai cuntegnan ils
Fatgs dals apostels naginas infurmaziuns areguard il mazzament da Jacobus l’onn
62 sco er da Petrus e Paulus en rom da la persecuziun dals cristians tras Nero
vers 64–67 s.C.; la mort da questas trais pli impurtantas persunalitads da
l’istorgia tempriva da la cuminanza cristiana fiss atgnamain stada da muntada
centrala per in’ovra davart ils apostels. Percunter vegn il martiri da
Stephanus, ch’è stà bundant main enconuschent ed impurtant, descrit
detagliadamain. Per tals motivs pledescha ina part dals teologs persuenter da
datar ils Fatgs dals apostels vers 62 s.C. e da l’Evangeli – sco emprima part da
l’ovra dubla da Lucas – vers 60 s.C.

«Gia blers han empruvà da descriver ils eveniments ch’èn capitads tranter nus e
che nus enconuschain tras ils rapports da las perditgas ch’han vis tut da
l’emprim davent e ch’han survegnì l’incumbensa da dar vinavant la buna nova.
Perquai sun er jau ma decis, suenter m’avair infurmà exactamain davart tut dapi
il cumenzament, da metter en scrit ils eveniments in suenter l’auter per tai,
stimà Teofilus. 4 Jau fatsch quai, per che ti possias ta persvader tez che
l’instrucziun che ti has survegnì è correcta.»

Gia en l’emprima frasa da la prefaziun (cf. survart) sa referescha l’autur ad
auters texts davart l’operar e la passiun da Jesus. Probablamain aveva Lucas
enconuschientscha da l’Evangeli tenor Marcus ed ha surpiglià da quel grondas
parts. I dat però en egl ch’il text da Marcus che cumpara tar Lucas sa
differenziescha essenzialmain da l’Evangeli tenor Marcus sco che nus al
enconuschain oz. Lucas lascha per exempel davent Marcus 6,45– 8,26 e surpiglia
en general be darar la medema successiun dals pleds sco Marcus. Sch’ins
cumpareglia il text da Lucas cun quel da Marcus han ins l’impressiun che Lucas
fetschia diever a moda fitg libra da sias funtaunas. Ins pudess er vegnir a la
conclusiun ch’il cuntegn da l’Evangeli tenor Marcus n’haja persvadì Lucas ni
areguard la lingua ni areguard il cuntegn. Cuntrari a Marcus, però en
concordanza cun l’Evangeli tenor Matteus, scriva Lucas pli detagliadamain davart
il temp avant il batten da Jesus en il Jordan sco er davart il temp suenter sia
mort. Ma er quels chapitels n’ha l’autur segiramain betg scrit senza avair a
disposiziun funtaunas. Ins suppona che Lucas haja pudì sa basar qua surtut sin
legendas e ditgas da ses temp. Ultra da quai èsi da supponer che las chanzuns
ch’èn cuntegnidas en ils chapitels 1 e 2 (Nunc Dimittis – Magnificat –
Benedictus) na derivan betg da la plima da l’evangelist sez, mabain plitost dal
moviment dals baptists u dal stgazi d’uraziuns da la baselgia primara, vul dir
da tradiziuns cristianas ch’han existì avant l’Evangeli.

Accents principals che dattan spezialmain en egl furman l’istorgia da Nadal, la
Passiun ed ils trais chants da laud che sa drizzan a Maria (Magnificat), Simeon
(Nunc dimittis) e Zacharias (Benedictus).

Il prolog è segnà d’in ferm ritmus da la lingua che deriva dal fatg che mintga
term central vegn reprendì e manà vinavant en la proxima frasa e che mintga
strofa expona ina nova reflexiun. Ils terms e la furma dal prolog sa refereschan
a l’emprima istorgia da la creaziun dal mund sco ch’ella è cuntegnida en la Tora
(Genesis 1). Er lez text cumenza cun ils pleds «Al cumenzament» e descriva
l’operar da Dieu sco in act d’ordinar resp. da sparter elements opposts (glisch
e stgiradetgna, di e notg etc.). Ed en medema moda sco la stgaffiziun maina la
finala a la creaziun da l’uman – sco sumeglia da Dieu –, uschia culminescha er
il prolog en il fatg ch’il pled tras il qual Dieu ha stgaffì tut daventa charn.
Il prolog interpretescha pia la vegnida da Jesus Cristus sco incarnaziun dal
pled perpeten, il qual ha furmà da l’entschatta ennà la voluntad da Dieu e
ch’accumplescha sia stgaffiziun.

«Talmain ha Dieu amà il mund ch’el ha dà ses unic Figl, per che mintgin che crai
en el na giaja betg a perder, mabain haja la vita eterna. 17 Dieu n’ha betg
tramess ses Figl sin il mund per sentenziar ils umans, mabain per als salvar.»
(3,16–17)

«Ma jau na rog betg sulettamain per els, mabain er per quels che crain en mai
tras lur pled, per che tuts sajan unids, sco che ti, Bab, es en mai ed jau en
tai e per ch’els sajan er unids en nus, uschia ch’il mund craja che ti m’has
tramess. La gloria che ti has dà a mai hai jau dà ad els, per ch’els sajan
unids, sco che nus essan unids: Jau en els e ti en mai.» (17,20–23)

«Quel che baiva da quest’aua, quel ha adina puspè said. Ma quel che baiva da
quell’aua che jau dun, quel na vegn mai pli ad avair said. Jau al dun aua che
daventa ina funtauna en el, ina che regala vita eterna.» (4,13–14)

En ulteriurs lieus entaifer l’Evangeli ha l’exegesa istoric-critica fastizà
problems da coerenza. Uschia pari per exempel en 4–7 che la successiun dals
segiurns da Jesus a Jerusalem ed en Galilea sajan vegnids mess sutsura. Quest
dischurden sa laschass schliar a moda nunproblematica cun remplazzar in cun
l’auter ils dus chapitels 5 e 6. En pli fai l’impressiun sco sche 18,1 stuess
suandar a 14, 31, perquai ch’i na suonda en 15,1 nagin’acziun immediata a
l’appel da Jesus dad ir davent. Sch’i sa tracta qua betg be d’in dischurden
nunintenziunà, sche concludan aderents da l’ipotesa da redacziun ch’il text
avant maun saja vegnì surlavurà e cumplettà d’in redactur, e quai senza render
nunenconuschaivels ils puncts da colliaziun. Auters scienziads èn però da l’avis
che las rupturas sa laschian explitgar or dal cuntegn u ch’i sa tractia schizunt
da renviaments dramaturgics intenziunads e che l’entira cumposiziun da
l’Evangeli derivia be dad in maun.

Tut questas teorias partan da texts e tradiziuns che na sa laschan betg
tschiffar istoricamain. I n’existan naginas da las funtaunas supponidas ed er
betg versiuns primaras da l’Evangeli che divergiassan da la versiun da pli tard.
Perquai han ins puspè cumenzà ils ultims onns a tractar tut questas ipotesas cun
dapli sceptica ed a s’avischinar puspè al text sco unitad litterara.

La dumonda da l’interdependenza u independenza da l’Evangeli tenor Gion dals
trais evangelis sinoptics (Matteus, Marcus e Lucas) è adina puspè vegnida
discutada a moda cuntraversa. Er en la perscrutaziun actuala resta questa
dumonda averta e contestada; en il fratemp datti però blers exegets che supponan
ina tscherta enconuschientscha almain da l’Evangeli tenor Marcus. La relaziun
tar ils evangelis sinoptics è grev da tschiffar, perquai che l’Evangeli tenor
Gion sa differenziescha d’ina vart considerablamain areguard la construcziun, la
lingua, il stil e la materia che vegn tractada, ma da l’autra vart porschan
diversas passaschas er il medem cuntegn u laschan almain percorscher structuras
sumegliantas.

Las differenzas tranter Gion ed ils sinoptichers han gia furnì a l’entschatta da
l’istorgia dal cristianissem arguments als adversaris per metter en dumonda la
vardaivladad dals evangelis (cf. p.ex. la scrittira ‹Contra Christianos› da
Porphyrios). Ma er entaifer la baselgia e la discussiun exegetica furman las
cuntradicziuns ina sfida permanenta ch’è sa mantegnida fin oz.

Il titel ‹Evangeli tenor Gion› cumpara gia en ils pli vegls manuscrits (che
dateschan da la fin dal segund tschientaner) e numna pia in tschert ‹Gion› sco
autur. I na vegn però strusch a sa tractar tar il titel d’ina part originara da
l’Evangeli, damai che quel fa allusiun cun la formulaziun ‹tenor› al gener dals
evangelis e premetta l’existenza parallela da plirs evangelis en furma d’ina
collecziun. Tar ils dus manuscrits ils pli vegls (P66 e P75) sa tracti lura er
effectivamain da collecziuns; manuscrits originars che cuntegnessan be
l’Evangeli tenor Gion n’èn betg enconuschents.

Er la tradiziun cristiana ch’è sa sviluppada sper e suenter la bibla raquinta da
Gion sco autur dal quart evangeli. Ireneus da Lyon (120–202) è stà en sia
giuventetgna in scolar da Polykarp da Smyrna (69–155), il qual saja stà da ses
temp – uschia scriva Ireneus – in scolar da l’apostel Gion. Quel haja vivì fin
en il temp da Trajan (98–117) ad Ephesus ed haja scrit là suenter Matteus,
Marcus e Lucas in agen evangeli: «Sco davos ha Gion, il giuvnal dal Segner ch’è
sa pusà vi da ses pèz, dà or l’evangeli dal temp ch’el sa trategneva ad Ephesus
en l’Asia.»

Tenor in’autra opiniun furma il presbit (‹patriarc›) Gion l’autur probabel dal
‹Corpus Johanneum›. Tenor ina perditga da l’uvestg Papias da Hierapolis (ca. 130
s.C.) è quel da differenziar sco ‹giuvnal dal Segner› cleramain da l’apostel
Gion, il Zebede; quest ‹segund› u ‹auter› Gion saja menziunà explicitamain sco
autur a l’entschatta da la segunda e da la terza brev da Gion. Resguardond il
cuntegn, il linguatg ed il stil da las brevs èsi probabel che l’autur da las
Brevs da Gion ha er scrit l’Evangeli tenor Gion. Il titel ὁ πρεσβύτερος (ho
presbyteros) è tradì per quest’‹autra› persuna a moda pli segira ch’il num
‹Gion›.

L’onn 1820 ha Karl Gottlieb Bretschneider publitgà ses arguments cunter
l’apostel Gion sco autur, quai ch’ha provocà ina dispita animada. L’exegesa
actuala da tempra istoric-critica è da l’avis che constataziuns segiras areguard
l’autur sajan ni pussaivlas a basa da l’Evangeli sez ni sa fundond sin
l’istorgia dal cristianissem tempriv; i saja però pauc probabel che l’apostel
Gion saja stà l’autur. Quai che pertutga la figura dal ‹giuven preferì› cumpara
quella be en l’Evangeli sez, uschia che la dumonda schebain i sa tractia d’ina
persuna istorica resta contestada.

La perditga en scrit la pli veglia ch’ins ha chattà fin oz per l’Evangeli tenor
Gion e per il Nov Testament insumma è il fragment da papirus 52. Il document è
vegnì acquistà il 1920 sin in martgà egipzian e deriva probablamain er da
l’Egipta. El ha be ina grondezza da paucs centimeters quadrat e cuntegna sin la
vart davant ils vers 31–33 e sin la vart davos fragments dals vers 37–38 dal
18avel chapitel. Il papirus vegn conservà en la John Rylands Library a
Manchester. A basa da la scrittira ha l’editur C.H. Roberts datà il document sin
ca. l’onn 125. Igl ha er dà perscrutaders ch’han datà il document pli baud, ca.
vers l’onn 100, ma en general èn ins oz da l’avis ch’i saja ristgà da datar il
document be a basa da la scrittira. Per ordinari partan ins oz d’in temp
d’origin tranter 130 e 150; singulas vuschs èn da l’avis ch’el tutgia en la
segunda mesadad dal 2. tschientaner. Saja sco ch’i veglia: per pudair datar
l’Evangeli tenor Gion furma quest fragment en mintga cas il pli impurtant indizi
exteriur. Resguardond il fatg ch’il text haja duvrà in temp per arrivar fin en
l’Egipta, pon ins supponer ch’el derivia d’avant l’onn 130. Teorias davart ina
redacziun tardiva da l’Evangeli en la segunda mesadad dal segund tschientaner –
sco che pretendeva la Scola da Tübingen en il 19avel tschientaner – n’èn en
quest cas betg fundadas.

Tenor la perditga tempriva dad Ireneus da Lyon è l’Evangeli vegnì scrit ad
Ephesus. Quest’indicaziun ha chattà fin oz blers aderents. I dat però er vuschs
che la cuntradin cun renviar a las suandantas observaziuns en il text che
laschan plitost sminar ina localisaziun en il spazi palestinais:

Da l’autra vart sa mussa tras l’entir Evangeli ina tenuta cuntraversa visavi
‹ils gidieus› – vul dir vers lur manaders –, quai che lascha percorscher che la
cuminanza da Gion aveva tuttavia contacts tendids cun la cuminanza giudaica. Ina
tala situaziun n’è strusch probabla per il temp da Jesus, ma correspunda
tuttavia a la situaziun suenter l’onn 70: suenter ch’ils Romans han rebattì la
sullevaziun dals gidieus e destruì il tempel èsi numnadamain vegnì entaifer il
giudaissem ad ina reorganisaziun per esser pronts cunter smanatschas ed
irritaziuns d’ordaifer. Ma ina situaziun da conflict sco ch’ella vegn descritta
en l’Evangeli è stada pussaivla dapertut là nua ch’ina cuminanza cristiana è
fruntada sin sinagogas – e quai vala gist er per Ephesus, nua ch’igl è cumprovà
che cuminanzas cristianas e gidieuas existivan ina sper l’autra. La dumonda
areguard il lieu d’origin da l’Evangeli na sa lascha pia betg respunder cun
tutta segirtad.

La descripziun critica dals ‹gidieus› en l’Evangeli tenor Gion ha savens stuì
star bun en l’istorgia dal cristianissem per tenutas ed acziuns antisemiticas.
Per quest intent èn ils aspects positivs en la descripziun vegnids supprimids ed
ils negativs èn vegnids accentuads e malduvrads per condemnar a moda pauschala
tut ils gidieus.

Las dispitas cun il giudaissem che cumparan en l’Evangeli tenor Gion descrivan
tenor l’opiniun dals exegets istoric-critics la situaziun suenter ch’ils
cristians èn vegnids exclus da la sinagoga (suenter l’onn 70). Gion tracta
probablamain confurm als fatgs istorics ils tratgs fundamentals dal conflict
ch’è prorut tranter il cristianissem en plain svilup ed il giudaissem
ch’empruvava da sa consolidar da nov suenter la catastrofa da la Guerra
giudaica. En quest ambient èn er da situar las bunas enconuschientschas che
resortan da l’Evangeli tenor Gion areguard rituals, tradiziuns e festas dals
gidieus. Quellas sa laschan explitgar il pli tgunsch cun presumar ina gronda
vischinanza da l’Evangeli tar las tradiziuns giudaic-biclicas.



https://rm.wikipedia.org/wiki/Elisabeth_Kopp

Elisabeth Kopp è l’emprima dunna che ha fatg part dal Cussegl federal svizzer
(1984–1989). En rom da l’uschenumnada ‹affera Kopp› ha ella demissiunà
anticipadamain. Pli tard è ella dentant vegnida declerada libra da tuttas
inculpaziuns.

Elisabeth Kopp è naschida ils 16 da december 1936 a Turitg, è creschida si a
Berna ed ha studegià dretg a l’Universitad da Turitg. L’onn 1960 ha ella maridà
Hans W. Kopp, era quel giurist, ed è sa domiciliada ensemen cun ses um a Zumikon
(ZH).

Cur ch’il chantun Turitg ha dà il dretg da votar a las dunnas (1970) è ella
vegnida elegida en il cussegl da vischnanca da Zumikon per la Partida
liberaldemocratica svizra (PLD). Da 1974 enfin 1982 è ella stada presidenta da
vischnanca da Zumikon.

Malgrà che la populaziun sustegneva la Cussegliera federala, ha Kopp declerà ils
12 da december sia demissiun per la fin da favrer 1989. Ella ha dentant punctuà
da «betg avair ina culpa giuridica ni morala» e ch’ella sa retiria «pervi dal
clima, e betg pervi da la chaussa». Suenter che las inculpaziuns èn idas
vinavant e l’Advocatura federal ha cartì da vesair ina culpa, ha Elisabeth Kopp
demissiunà gia ils 12 da schaner 1989.



https://rm.wikipedia.org/wiki/Dietrich_Bonhoeffer

Dietrich Bonhoeffer (* 4 da favrer 1906 a Breslau; † 9 d'avrigl 1945 i'l champ
da concentraziun a Flossenbürg) d'eira ün teolog luteraun ed ün martir da la
cretta cristiauna suot l'ideologia naziunelsocialista dal uschedit Terz Reich in
Germania.

Traunter 1933 e 1945 gniva Bonhoeffer considero scu ün commember prominent e
profilo da la Baselgia confessaunta. A's vezzaiva a Bonhoeffer eir per ün da
quels chi pruvaivan activamaing d'organiser resistaunza cunter il
naziunelsocialissem.

Al principi dals ans trenta d'eira Bonhoeffer assistent scientific a la faculted
teologica a Berlin e spordschaiva seminaris e prelecziuns.

Daspö avrigl 1933 s'exprimaiva Bonhoeffer in möd cler cunter las acziuns
anti-güdevas dal stadi naziunelsocialist. Infra la baselgia s'ingaschaiva'l
cunter ils cristiauns tudas-chs e concretamaing cunter il paragraf d'ariaun,
tenor il quêl güdevs battagios nu pudaivan rester commembers da la baselgia
evangelica e gnivan exclus, eir ravarendas in uffici.

Dal 1935 giaiva'l a la testa dal seminari da predgia da la baselgia
confessiunanta a Finsterwalde al nordost da Berlin e mnaiva quist'instituziun in
illegalted fin 1940. Cur cha las sumbrivas da la guerra s'augmantaivan viepü,
pigliaiva'l part a la resistaunza intuorn il cunter-admiral Wilhelm Franz
Canaris. 1943 gniva'l miss in fermaunza zieva ch'el avaiva già il scumand da
discuorrer publicamaing e da publicher. Immediatamaing aunz cha la guerra
glivraiva, gniva Bonhoeffer executo sün cumand persunel d'Adolf Hitler.



https://rm.wikipedia.org/wiki/Capricorn

Il capricorn alpin (Capra ibex) u simplamain capricorn, era stambutg u macun, è
ina spezia da chauras derasada en las Alps. Il capricorn feminin vegn numnà
chaura-capricorn.

Il capricorn da las Alps è ina da pliras spezias da capricorns dal gener da las
chauras (Capra). El è parentà stretgamain cun il capricorn sibiric (C. sibirica)
e cun il capricorn siric u nubic (C. nubiana), che vegnivan omadus attribuids
pli baud ensemen cun il capricorn da las Alps a la medem spezia. Il capricorn
iberic (C. pyrenaica), il capricorn da l’Etiopia (C. wallie) ed il capricorn dal
Caucasus (C. caucasica) èn dentant pli parentads cun la chaura selvadia che cun
il capricorn da las Alps.

En intginas regiuns da las Alps ha la reintroducziun dals capricorns mussà che
quests animals han ina grond’influenza sin la cuntrada. Pervi dals capricorns
reintroducids ils onns 1920 è per exempel s’augmentà il process d’erosiun da las
spundas en il territori dal Munt da la Bês-cha e dal Piz Albris sper
Puntraschigna en l’Engiadin’Ota. Quai pervi dals donns chaschunads entras il
zappitschim dals capricorns.

Pli baud è il capricorn vegnì mistifitgà fermamain. Quai ha gì per consequenza
che bunamain tut las parts utilisablas dal capricorn – davent dal sang sur il
pail fin tar ils excrements – vegnivan duvradas sco medischina cunter tut las
malsognas pussaivlas. Quai ha bunamain sragischà la spezia en l’Europa. Al
cumenzament dal 19avel tschientaner era il capricorn svanì en l’entir territori
da las Alps fin a circa 100 animals en il Gran Paradiso en l’Italia. Il
selvicultur Josef Zumstein ed il scienzà da la natira Albert Girtanner han pudì
persvader l’onn 1816 las autoritads da proteger ils davos capricorns en il Gran
Paradiso. L’onn 1854 ha il retg Vittorio Emanuele II da Piemont-Sardegna mess
ils animals sut sia protecziun persunala. Grazia al success d’in program da
recolonisaziun da quests 100 animals restants, è il capricorn oz puspè derasà en
vastas parts da ses spazi da viver oriund. Tut ils capricorns che vivan oz en
las Alps derivan da quests 100 animals.

Ils emprims animals èn vegnids reintroducids en las Alps Svizras l’onn 1911
tenor in program d’elevaziun ch’è vegnì realisà en l’Asil da selvaschina ‹Peter
und Paul› a Son Gagl. Entant è lur dumber sa multiplitgà a 30 000 fin 40 000
animals en l’entir territori da las Alps. Oz èn ins persvas che la spezia
survivia; en Svizra vegn il dumber regulà dapi l’onn 1977 tras la chatscha. En
Svizra vivan en il mument circa 14 000 capricorns, en l’Austria circa 4400. La
recolonisaziun dals capricorns da las Alps vegn per regla sustegnida fermamain
da la populaziun e da las vischnancas, perquai ch’ils capricorns sa laschan
duvrar bain per far reclama turistica per ils lieus da vacanzas alpins.



https://rm.wikipedia.org/wiki/C.A._Turicia

La CA Turicia ei ina corporaziun academica a Turitg ed ina secziun dalla
Societad da students svizzers (SSS) ch'ei vegnida fundada 1860. Ella ei
commembra dalla "ligia dallas corporaziuns academicas cun comment". Ella ei la
pli veglia corporaziun academica en svizra dalla SSS.

Egl onn 1860 han in student dall'ETH e quater students dalla medischina fundau
la secziun Turitg dalla societad da students svizzers. Igl emprem president,
Fintan Bärlocher, han ins tschentau ils 11 da november 1861. L'entschatta
havevan ins denton entgins problems sil plaz Turitg. Sco uniun catolica deva ei
certas confrontaziuns culla populaziun protestanta. Da quei temps deva ei aunc
neginas autras uniuns universitaras catolicas en svizra. Aschia haveva la
secziun Turitg mo il sustegn d‘uniuns digl exteriur e da scolas medias.

La stad 1883 ha il senat dall’universtad renconuschiu la secziun sco Uniun
catolica univeristara Turicia. Naven dils 8 da december 1885 han ils commembers
purtau las colurs tgietschen-alv-verd e la capetscha cotschna ella publicitad.
Alla radunonza generala 1886 a Sursee ei la ligia da treis che semetta ensemen
dallas corporaziuns academicas Rauracia, Burgundia e Turicia vegnida fundada.
Ellas ein s'engaschai per ina rigurusa interpretaziun dalla veta ellas secziuns.

Igl emprem da mars 1887 ei l'uniun dils commembers vegls vegnida fundada sut la
direcziun dil prèr Reichlin. Ils proxims onns ein ils commembers era s'engaschai
ella polticia svizra ed ell'economia. Per exempel il fundatur dalla nova gasetta
turitgesa e dalla PCD, Dr. Gregor Baumberger, igl emprem president dalla PCD,
Dr. Conrad Bürgi, ils cussegliers cantunals, Adalbert Wirz e Josef Düring ni pli
tard il cusseglier federal Philip Etter eran commembers dalla Turicia.

Cull'entrada el vegnavel tschentaner, 1903, ei la secunda bandiera dalla Turicia
vegnida benedida. Medemamein naven da quei onn ei la devisa dall'uniun Turicia
in fide firmitas. Las colurs ein vegnidas midadas sin oransch-alv-verd. Sin
fundament da quellas midadas e dil giubileum da 50 onns ei l'amicizia denter ils
commembers vegnida rinforzada.

Il diember da commembers ei carschius entochen 1912 sin varga 60 persunas. Quei
era denton memia bia per in'uniun ed ins ha fundau la nova corporaziun academica
cun comment Kyburger cun las colurs rosa-alv-verd. L'uniun da commembers vegls
ei buc vegnida spartgida, denton deva ei entgins disputs denter las duas
secziuns, aschia ch'ins ha spartgiu l'uniun 1944.

La Turicia era naven dall'entschatta padrin da quell'uniun. Pli tard han ils
commembers dalla Turicia aunc gidau tier la fundaziu dad autras uniuns,
numnadamein: Turania, Struthonia, Lepontia, Romania Turicensis, Bodania, Corona
Sangalensis, Corvina e Desertina.

Egl onn 1942 ha la Turicia fundau ensemen cun las corporaziuns academicas
Rauracia, Burgundia, Alemania, Kyburger, Bodania e Neu Romania la Ligia dallas
corporaziuns academicas cun comment, il schinumnau bloc, che semetta en per las
veglias tradiziuns da students. Denton ei la Turicia gia egl onn 1951, suenter
dispettas pervia dina candidatura per il comité central, extrada ord quella
ligia.

1986 decida la corporaziun academica Turicia la reentrada el bloc. El medem
temps cumpra la Turicia in agen local el marcau vegl da Turitg. Aunc oz
sentaupan ils turicers mintga jamna leu a stamm.



https://rm.wikipedia.org/wiki/Baselgia_reformada_da_Luven

La baselgia reformada da Luven ella Foppa s’auda tier l’uniun da pleivs
(cuminonza da pastoraziun) Luven-Flond-Pitasch-Duvin e stat sut la protecziun
dil cantun Grischun. La davosa gada eis ella vegnida restaurada igl onn 1996.

Il pli vegl document che confirmescha ina baselgia a Luven, ei il testament digl
uestg Tello (765). Forsa deva ei denton gia pli baul ina caplutta ni baselgia.
Da lezzas uras veva la baselgia il patrozini da Sogn Stefan. Aunc el temps
prereformatoric, ils onns 1510, ei in niev baghetg vegnius construius, denton el
medem stil da gotica. La veglia tuor romanica ei vegnida integrada en il niev
baghetg. Pér pli tard ha il clutger survegniu il marcant tetg-tschaguola
tschietschen. Entadens dalla baselgia deriva il crap da batten, el centrum dil
cor, aunc ord il 14avel tschentaner. Luven ha introduciu la reformaziun gia igl
onn 1526. Egl uappen dalla vischnaunca da Luven seregorda da quei eveniment ina
bibla aviarta cun las inizialas da A ed O, vul gir l’entschatta e la fin ch’ei
Cristus.

Luven ha formau tradiziunalmein ina pastoraziun cun Flond. Dapi 2014 exista
in’uniun da pleivs Luven-Flond-Pitasch-Duvin. Il plevon da quella uniun da
pleivs stat si Luven ella Casa pervenda. Tut quellas pleivs s’audan tiel
colloqui „Sur igl uaul“ ed ein ina part dalla baselgia reformada dil Grischun.



https://rm.wikipedia.org/wiki/Arnoldo_Marcelliano_Zendralli

Arnoldo Marcelliano Zendralli (* 4 d'avust 1887 a Roveredo, † 10 da zercladur
1961 a Cuira) è stà in magister, publicist ed operatur cultural dal Grischun
talian.

Zendralli è s'engaschà fermamain per la lingua e la cultura taliana en las
valladas dal sid dal chantun. Sia finamira era in'identitad unitara dals
italofons grischuns e la renconuschientscha da las minoritads linguisticas e
culturalas dal Grischun. Per quest motiv ha el fundà il 1918 la Pro Grigioni
Italiano.

Arnoldo Marcelliano Zendralli è naschì ils 4 d'avust 1887 a Roveredo en la Val
Mesauc sut sco figl dal pur e pictur Giulio Zendralli e sia dunna Tommasa,
naschida Schenardi. El ha frquentà las scolas obligatorias en ses vitg natal ed
il Seminari scolastic a Cuira nua ch'el è vgnì patentà il 1904. I suandavan
studis da la romanistica a Jena, Firenza e Genevra. Il 1910 ha el promovì a
Berna tar il dr. fil. cun la lavur Tommaso Gherardi del Testa, 1814-1881 (1909).
Dal 1911 fin il 1953 ha el instruì talian e franzos a la Scola chantunala a
Cuira.

Zendralli era in fautur impurtant da l'«italianità» en il Grischun. El ha fundà
il 1918 la Pro Grigioni Italiano, in'organisaziun che promova la lingua e
cultura taliana en il Grischun e represchenta il Grischun talian en autras parts
da la Confederaziun. Ultra da quai ha el fundà e fatg da redactur per numerusas
publicaziuns periodicas da lingua taliana:

Il 1988 è vegnì fundà la Fondazione Arnoldo Marcelliano Zendralli che promova e
sustegna la perscrutaziun scientifica dals magisters ed artists dal Grischun
talian.



https://rm.wikipedia.org/wiki/Arno_Camenisch

Arno Camenisch (* 1 da favrer 1978 a Tavanasa) è in scrivent da prosa, lirica e
da teater rumantsch. El scriva tant per rumantsch sursilvan sco per tudestg.

Arno Camenisch è naschì il 1978 a Tavanasa en la vischnanca sursilvana da Breil.
El ha frequentà la scola primara e secundara da Danis-Tavanasa. Silsuenter ha el
absolvà il seminari da scolasts a Cuira. Cura ch'el ha finì ses studi, è el
viagià per l'Europa, l'Australia e l'America dil Sid enturn e dal 2004 fin il
2007 ha el vivì a Madrid en Spagna. Tranter il 2005 ed il 2009 ha el moderà
l'emissiun Impuls al Radio Rumantsch. Dapi il settember 2007 viva Camenisch a
Bienna nua ch'el ha frequentà l'Institut svizzer da litteratura.

Ultra da quai fa Arno Camenisch part da l'ensemble da spoken word Bern ist
überall.

Plinavant ha el scrit differentas producziuns da teater, gieus auditivs,
emissiuns da radio e diversas translaziuns. Arno Camenisch ha era publicà discs
cumpacts sco per exempel 10 onns plema d'aur e „do you want a coffee?“.



https://rm.wikipedia.org/wiki/Andrea_Vitali

Figl da Edvige ed Antonio Vitali, amenduos impiegos cumünels, es Andrea Vitali
naschieu e creschieu a Bellano, vschinauncha sülla riva orientela dal Lej da
Com, in provinza da Lecco, insembel cun oter tschinch frers. Zieva avair absolt
il Liceo "Alessandro Manzoni" da Lecco, dal 1982 glivret el (tenor giavüsch da
sieu bap) ils studis da medicina tar l’”Università Statale” da Milaun, eir
sch’el vess vulieu dvanter schurnalist.

Daspö 1990 publicha Vitali raquints e romans; sia prüma ouvra litterara füt il
roman cuort Il Procuratore, inspiro dad istorgias quintedas da sieu bap; cun que
guadagnet el il “Premio Montblanc” scu meglder giuven. Dal 1996 vaindschet el il
“Premio letterario Piero Chiara” cun L’ombra di Marinetti, ma’l success da nom e
da pom rivet dal 2003 grazcha al roman Una finestra vistalago, chi fet guadagner
a Vitali il “Premio Grinzane Cavour” ed il “Premio Bruno Gioffrè” dal 2004.

Dal 2004 guadagnet Vitali il “Premio Dessì” cul roman La signorina Tecla Manzi
scu megldra ouvra narrativa; dal 2006 surgnit el il “Premio Bancarella” cul
roman La figlia del Podestà, cul quêl el pigliet part eir al finel dal “Premio
Stresa”.

Dal 2008 obtgnet el il “Premio Boccaccio” per sia ouvra cumpletta, pustüt per La
modista, cul quêl Vitali guadagnet eir il “Premio Hemingway”. Sieu roman Almeno
il cappello vaindschet il “Premio Procida Isola di Arturo Elsa Morante”, il
premi da la giuria dal “Premio Campiello” e pigliet part al finel dal “Premio
Strega”.

Quasi tuot las istorgias da las ouvras da Vitali haun lö in “sia” Bellano e
trattan da la vita quotidiauna d’üna pitschna vschinauncha e da sieus abitants:
listess gener litterar d’oters scriptuors taliauns scu Mario Soldati e Piero
Chiara.

Ils cudeschs da Vitali sun gnieus tradüts in Frauntscha, Germania, Serbia,
Grecia, Rumenia, Portugal, Pajais Bass, Belgia, Spagna e Ungiaria.



https://rm.wikipedia.org/wiki/Aliz%C3%A9e

Alizée Jacotey, meglder cuntschida be scu Alizée (Ajaccio, 21 avuost 1984) es
üna chantadura francesa da musica da pop. Ella es renumneda specialmaing per sia
prima chanzun, Moi... Lolita, dal 2000, chi ho gieu fich success in tuot il
muond.

Alizée gnit scuverta da la chantadura Mylène Farmer e dal chantautur Laurent
Boutonnat, chi dvantent sieus produzents.

Ils 4 lügl 2000 gnit publicheda sia prüma chanzun, Moi... Lolita, chi
anticipaiva la publicaziun da sieu album Gourmandises ("Delicatezzas"). La
chanzun vet fich success dalum in Frauntscha e zieva in bgers oters naziuns,
taunt in Europa scu in l'Orient Extrem; in Svizra ragiundschettan la chanzun
Moi... Lolita e'l DC Gourmandises l'11., resp. la 27. posiziun da la parada da
hits.

In duos ans gnit vendieus 4 milliuns copchas da Gourmandises, dal quêl gnit
publicheda eir las chanzuns L'Alizé, Gourmandises (posiziuns 23., resp. 70. da
la parada da hits svizra) e Parler tout bas ("Parler da bass", publicheda be in
Frauntcha e Belgia).

Eir il seguond DC d'Alizée, Mes Courants Électriques ("Mieus currents
electrics"), gnit prodüt da Mylène Farmer e Laurent Boutonnat. El gnit publicho
ils 18 marz 2003 in Frauntscha insembel cun la chanzun J'en ai marre! ("Eau and
he avuonda!").

Album e chanzun vettan bun success in Europa ed Asia; in Svizra ragiundschettane
la 13., resp. la 5. posiziun illa parada da hits. Da l'album gnint publichedas
eir las chanzuns J'ai pas vingt ans ("Eau nun he vainch ans", 60. in Svizra) e À
contre-courant ("Cunter il current", 64. in Svizra).

Da las chanzuns J'en ai marre! e J'ai pas vingt ans existeschan eir las versiuns
in ingles, clamedas I'm Fed Up!, resp. I'm Not Twenty, amenduos chantedas da
Alizée svessa.

Zieva la publicaziun da Mes Courants Électriques ho Alizée fat üna turnea tres
tuot la Frauntscha: in poch temp gnint tuots ils bigliets dals concerts
vendieus.

Ils 27 settember 2007 gnit our la chanzun Mademoiselle Juliette ("Giunfra
Juliette"), chi procedet la publicaziun, ils 3 dicember 2007, dal terz album
d'Alizée, Psychédélices ("Psiche-dalets"), prodüt da Bertrand Burgalat, Daniel
Darc, Oxmo Puccino, Jean Fauque e Jérémy Châtelain.

Dal favrer 2008 gnit publicheda ün'otra chanzun da quist'album, Fifty-Sixty
("Tschinquaunta-Sesaunta").

In Svizra nu vet Psychédélices fich success: pelvaira, el ragiundschet be la 99.
posiziun da la parada da hits.

Alizée ho marido il chantadur frances Jérémy Châtelain dal 2004; ils haun üna
figlia, Anny-Lee, naschida ils 29 avrigl 2005.



https://rm.wikipedia.org/wiki/Alexander_Lozza

Pader Alexander Lozza (* 28 da zercladur 1880 a Murmarera; † 13 da favrer 1953 a
Casti) è stà in prer e poet rumantsch.

Pader Alexander Lozza è naschì ils 28 da zercladur 1880 a Castigl, Murmarera cun
il num Constantin. Naschì è el en ina gronda famiglia: El era il dudeschavel
uffant. En sia uffanza gieva el l’enviern a scola, la stad era el pastur. Sco
pastur era el savens ora en la natira, quai che l'ha influenzà fermamain. Quai
pon ins era vesair pli tard en sias poesias.

Suenter la scola primara ha el bandunà il Surses ed è ì a Genua en ina scola
claustrala da chaputschins. Vid la nova cuntrada cun las planiras vastas e la
mar senza fin ha el bregias da s’endisar ed el sa lascha encrescher. Suenter in
temp d’acclimatisaziun ha el lura cumenzà a scriver poesias – l’emprim dentant
en lingua taliana.

Cun 20 onns entra el en la claustra a Genua e survegn là il num Alexander. Sia
emprima messa celebrescha el dentant a Murmarera, ses lieu d’origin. El turna
dentant puspè a Genua per finir il studi. Suenter vegn el tramess sco prer a Vaz
ed a Tumegl. El suonda a tut quels cumonds, dentant betg adina cun plaschair.

La primavaira dal 1919 vegn el ordinà a Salouf. Puspè a chasa en sia val ha el
rechattà sia ventiraivladad cumpletta. A Salouf è el trenta onns prer. In temps
è Lozza era parsura da la baselgia da Ziteil. L’atun va Lozza adina a chatscha
cun ses chaun Lora. Il temp ch’el è puspè enavos en sia patria è il pli
fritgaivel per sia ovra litterara.

L’onn 1935 vegn Lozza enconuschent en tut la Svizra, perquai ch’el gudogna cun
sia poesia "Crusch alva sin fons cotschen" ina concurrenza da la "Schweizer
Illustrierte" per in nov imni naziunal.

Ils ultims onns ha Lozza adina dapli fadias da vegnir suenter a ses pensums,
uschia ch’el sto bandunar l’onn 1949 la plaiv da Salouf e viva enavant a Casti
en l’ospizi chaputschin. En ses davos onns cumbatta el il lai da fermada ch’è
planisà a Murmarera, dentant senza success. El mora anc avant ch’il lai vegn
bajegià.

“No cun las arpas", scheva Babilonia; "da vossa patria ans cante igl cant!"
Planschond dei Israel: "Cantar agl ester? - La vousch disdei; noss cant davainta
plant!"

Igls povers bandageas da Murmarera, cun îgls carlaints, raspondan er usche, cur
tg`esters deian: "Vossas Mintinedas an voss lungatg tgimora, ans cante."

"Cantar? - O na! Avonda vagn bargia, statgond portrets e tavlas giu d`pare,
passond cugl noss fagot, scu smaladias, dasper baselgia e santieri ve! -

Partias, scu or da Sodom`e Gomorra, nous anavos dastgagn er berg vurdar! Mar
morta, blava, corva nossa patria: pi lev vogl da votar, tgi d`emigrar!"



https://rm.wikipedia.org/wiki/Zaccaria_Pallioppi

Zaccaria Pallioppi (* 2 da matg 1820 a Schlarigna; † 3 da matg 1873 en il medem
lieu) è stà in giurist e perscrutader dal rumantsch dal Grischun. Pallioppi ha
era scrit e traductà poesias ed aforissems.

Zaccaria Pallioppi è naschì sco figl dal giurist e filolog Jon Pitschen e sia
dunna Chatrina, n. Zamboni. Cur ch'el aveva otg onns è mort ses bab, nov onns
pli tard sia mamma. Dapi il 1828 enfin il 1833 ha Pallioppi frequentà l'Institut
à Porta a Ftan, silsuenter ha el entschet il 1832 in emprendissadi sco pastizier
a Turin. Tranter il 1835 ed il 1841 ha el frequentà il gimnasi a Cuira. Lura ha
el fatg in emprendissadi sco giurist a Curia, Jena e Berlin. En quest temp ha el
scuvert la nova scienza da la romanistica. Il 1844 ha el maridà Ursina Mengia
Vicedomini.

Tranter il 1855 ed il 1857 era el landamma, dal 1857 enfin il 1859 deputà dal
Cussegl grond dal Grischun e derschader da pasch. Il 1859 ha el bandunà il
servetsch public ed è sa deditgà exclusivamain a ses studis filologics, en
particular dal rumantsch ladin. Pallioppi è mort ils 3 da matg 1873 ed è vegnì
sepulì ils 5 da matg sin il santeri da la baselgia San Gian sper Schlarigna.

Cun l'Ortografia et ortoëpia del idiom romauntsch d'Engiadin'ota, compiledas per
creschieus et scolars pü avanzos ha el stgaffì il 1857 l'emprima ortografia
putera ch'è vegnida renconuschida generalmain. Il 1868 è cumparida sia
Conjugazium del verb. Ella ha dà a l'idiom da l'Engiadin'Ota in fundament
scientific e l'ha segirà ina prioritad sco lingua da scrittira visavi als auters
idioms rumantschs.

Il 1858 ha el cumenzà la lavur vi da si'ovra principala, il Dizionari dels
idioms romauntschs d'Engiadin'ota e bassa, della Val Müstair, da Bravuogn e
Filisur, ch'el n'ha betg pudì terminar. Cur ch'el è mort era be la secziun fitg
vasta dal bustab A pronta per la stampa. Dals auters bustabs existivan sbozs
detagliads, dals quals ins pudeva vesair che Pallioppi veseva tut ils dialects
rumantschs e ladins sco unitads organics ch'el tractava uschè eguals sco
pussaivel.

L'ediziun rumantsch-tudestga è vegnida cumplettada da ses figl, il reverenda
Emil Pallioppi, e publitgada il 1895 en ina furma fermamain reducida ed adaptada
al diever pratic e betg als basegns da la scienza. Il 1902 è cumparida l'ediziun
tudestg-rumantscha. Mintga ediziun cumpiglia bunamain 900 paginas. In'ulteriura
ovra cumplessiva, Orts- und Eigennamen Rätiens, è restà manuscrit.



https://rm.wikipedia.org/wiki/Viafier_retica

La Viafier retica (VR) (tal. Ferrovia retica, tud. Rhätische Bahn) è
in’interpresa da viafier cun ina rait a binaris stretgs situada en il chantun
Grischun. Da la furma giuridica ennà è la Viafier retica ina societad anonima
(SA) cun sedia a Cuira. La Viafier retica posseda ina rait da rodaglias cun ina
lunghezza da 384 kilometers. Las rodaglias èn in meter ladas. Las lingias da
viafier da l’Alvra e dal Bernina da la Viafier retica tutgan dapi ils 7 da
fanadur 2008 tar il Patrimoni cultural mundial da l’UNESCO.

La construcziun da la Viafier retica deriva da l’iniziant ollandais Willem-Jan
Holsboer. El è stà il promotur principal da la lingia da viafier da Landquart a
Tavau che furma l’emprima lingia da la rait da la Viafier retica da pli tard.

Ils 7 da favrer 1888 è vegnida fundada sin l’iniziativa da Holsboer la
Schmalspurbahn Landquart–Davos AG (LD). Per surmuntar las pendenzas dal traject
alpin tranter Landquart e Tavau vuleva la societad construir oriundamain ina
denticulara. In’autra varianta cun trais stortas a piz vegniva medemamain
discutada. Pervi dal success da la Viafier dal Gottard, senza rodas dentadas e
senza stortas a piz, èn dentant omaduas variantas vegnidas refusadas. Ins è sa
cunvegnì da construir ina viafier d’adesiun be cun ina storta a piz; quest’unica
storta a piz sa chattava a la staziun da Claustra ed è vegnida gulivada pli
tard. La lingia ch’ins aveva planisà a l’entschatta n’ha betg pudì vegnir
realisada pervi da la val fitg stretga e per motivs finanzials. L’emprima
badigliada è succedida ils 29 da zercladur 1888.

Gia l’onn 1889 ha pudì vegnir averta la lingia da Landquart a Claustra ed otg
mais pli tard er l’entira lingia fin a Tavau. L’onn 1895 ha la Schmalspurbahn
Landquart–Davos AG midà ses num en Rhätische Bahn (RhB) respectivamain Viafier
retica (VR). Il motiv è stà che Holsboer planisava in’expansiun da la viafier er
en autras regiuns dal Grischun. Suenter ina decisiun dal pievel il 1897 è la
Viafier retica daventada la viafier chantunala dal Grischun.

Cuntrari a las ulteriuras lingias existentas è la lingia da Bever a Scuol stada
electrifitgada gia da l’entschatta. Tranter ils onns 1913 e 1922 è lura l’entira
rait vegnida electrifitgada. L’electrificaziun ha optimà l’effizienza da l’entir
traffic da viafier ed ha schlià il problem da la mancanza da cotgla, chaschunà
tras l’Emprima Guerra mundiala. Ils responsabels èn sa decidids per in sistem
electric cun current alternant da 11 kV e 16 2/3 Hz (dapi il 1995 16.7 Hz) che
vegn duvrà anc ozendi.

Il 1942 ha la Viafier retica surpiglià il manaschi da las viafiers d’Arosa e dal
Mesauc. Il 1944 è alura succedida la cumpra da la Viafier dal Bernina. Questas
viafiers eran stadas independentas fin al mument che la Viafier retica las ha
cumprà. Il motiv per la vendita èn stadas las cundiziuns economicas pli
difficilas chaschunadas tras la Segunda Guerra mundiala.

La Viafier retica ha gì da cumbatter cun problems finanzials a partir da la
Segunda Guerra mundiala fin tard viaden en ils onns setanta. Be cun subvenziuns
generusas da la Confederaziun ha ella pudì surviver quest temp da bassas
frequenzas senza stuair restrenscher la lingia da viafier e senza stuair serrar
tschertas staziuns. Temporarmain han ins perfin discutà sche la Viafier retica
duess vegnir surpigliada da las Viafiers federalas svizras (VFF).

Pir cur che la Confederaziun ha cumenzà vers la fin dals onns setanta a sbassar
drasticamain las subvenziuns, èn ins puspè sa regurdà tar la Viafier retica da
las fermezzas dal temp da piunier ed ha cumenzà a commerzialisar turisticamain
ses trajects. Ins ha creà purschidas sco il Glacier-Express, il Bernina-Express,
il Palm-Express u il Heidiexpress. Grazia a visitaders da tut il mund han
quellas procurà per trens plains durant la gronda part da l’onn. Ultra da quai
han ins spargnà persunal u serrà las staziuns che faschevan nagina u be ina
pitschna svieuta. La lingia Mesocco-Bellinzona è vegnida messa ord funcziun
l’emprim per il traffic da persunas, pli tard er per il transport da vitgira.

Ulteriurs impuls ha retschavì la Viafier retica cun l’avertura da la lingia dal
Veraina che maina da Claustra tras il tunnel dal Veraina en l’Engiadina Bassa.
Il tunnel è vegnì inaugurà l’onn 1999. La finanziaziun è vegnida garantida
oravant tut da la Confederaziun. Ultra da persunas vegnan transportads
spezialmain autos e camiuns tras il tunnel dal Veraina. Uschia na manglan quels
betg far durant l’enviern il viadi fadius sur il Pass dal Flüela.

Tras il tunnel dal Veraina è l’Engiadina Bassa s’avischinada oravant tut
l’enviern pli ferm als lieus centrals sco Cuira, Turitg, Son Gagl e Berna. Las
frequenzas da la lingia dal Veraina han fin ussa surpassà tut quai ch’ins aveva
spetgà ed han oravant tut purtà a la vischnanca da Scuol in tschert svilup
economic, dentant er in augment turistic per part contestà.

Er cun tut las innovaziuns n’èn ils problems economics da la Viafier retica betg
schliads. Ins ha dentant pudì cumpensar las subvenziuns scursanidas dal stadi
numnadas survart. L’onn 2004 ha la Viafier retica fatg in gudogn da stgars ina
milliun francs, trais milliuns pli pauc che l’onn avant. Entant ch’ins ha pudì
augmentar massivamain il gudogn da transports da persunas grazia al
Glacier-Express ed al Bernina-Express, èn las entradas dals transports da
vitgira, d’abunaments e da cartas da plirs viadis vegnidas pli pitschnas.

Ils 24 d’avust 2006 ha il cussegl administrativ da la Viafier retica decidì da
reducir fin l’onn 2008 il dumber dal persunal per 10 % (145 persunas). Tenor il
cussegl administrativ saja quest pass indispensabel per segirar a mesa vista
l’existenza da la Viafier retica. Las novas resursas finanzialas a disposiziun
èn vegnidas duvradas urgentamain per sanar ils trassés (per exempel èsi stà
necessari da sanar radund in terz da las 150 punts) e per cumprar vaguns da tren
moderns. Ins ha bain empruvà da realisar la reducziun da persunal per gronda
part senza stuair relaschar emploiads, var 40 relaschadas n’èn dentant betg
stadas d’evitar. Quellas han tutgà oravant tut lavurers en ils lavuratoris ed il
persunal da las staziuns. Sco autras era, han las staziuns da Vaz Sut, da
l’Ospizio Bernina e da Campocologno nagin persunal da staziun pli (dapi il
2008). Per autras staziuns èn ins en tschertga da possessurs privats.

Ils 21 da december 2006 han ils represchentants da la Viafier retica surdà a la
sedia da l’UNESCO a Paris in’acta da canditatura cun la dumonda d’acceptar il
traject da Tusaun fin Tirano en l’inventari dal Patrimoni cultural mundial. Ils
7 da fanadur 2008 ha l’UNESCO respundì en moda positiva a questa dumonda.
Cunquai è la cuntinuitad dal traject da Tusaun a Tirano garantida a lunga vista.
Il label sco Patrimoni cultural na vala betg be per la lingia da viafier en in
senn restrenschì, mabain er per patrimonis culturals impurtants sco viaducts,
maletgs dal vitg ed autras caracteristicas da la cuntrada. La fin finala han ins
definì ina zona da 500 fin 1000 meters che cumpiglia tut la cuntrada da cultura
vesaivla davent da la lingia dal tren.

Sper la Semmeringbahn en l’Austria e la Mountain Railways of India è la Viafier
retica la terza lingia da viafier ch’è vegnida acceptada sco Patrimoni cultural
mundial.

Dapi il matg 2010 curseschan ils emprims tschintg trens da la nova seria
‹Allegra› sin ils binaris da la Viafier retica. En tut ha la Viafier retica
empustà da la Stadler Altenrhein AG 15 trens cun dus currents electrics e
tschintg cun be in current electric. Ils trens pli ferms cun dus currents
electrics èn previs per la lingia dal Bernina, per il traject Cuira-Arosa e per
il traject da Landquart a Tavau. Tschels tschintg trens vegnan a substituir ils
trens che han passà 30 onns ed a porscher dapli confort en l’aglomeraziun enturn
Cuira. Il tren ‹Allegra› ha ina lunghezza da 49,5 meters e paisa 106 tonnas. El
è abel da far prestaziuns da 2600 kW (ca. 3500 forzas chavals) è cuntanscha ina
spertadad da 100 km l’ura. El porscha 76 plazzas da segunda e 24 d’emprima
classa.

A chaschun da la preschentaziun dals novs trens han ils responsabels discurrì
d’in mument ordvart impurtant per la Viafier retica. Ils novs trens sajan tant
in’investiziun per il turissem sco per il traffic pendular. Plinavant han ins
menziunà l’identificaziun dal tren cun il chantun Grischun. Il fundament per il
design dal tren è l’animal da la vopna dal Grischun, il capricorn.



https://rm.wikipedia.org/wiki/Vasco_da_Gama

Il Portugais Vasco da Gama (* ca. 1469 a Sines; † ils 24 da december 1524 a
Cochin, India) ha scuvert la via maritima che maina dal Portugal enturn il
continent da l’Africa en l’India. En vista a la concurrenza da la Spagna cun las
scuvertas da Columbus ed al privel creschent dals Arabs era il Portugal sa
preparà durant decennis per far quest viadi. I sa tractava d’avrir territoris
enconuschents e nunenconuschents e da segirar qua tras las ritgezzas enormas da
l’Africa e da l’India. Vasco da Gama è partì cun sia flottiglia ils 8 da fanadur
1497 ed è stà passa dus onns sin viadi. La scuverta da la via maritima en
l’India ha stabilì la ruta sin la quala tut ils bastiments europeics èn navigads
en l’Orient Central enfin tar l’avertura dal Chanal da Suez l’onn 1869.

L’onn 1415 ha il prinzi Hendri il Navigatur – che n’è dal reminent mai navigà
sin la mar malgrà ses titel – fundà in’academia a Sagres, giusum il Portugal.
Sin basa da la savida da scienziads giudaics ed arabs vegniva instruì en quella
geografia, astronomia e la manipulaziun d’instruments nautics. Lissabon valeva
da quel temp bain en l’entira Europa sco center dal commerzi, da navigaziun e da
scolaziun, ma quai che nus numnain oz perscrutaziun succediva a Sagres. Là
vegnivan rimnads ed evaluads ils roteiros, las chartas nauticas ed ils cudeschs
da navigaziun ch’ils navigaturs purtavan a chasa. Sin cartas vegnivan marcads
ils puncts marcants, ils funds auts, ils lieus d’ancrar ed autras indicaziuns
nauticas. Uschia ha il Portugal creà las premissas per l’avanzament successiv
vers il sid. Ils Portugais èn damai daventads aifer paucs decennis ils
navigaturs ils pli furbers da tut ils pajais da navigaziun ed els chapivan era
da transfurmar lur avantatgs scientifics en success concrets.

Regularmain sa mettevan bastiments sin viadi per perscrutar la via maritima
enturn l’Africa. Las mirveglias e l’iniziativa dumagnavan la tema ed il snuizi
da la mar averta. Ma currents ed orcans incalculabels faschevan adina puspè fin
a quests experiments. Successivamain è vegnì cuntanschì Sierra Leone, la Costa
d’Aur ed il Camerun e scuvrì la lingia nord-sid da la costa occidentala
africana. In punct final provisoric è reussì a Bartolomeo Diaz cura ch’el è
navigà l’onn 1488 enturn il Cap da la Buna Speranza. Ma curt suenter ha la
squadra spussada e rebella sfurzà el da returnar. Las expediziuns sumegliavan ad
in gieu da puzzle d’experimentar e far sbagls. Las conuschientschas acquistadas
e las correcturas necessarias han dentant furmà la basa per ulteriuras
expediziuns.

A medem temp ha il retg portugais Juan II tramess in’expediziun sut Pêro da
Covilhã che discurriva currentamain arab tras l’Europa ed il Proxim Orient
directamain a la costa da Malabar en l’India. Là han ils Portugais emprendì a
conuscher ritgezzas extraordinarias, il commerzi da spezarias e las citads da
Goa, Calif e Cananore. Sinaquai è la scuverta da la via maritima en l’India
daventada la finamira centrala da la politica exteriura dal Portugal.
Economicamain signifitgava quai da rumper il monopol da commerzi muslim e la
posiziun predominanta da Genova e Vaniescha. La finamira politica era da
cumbatter ils mohamedans e da suttametter ed explotar novas terras.

Sin questa nominaziun ha Gama reagì da l’entschatta ennà cun grond inschign.
L’emprim ha el agì cun reserva, ha proponì ses frar vegl per mantegnair
l’ierarchia da famiglia ed ha segirà cun quest gest la solidaritad dal frar. Anc
dapli diplomazia ha el demussà cun occupar las posiziuns decisivas sin ils
bastiments. El ha recrutà ina gruppa bain maschadada da mariners versads e da
giuvens navigaturs cun talents excellents. In dals chapitanis è daventà ses frar
pli vegl Paulo da Gama. Per sa far valair visavi mar ed auras e visavi las
squadras, per vegnir a fin cun malsognas, cun las ostilitads dals Africans e
dals Inds, cun il clima tropic e las intrigas politicas na duvravi dentant betg
mo conuschientschas navigatoricas, mabain era la dretga dosa da diplomazia,
resolutadad, malignadad, preschientscha, giustia, fidaivladad envers il retg ed
in’insistenza che na capitulava gnanc en situaziuns desperadas.

Era las squadras aveva il cumandant tschernì cun grond quità per vegnir a fin
cun tut las discordanzas. Ellas sa cumponivan da navigaturs, construiders da
velas, lainaris e represchentants da professiuns parentadas, cuschinunzs e
schuldada marinara. En sia valisch aveva Vasco da Gama ina brev d’Emanuel I al
Somorin, il retg da Calicut, e regals da pauca valur per ils differents prinzis.
Ils 8 da fanadur 1497 ha la flottiglia bandunà il port da Rastello sper Lissabon
cun 5 bastiments e 100 umens.

Vasco da Gama ha prest furnì la cumprova da ses talent extraordinari e da sia
temerariadad passiunada da cuntanscher la finamira senza gronds deturs. El n’è
betg sa stortiglià sco ses antecessur lung la costa africana. Dal Cap Verd ha el
prendì curs en in artg temerari vers sidvest e sid e percurrì l’Atlantic dals 3
d’avust fin il prim da november sin ina nova ruta directa. Il december è el
navigà enturn il Cap da la Buna Speranza ed è arrivà en zonas nunperscrutadas.
L’avrigl han els cuntanschì Mombasa. Cun pleds commovents vegn la situaziun
descritta en il roteiro: «Ils umens eran grev malsauns ed ils chapitanis maurs
als avevan engianà e pruvà d’als carmalar en in latsch.» Ins sto supponer ch’i
deva gia grondas ostilitads tranter cristians e muslims indigens ch’èn anc
vegnidas intensivadas cun l’arrivada dals Portugais cristians. Ils Arabs avevan
perquai tut interess da retegnair ils invasurs. La flotta ha cuntinuà ses viadi
enfin a Malindi. Là è Vasco da Gama navigà cun il chapitani arab Ahmed Ibn
Majid, in um fitg capavel e loial, en lingia directa sin la mar averta vers
Calicut. Ils 20 da matg 1498 han els cuntanschì lur destinaziun. Per l’emprima
giada eran bastiments europeics navigads sin la via directa enturn l’Africa en
l’India.

Pervi dals vents disfavuraivels è il viadi da return daventà ordvart stentus.
Ins na po strusch s’imaginar las painas dals marinaris. Els eran exposts al
scorbut senza pudair sa gidar perquai ch’ins saveva anc fitg pauc da questa
malsogna sgarschaivla. «Las schunschivas creschivan ad els sur ils dents uschia
ch’els na pudevan mangiar nagut pli, lur chommas eran unfladas e lur corp cuvert
d’abscess ch’avevan mudregià in um enfin ch’el è mort», uschia statti scrit en
il roteiro. Sulettamain sin lur return da l’India en l’Africa èn morts trenta
umens en quella maniera. Forsa eran questas painas ina da las raschuns, daco
ch’ils Portugais tractavan ils indigens cun tanta brutalitad. Els pativan sezs,
daco duevan els schanegiar ils Arabs. Il settember 1499 ha Vasco da Gama
cuntanschì il port da Lissabon. Ina gronda part da ses umens, tranter els era
ses frar, era dentant morta.

Il retg Emanuel I era conscient da l’impurtanza da la scuverta da Gama.
Regularmain ha el tramess sin la ruta inda armadas che duevan segirar quella cun
basas. Gama, ornà cun il titel da ‹dom›, è vegnì nominà schefcumandant da las
armadas. Sin ses cumond è ina flotta da 13 bastiments e 1500 umens partida ils 8
da mars 1500 sut Pedro Álvares Cabral. Cabral è arrivà sco emprim European en la
Brasilia ed ha prendì en possess questa terra per il Portugal. Sut João da Nova
èn vegnids tramess ulteriurs bastiments en l’Atlantic dal Sid ed en l’India. Ma
il monopol commerzial en l’India n’era tuttavia anc betg segirà.

Ma danovamain è la carriera da Gama vegnida interrutta andetgamain suenter ses
return. I dat differentas speculaziuns dals cronists. Ils vairs motivs restan
zuppads. Malgrà la pensiun respectabla ed ils vasts privilegis para
l’inactivitad d’avair tribulà l’erox da la mar. En l’India manavan entant ils
viceretgs in regiment crudaivel. Cura ch’Emanuel I è mort ils 13 da december
1521 ha el laschà enavos a ses figl Juan III in’ierta inda totalmain ruinada.

Il nov retg è ussa sa regurdà da l’admiral temerari ma loial, ed al ha clamà per
far fin cun la situaziun insupportabla. El ha numnà Vasco da Gama nov viceretg
da l’India. Ils 9 d’avrigl 1524 è Gama partì da Lissabon cun 14 bastiments e
radund 3000 umens, uffiziants e schuldads. L’admiral ha fatg urden senza
remischun en l’India. L’anteriur viceretg è mitschà be a paina da la mort. Da
Gama ha mess fin a la corrupziun ed a l’engol da possess statal ed ha relaschà
in dretg penal draconic. Vasco da Gama ha lavurà cun engaschament total e senza
remischun era envers sasez. L’atun da l’onn 1524 era el gia grev malsaun.
Abscess al culiez al impedivan da pledar e dissolvevan ses corp pli e pli. Ils
davos dus mais da l’onn ha sia voluntad da fier anc dominà ina giada sur da ses
corp spussà e mudregia. Lura è el dà ensemen e mort la vigilgia da Nadal dal
1524 a Cochin en la vegliadetgna da 54 onns. Ses corp giascha oz en la baselgia
da la claustra dals Gironimits a Belem sper Lissabon.



https://rm.wikipedia.org/wiki/Uors-Peiden

Uors-Peiden ei in'anteriura vischnaunca politica svizra dil cantun Grischun.
Ella sesanfla el circul Lumnezia dil district Surselva.

La vischnaunca dad Uors-Peiden ei naschida l'onn 1963 dalla fusiun dallas
vischnauncas politicas dad Uors e da Peiden. L'onn 2002 ha Uors-Peiden fusiunau
cun Camuns, Tersnaus e Surcasti tier la nova vischnaunca da Suraua.

Emprems fastitgs d'Uors anflan ins els onns 1290-1298. Il num "Furth" cumpara da
gliez temps en in register ecclesiastic dalla diocesa da Cuera. Ins smina che
"Furth" derivi dil plaid latin bifurcus, per romontsch bifurcaziun. La situaziun
geografica dil vitg cumprova ina tala interpretaziun dil num.

Cun la fin dil temps feudal e las premuras per ina democratisaziun ei buca mo la
Ligia Grischa naschida, mobein era ils vischinadis. Entochen 1854 formavan Uors,
Tersnaus e Duvin ina cooperaziun politica ed economica.

Informaziuns concretas concernent il vitg dat ei puspei naven dall'entschatta
dil 20avel tschentaner. Entras ina conclusiun dil Cussegl grond digl onn 1903
ein ils uclauns da Runs, Crestas e Caglias vegni integrai ella vischnaunca da
Camuns. Malgrad quella sminuaziun ha la vischnaunca d'Uors saviu augmentar sia
muntada. Entras la construcziun dalla via da Val ei il vitg daventaus il punct
central pertuccond il traffic ella Lumnezia sut. Avon la construcziun da quella
via stuevan ins ir sur Peiden e Valgronda per arrivar a Glion, tenor igl urari
d'unviern digl onn 1889 cuzzava il viada da Glion ad Uors rodund duas uras.

Descripziun: In Rot eine goldene (gelbe) Brunnenschale mit vier goldenen
silberbordierten Wasserstrahlen.



https://rm.wikipedia.org/wiki/Uniun_da_giuventetna_Riom-Parsonz

L'Uniun da giuventetna Riom-Parsonz è en'uniun, alla cala mintga gioven betg
marido e mintga giovna betg maridada digl cumegn Riom-Parsonz pò antrar siva igl
taimp da scola obligatoric. Igl motto da l'uniun è: Egn per tots - tots per egn
(Einer für alle, alle für einen).

Mintga commember tgi sorta dalla uniun da giuvententa tras miridar ò da dar ena
seira da baralot per l'antier'uniun. Per paia dat l'uniun igl de da nozzas las
mintinandas. Ainten la canzung Las Mintinadas, tg'igls giovens cantan pigl
spusalezzi, peglia igl spous/la spousa cumgea da mintga member da la famiglia e
la finala da tot la giuventegna e da tot anturn, anturn. Betg mantger dastga igl
pled digl president, noua tg’ins lascha reveiver anc eneda las asnareias durant
igl taimp nubil dalla spousa e digl spous.

L’activitad la pi gronda mintg’onn è igl teater; e chegl gio siva digl onn 1964!
Igl teater è egna dallas activitads, tgi vign visitada fitg numerousamaintg.
Dasper igl teater magna l'uniun mintgamai la premaveira tras ena
"Wallstreetparty" an la Caldera a Parsonz. Er la premaveira sa cattan igls
commembers mintg’onn per passantar ansemmen en de da divertimaint u en de da
lavour. La festa d’amprem avost per las vischnancas da Riom e Parsonz vign er
organisada da l’uniun da giuventetna. Betg d’amblidar è, tgi l’uniun vò mintga
dus onns ansemmen sen viadi. Igls lis da destinaziun èn fitg differens scu per
exaimpel Paris, Rhodos (2000), Berlin (2002), Garda (2004), Londra (2006), Minca
(2008), Prag (2010), la Mar Neira a Bulgaria (2012) ni Edinburgh (2014). Igl
proxim viadi, igl 2016 magna schizont a New York.



https://rm.wikipedia.org/wiki/Terra_Grischuna

Terra Grischuna è ina revista che cumpara mintga dus mais en la chasa editura da
medem num a Cuira e che tracta tut ils temas che pertutgan il chantun Grischun.
Ella ha in'ediziun da stampa da 18'000 exemplars e porta il suttitel Natur,
Kultur und Freizeit in Graubünden («natira, cultura e temp liber en il
Grischun»). La Terra Grischuna cumpara dapi il 1942.

Mintga ediziun è deditgada ad ina tematica centrala sco per exempel «Chur – eine
Stadt im Wandel» (5/2009). Ils artitgels han in caracter scientific popular e
vegnan scrits dad experts, oravant tut da istorichers, geologs e linguists.

Duas paginas da mintga ediziun (Chapis Vus rumantsch? e Pagina Grigionitaliana =
Pagina dal Grischun talian) èn reservadas per las duas linguas minoritaras dal
Grischun, rumantsch e talian.

Malgrà che Terra Grischuna vegn distribuida sin via commerziala ha ella causa la
disponibladad en ils trens da la Viafier retica ed ils edifizis d'uffizi dal
Chantun quasi il status d'ina revista semi-uffiziala ch'è pregnanta per la
cultura.

La revista è vegnida fundada il 1942 da Balz Fetz, in Grischun ch'è emigrà a
Basilea. Ella sa drizzava surtut a Grischuns en Svizra e cumpareva a
l'entschatta 4–6 giadas l'onn. Il suttitel era en ils emprims onns
Heimatnachrichten («novitads or da la patria»; pli tard e fin ussa (2012)
Zeitschrift für Natur, Kultur und Freizeit in Graubünden («natira, cultura e
temp liber en il Grischun»). Fin il 1968 era la chasa editura domiciliada a
Basilea ed il suandants 30 onns a Bottmingen en il chantun Basilea-Champagna.
Ozendi è la chasa editura ina societad anonima ed ha sia sedia en la
Kasernenstrasse 1 a Cuira. L'editur da la revista è Reto Fetz, figl dal fundatur
da la societad.

Dapi il 1955 duvrava la Pro Raetia la Terra Grischuna sco organ da publicaziun
uffizial. Il 1983 ha la Terra Grischuna sco emprima revista periodica publitgà
in text scrit en rumantsch grischun. Il 1. da schaner ha la Südostschweiz Medien
surpiglià la revista.



https://rm.wikipedia.org/wiki/Siegbert_Stehmann

Siegbert Stehmann (*9 d‘avrigl 1912 a Berlin; † 18. Januar 1945 sper Nida in
Lituania) d’eira ün ravarenda e poet tudas-ch evangelic.

Siegbert Stehmann creschaiva sü a Berlin ed absolvaiva la matura al gimnasi a la
clostra grischa. El faiva sieus stüdis teologics a las universiteds da Berlin ed
a Tübingen. Zieva cha'ls naziunelsocialists vaivan surtut la pussaunza in
Germania dal 1933 e pruvaivan d'influenzar eir la baselgia evangelica, s'ho'l
scrit aint scu commember da la Baselgia confessaunta. Illa seguonda guerra
mundiela cumbattaiva'l scu sudo da l'armeda tudes-cha, l’uscheditta Wehrmacht,
in Finlanda, in Bessarabia e finelmaing in Lituania innua ch'el moura düraunt
ün'offensiva da l'armeda cotschna in schner dal 1945.

A maunchan davart Stehmann fin hozindi retscherchas scientificas. Marion
Heide-Münnich publichaiva dal 2003 üna lavur chi's mouva sül cunfin da teologia
e scienza da litteratura.

Daspö l'an 2011 doctorescha il ravarenda da Puntraschigna, David Last, tar
Johannes von Lüpke, professur per teologia sistematica a la Scoula ota
ecclesiastica da Wuppertal e Bethel, cun üna perscrutaziun chi tratta da
dumandas linguisticas da l'ouvra da Stehmann.



https://rm.wikipedia.org/wiki/Sestri_Levante

Sestri Levante (Sèstri in l'idiom da la Liguria) es üna vschinauncha taliauna da
18.725 abitants illa Region Liguria, Provinza da Genova. Per sia pusiziun
geografica vegna'la eir clameda "la cited dals duos mers".

Sestri as chatta illa "Riviera di Levante" da la Liguria ed es üna da las pü
orientelas citeds dal Golf dal Tigullio. Ella es sülla planüra furmeda da l'ovel
Gromolo cul ir dal temp, dasper il cap clamo "Isla", chi es unieu a la terra
ferma vi da üna strivla da terra, chi parta la "Baja da las Parevlas" (uschè
clameda perque cha dal 1825 lo vivit il scriptur danais Hans Christian Andersen)
da la "Baja dal Silenzi". La cited veglia as chatta traunter las duos bajas e la
strivla da terra; la part da la cited la pü moderna s'ho sviluppeda sülla
pianüra dal Gromolo.

Sestri gnit fundeda dals Liguri, pövel clamo eir "Tigulli" (chi ho do il nom a
la zona inua cha la cited as chatta), scu tuot las vschinaunchas limitrofas. Üna
vouta as chattaiva Sestri sün ün'isla; cul ir dal temp dvantet l'isla ün cap
pervi dals alluviuns transportedas dals ovels Gromolo e Petronio e da l'acziun
dal mer. Düraunt l'eted dals Romauns eira Sester clameda Segesta Tigullioreum u
eir be Segesta. Già da quel temp eira'la ün center da commerzi maritim fich
important: pervi da sia vicinanza a las vias, chi mnaivan als pass dal Bracco e
da Velva rivaiva la marchanzia al port e giaiva vers ils vals Petronio,
Graveglia e Vara e Lunigiana; impü sün qustas vias rivaivan las materias
primaras dal pajais intern fin a Sestri. Sestri gnit manzuneda i'l "Diplom da
Berengario" dal 909, cur ch'ella gnit deda a la Baselgia da San Gian da Pavia;
zieva gnit ella cedida a l'Abadia da San Colomban da Bobbio. Düraunt il temp
d'immez cumanzet ella ad as svilupper sülla planüra. Dal 1133 pruvet la famiglia
Fieschi da Lavagna a piglier Sestri, ma la Republica da Genova la battet e zieva
ün an pigliet la vschinauncha suot sia protecziun militera e politica. Dal 1145
pigliet l'Abadia da San Colomban la part la pü ota da Sestri, cha Genova
transfurmet zieva in chastè. La flotta da Pisa attachet il Tigullio dal 1170, ma
scu eir las otras vschinaunchas limitrofas fet Sestri resistenza ed as salvet.
Dal 1172 s'alliettan las famiglias Malaspina e Fieschi traunter pêr, e
conquistettan Sestri impè da Genova. Dal 1218 fundettane la "Chastlania da
Sestri Levante". Dal 1321 pruvet Castruccio Castracani, Signur da Lucca, a
piglier Sestri sainza success; percunter vet l'occupaziun dals Visconti da
Milaun success dal 1365. Eir Vnescha pruvet inutilmaing dal 1432. Scu las otras
vschinaunchas dal Tigullio vet Sestri plundrageda dal 1542 dals Türchs e dal
1607 dals Saracens. Düraunt l'eted da Napoleun faiva Sestri part dal
Departamaint da las Apenninas. Zieva'l Congress da Vienna dal 1815 entret ella
i'l Reginam da Sardegna e dal 1861 fet part dal Reginam d'Italia.

La vappa da Sestri Levante ho ün'isla grippusa cun duos tuors munidas da fruins
sün fuonz azur; sur ella do que üna curuna e suot üna manzina da ruver ed üna da
oliver. La bindera es azura cun l'ur d'or ed ho immez la vappa da la
vschinauncha.

La baselgia gnit construida da l'architect Gio. Batta Carbone traunter 1604 e
1616 scu nouva baselgia da la plaiv da Sestri Levante zieva la missa in uorden
da la colliaziun traunter l'Isla e la planüra. Fin 1957 füt ella cuncatedrala da
la diocesa da Brugnato; daspö quel an fo Sestri part da la diocesa da Chiavari.
La fatscheda dal 1837-1840 es da stil neoclassic e gnit progetteda da
l'architect Giambattista Prato. Dadains do que pittüras sün taila da l'eted
barocca ed üna Pieted da lain d'Anton Maria Maragliano.

Ella es la baselgia la pü veglia da Sestri: ella gnit constuida dal 1151 illa
part da la cited clameda Isla. Fin al 17. tschientiner füt ella la baselgia da
la piaiv da Sestri (hoz ho la baselgia da Santa Maria da Nazareth quista
funcziun). Il prüm edifizi eira da stil romanic, ma düraunt il 15. tschientiner
gnit ella construida darcho in stil baroc. Il clucher ho il tet a fuorma da
piramida e fnestras a duos archs. Dadains è'la da stil gotic ed ho trais nevs.

Eir scha las prümas notizchas sun dal 11. tschientiner, gnit ella construida
darcho düraunt il 18. tschientiner; zieva gnit ella ingrandida e munida cun ün
battisteri, ün nouv palintschieu da marmel e decoraziuns sülla fatscheda, inua
ch'ün ho miss üna statua da San Steivan. Dadains do que trais nevs e trais uters
(da San Steivan, San Gisep e Nossaduonna dal Carmel) la nev centrela glivra cun
üna granda apsida.

Ella gnit constuida düraunt ils ans Sesaunta dal 20. tschientiner, ma in quel lö
daiva que otras baselgias. Il prüm daiva que ün oratori dedicho a San Gian e San
Töna, ma dal 1647 construettan ils fraters üna nouva baselgia. Daspö 1948 è'la
baselgia da piaiv.

Quista baselgia as chatta dasper la Baja dal Silenzi construida dal 1688 da stil
da l'eted d'immez cun la fatscheda a strivlas orizontelas alvas e nairas. Dasper
ella do que la clostra dals chapütschins. Dadains do que üna statua da lain da
Nossaduonna immaculeda dal 18. tschientiner sün l'uter grand, üna pittüra da
Domenico Fiasella dal Miracul da San Töna da Padova ed üna taila da listess
pittur da San Flisch da Cantalice chi piglia l'iffaunt Gesu da Nossaduonna.

Construida il prüm dal 1658, gnit ella edificheda darcho bgeras voutas; ella
gnit abanduneda dal 1798, an da sia aboliziun vulida da Napoleun. Daspö 1829
è'la la baselgia da las sours da la Preschantaziun.

Ella as chatta illa cited veglia, lung la straglia clameda Vico Macelli; dasper
ella do que üna clostra dal chapütschins. Construida dal 1640, zieva la missa in
uorden da la cited dvantet il lö na adatto per la vita d'isolaziun dals fraters;
per que dal 1686 dettane la baselgia als preirs da San Peider in chadagna e
gettane davent. Cul ir dal temp gnit la baselgia missa in uorden ed ingrandida
bgeras voutas, eir perque ch'ella ho gieu bgers dans zieva l'arriv da Napoleun e
l'explosiun d'üna bomba in üna chesa dasper ella dal 1951.

Ella as chatta illa fracziun cun listess nom ed es eir clameda "Nossaduonna da
l'Agüd" daspö 1750. La baselgia dad hozindi es dal 1838.

Construieu düraunt il 17. tschientiner, hoz è'l la chesa cumünela da Sestri. El
as chatta in Piazza Matteotti, illa cited veglia, dasper la baselgia da Santa
Maria da Nazareth. Illa sela dal Cussagl, al seguond plaun da l'edifizi, do que
üna pittüra da Francesco Bassano da l'Aduraziun dals trais raigs.

Ad es ün palazi dal 17. tschientiner ed ho üna chapella dal 18. tschientiner.
Dadains do que nischas i'ls pilasters da la cupla, chi ho süsom üna pitschan
linterna cun las statuas da Sant Anna, San Gioachin, Santa Lisabetta e San Gisep
cun l'iffaunt Gesu.

Dasper l'Isla, inua cha hoz do que il parc da l'"Hotel dei Castelli", daiva que
ün chastè construieu dal 1145 da la Republica da Genova. Dal 1440 gnit el per
part construieu darcho e dvntet ün sunteri dal 1810. Düraunt ils prüms ans dal
20. tschientiner gnit el demolieu dal tuot. In listess lö traunter 1925 e 1928
gnittan ils "chastels Gualino" edifichos; que sun villas da stil da l'eted
d'immez hoz dvantedas albiergs.

Illa cited veglia do que bgers portels da s-chaglia dal 14. tschientiner. Els as
chattan pustüt lung la via XXV Aprile, la via maistra da la cited veglia,
clameda eir caruggio ("straglia" i'l dialect da la Liguria).

Illa Pinacoteca Rizzi do que ouvras da pittuors da la Flandra e bgeras keramicas
da la Liguria.

L'economia da Sestri Levante as basa pelpü sül turissem da sted, grazcha a sias
duos rivas e sia spelma tipica dals lös da la Liguria. Üna vouta as fundaiva
l'economia da Sestri sulla costrucziun da barchas a vela latina clamedas
"leudi"; ün po vzair üna da quistas barchas eir hoz sülla riva dals "Balin",
illa Baja da las Parevlas. A Riva Trigoso do que ils chantiers navels
"Fincantieri", chi construescha nevs da guerra ed es hozindi activa adonta d'üna
perioda da crisa.

Sestri Levante as chatta sülla veglia via romauna clameda "Via Aurelia", hoz
Strada da Provincia n. 1 (da pü bod Strada naziunela n.1). Impü do que üna
sortida da l'Autostreda n.12 Genova-Rosignano.

Il territori cumünel es traverso da la viafier Genova-Pisa, mneda da "Ferrovie
dello Stato" (las Viafiers naziunelas taliaunas). A do duos staziuns: a Sestri
ed a Riva Trigoso.

Sestri Levante es lieda tres ün partenedi dal 1983 cun Dole (Frauntscha); la
fracziun Riva Trigoso ho ün partenedi daspö 2002 cun Santa Cruz (Stedis Unieus
da l'America).



https://rm.wikipedia.org/wiki/Septuaginta

La Septuaginta (grec per „settaunta“) es la traducziun da la Bibgia ebraica illa
lingua mundiela da l’antica, i’l grec. Oriundamaing significha la noziun
«Septuaginta» be la Tora tradütta, però pü tard es manageda l’intera Bibgia
güdeva.

La Septuaginta s'ho sviluppeda in ün process pü lönch traunter dal 250 aunz e
dal 100 zieva la naschentscha da Gesu Crist.

Il nom Septuaginta deriva tenor la legenda dals settaunta traductuors e
scienzios chi elavuraivan l’ouvra ad Alexandria in Egipta.

I'l Nouv Testamaint sumaglian be l'evangeli seguond Lucas e'ls fats dals
apostels al stil da la Septuagintga e pudessan dimena gnir influenzos dad ella.

Impustüt las baselgias ortodoxas in Europa da l'Ost drouvan la septuaginta scu
la funtauna principela dal Vegl Testamaint eir auncha hozindi. Uschigliö as
basan las traducziuns pel solit sülla Bibgia ebraica originela.

La Scoula ota ecclesiastica da Wuppertal e Bethel mantegna ün institut chi
s'occupa da la perscrutaziun da la Septuaginta.



https://rm.wikipedia.org/wiki/Sensebezirk

Il district da la Sense giascha en l'ost dal chantun. El è numnà tenor il flum
Sense (franzos Singine), che marca la plipart da ses cunfin oriental cun il
chantun Berna. In auter flum dal Senseland è l'Ärgera, che nascha sco la Sense
en il Senseoberland, ina regiun en il sid dal district ch'appartegna a las
Prealps friburgaisas. Il nord ed il vest dal district han in'auta spessezza da
la populaziun en fan part da las aglomeraziuns da Berna e Friburg.

Las vischnancas da Plaffeien ed Oberschrot giaschan en il perimeter dal Parc
natiral regiunal Gantrisch.

Tranter il 7avel e l'8avel tschientaner han ils Alemans cumenzà cun la
colonisaziun da la regiun. Els eran ils purtaders da la germanisaziun e da
l'urbarisaziun entras runcada en il sidost dal chantun actual. Qua e là han els
traversà la Sarine (tud. Saanne).

La regiun da la Sense è vegnida menziunada per l'emprima giada il 1076 sco
Sensuna ed è dapi la restructuraziun dals anteriurs quatter Stadtpanner in agen
district. La plipart dal district da la Sense appartegniva fin tar l'Ancienne
Régime tar l'Aupanner e cun quai a l'intschess da la Republica da Friburg
(Respublicas Friburgensis).



https://rm.wikipedia.org/wiki/Senn_da_la_vita

Il senn da la vita è la muntada che mintg’uman dat a sia vita. El è l’«emprova
da sclerir las relaziuns en las qualas l’uman sa chatta en e cun il mund» (P.
Tiedemann). Tgi che tschenta la dumonda suenter il senn da la vita parta da la
supposiziun che la vita correspundia ad in tschert intent u ad ina tscherta
finamira (quai che na sto betg exnum esser il cas).

Per ch’ins possia insumma discurrer dal ‹senn da la vita› sto quest’expressiun
l’emprim vegnir sclerida linguisticamain. Il pled ‹senn› è in’expressiun
equivoca: ins la po chapir u sco expressiun cun in senn teleologic u simplamain
sco expressiun linguistica (‹senn›: il cuntegn da quai che vegn ditg). Era
l’expressiun ‹vita› cumpiglia duas muntadas. En las suandantas expectoraziuns
vegn ‹vita› chapì en emprima lingia sco l’existenza dal singul individi e main
sco fenomen biologic general.

Apparentamain è mo l’uman abel da far patratgs davart il senn da la vita. Gia la
filosofia antica ha constatà che l’uman è evidentamain la suletta creatira
enconuschenta ch’ha sviluppà ina lingua e che dispona da l’intelletg (zoon logon
echon). Questas abilitads èn las premissas per pudair reflectar davart l’atgna
existenza e davart il senn da quella.

Sch’ins dumonda suenter il senn da la vita na ston ins betg exnum chattar ina
resposta positiva. Tenor differentas teorias psicologicas prefereschan bleras
persunas da supprimer talas dumondas. Ellas guntgeschan ina confruntaziun cun
questa dumonda e la finala era cun sasezzas. Uschia ‹funcziunan› ellas en il
mintgadi senza ch’ellas dessan en egl, ellas èn dentant – sco la filosofia da
l’existenza di – «inveritablas» (uneigentlich, Martin Heidegger). Quai vul dir
ch’ellas n’èn betg sa decididas per ina moda da viver conscienta ed autentica.

Persunas che chattan nagin senn e vivan mo pli perquai che las circumstanzas las
sforzan da viver e perquai che l’instinct da conservar sasez cumonda quai, han
savens la tendenza da daventar cinicas. In’autra reacziun, la desperaziun, è in
dals temas centrals en l’ovra dal filosof Søren Kierkegaard. Tgi che reagescha
en questa moda e perda tut la speranza, po daventar depressiv u snegar la vita
dal tuttafatg (suicidi).

I dat dentant era in puntg da vista different, tenor il qual l’absurditad da la
vita na sto betg exnum manar en la desperaziun. Il fatg che la vita sco tala
n’haja nagin senn taxescha per exempel l’existenzialist Albert Camus a priori ni
sco bun ni sco nausch. Sco quai ch’el exemplifitgescha en Le mythe de Sisyphe na
saja questa constataziun betg in impediment per affirmar la vita ed il cletg da
l’uman. Il cuntrari: gist en confrunt cun il mund absurd possia l’uman chattar
ses cletg.

In’autra furma da reacziun negativa è quella da refusar la dumonda davart il
senn sco fallada e da condemnar ella sco nuschaivla. Tenor Theodor W. Adorno
(Negative Dialektik) suggereschia la dumonda in’objectivitad a la quala mintga
resposta stoppia cuntradir, damai che quellas stoppian vegnir formuladas ed
affirmadas subjectivamain. Per Adorno è la dumonda suenter il senn quasi in
chaval da Troja en il qual las categorias da la metafisica vivan vinavant.
L’esser uman possia mo vegnir curà da la videzza resentida sch’el prendia cumià
da la tschertga vana suenter in senn objectiv e surordinà. Adorno propona da
remplazzar quel tras il senn per la vita subjectiva ed individuala.

Sch’ins sa confrunta cun il senn da la vita pon ins era quintar da chattar
respostas positivas. Premissa persuenter è ubain che l’uman disponia d’ina
tscherta libertad da pudair determinar sez il senn ubain la presumziun ch’el
possia tscherner tranter tschertas pussaivladads che per exempel Dieu haja mess
a disposiziun.

Sch’il senn da la vita na vegn betg tschertgà sulettamain en las interacziuns da
l’uman cun ses ambient, mabain en dumondas che concernan il senn u l’origin da
tut l’esser (ontologia), po la resposta era vegnir chattada sin via filosofica u
spirituala. La finamira è en quest cas da vegnir resveglià spiritualmain u da
pudair s’unir cun l’absolut respectivamain cun Dieu. Quai po esser la motivaziun
per s’approfundar en ovras filosoficas, per entrar en ina tscherta cuminanza
religiusa, per sa decider per ina via spirituala u per suandar in exempel
spiritual.

Il hinduissem pussibilitescha pliras vias e n’enconuscha ni ina figura ch’avess
fundà la religiun ni ina Sontga Scrittira che fiss canonisada e generalmain
valaivla. Las ideas filosoficas che furman la basa dal hinduissem han per part
concepts differents areguard la vita, la mort ed il spendrament. Gist uschè
variants èn ils concepts che pertutgan il senn da la vita. Per blers cartents è
il senn da la vita da viver tenor las quatter finamiras da la vita
tradiziunalas: artha (bainstanza), kama (desideri), dharma (obligaziun, morala)
e moksha (spendrament). Per ils aderents da la ductrina advaita monistica munta
moksha da s’unir cun la ‹schientscha cosmica› (brahman). Per ils aderents da la
ductrina dvaita è l’amur per Dieu (bhakti) centrala. Per els munta il
spendrament d’esser unids en perpeten cun Dieu.

Siddhartha Gautama, il fundatur dal budissem, ha vivì avant circa 2500 onns. El
era il figl d’in prinzi ritg, abitava en in palaz ed era lunsch davent da tuts
quitads e malempernaivladads. Ma Siddhartha ha resentì questa situaziun sco ina
isolaziun ed è mitschà sco giuven adolescent da ses ‹chaset d’aur›. Cun sa
confruntar cun la realitad inevitabla da la suffrientscha (dukkha) e cun la mort
ha el realisà che la vita ch’el aveva manà fin ussa n’aveva nagin senn. El ha
tschertgà ina pussaivladad per superar la suffrientscha ed ha chattà sia via en
la meditaziun. Grazia a quella ha el cuntanschì il resvegl spiritual (bodhi) che
sa lascha descriver sco stadi d’illuminaziun davart ils motivs per la
suffrientscha e la via per sa deliberar da questa.

Tenor la ductrina budistica furman l’engurdientscha da viver ed il regl da
giudair e d’avair pussanza las raschuns per la suffrientscha en il mund. En il
decurs da la lung’istorgia dal budissem èn sa sviluppadas numerusas scolas
ch’applitgeschan per part metodas fitg differentas per sa deliberar da la
circulaziun da la suffrientscha. L’idea cuminaivla da tut las tradiziuns
budisticas è l’uschenumnada ‹Senda octupla nobla›. Quai èn sentenzias da
sabientscha e mussavias co agir en la vita che sa laschan cumparegliar cun ils
cumandaments da las religiuns monoteisticas.

Il budissem tempriv emprova da surmuntar il ciclus da reincarnaziun permanent
(samsara) cun entrar en il nirvana e sa stidar là dal tuttafatg. Tenor las
scolas pli tardivas dal budissem da mahayana duaja mintgin aspirar l’existenza
ideala d’in bodhisattva che gida l’emprim in’autra creatira da sa deliberar da
la circulaziun avant ch’el sez possia entrar en il nirvana.

Il giudaissem sa basa sin las tradiziuns religiusas ch’èn sa sviluppads en il
decurs da l’istorgia dal pievel gidieu. Tgi che vul far part da la cuminanza
religiusa e viver tenor las ideas da la cardientscha gidieua sto resguardar ina
vasta paletta da princips da basa e rituals religius.

Per il giudaissem è il senn da la vita da resguardar las leschas divinas, per
exempel la veneraziun da Dieu ed il respect da sia voluntad. Las reglas ed ils
cumandaments divins (mitzwa) èn rimnads en il tanach che vegn discutà ed
interpretà en il talmud ed en il midrasch.

Il cristianissem è vegnì fundà dals apostels ch’han annunzià en l’evangeli la
nova da Jesus da Nazaret. Sco quai ch’i vegn ditg era el il figl da la
purschella Maria, la dunna da Joseph, in mastergnant gidieu. Sco figl da Dieu e
sco Messias ha el annunzià il reginavel da Dieu e spendrà ils umans dal putgà e
da la mort. Quai ha el fatg cun murir voluntarmain vi da la crusch e cun sia
resurrecziun da mort en vita. Grazia a quest’unfrenda pon ils umans quintar cun
la remischun da lur putgads, sch’els crain en Dieu ed en sia cuminanza.

Per il cristianissem è la finamira da tgirar questa cuminanza cun Dieu e cun il
conuman durant la vita e suenter la mort. Ins sto dentant viver en amur, far
penetienza e crair en il spendrament tras Jesus Cristus sco quai ch’el vegn
descrit en la Bibla. Suenter il batten cumenza la vita liberada dal putgà e da
la mort. La vita cristiana cuntinuescha cun far oraziun, cun ils sacraments e
cun far bunas ovras.

L’islam è vegnì fundà da Mohammed ch’è naschì sco figl d’in martgadant en
l’Arabia Saudita dad ozendi. Sco quai ch’i vegn raquintà al è cumparì
l’archanghel Gabriel ch’ha surdà ad el ils vers dal Coran. L’islam vesa sasez
sco la successiun e l’accumpliment da la palentada gidieua e cristiana.

Per l’islam è il senn da la vita da servir ad Allah e da vegnir remunerà il
giuvenessendi cun entrar en il parvis divin. Per cuntanscher quai ston ils
cartents crair en Dieu ed en sia providientscha, surmuntar nauschas
caracteristicas ed ideas falladas, agir cun responsabladad, defender la giustia
e far bunas ovras.

Las concepziuns betg religiusas davart il senn da la vita sa laschan scuvrir en
l’istorgia da la filosofia. I suondan intginas respostas represchentativas per
mintga singula epoca.

La filosofia da l’antica considerava cunzunt l’acquist da la beadientscha
(eudaimonía) sco senn da la vita. Quella vegniva stimada en general sco il bain
il pli custaivel ed il pli giavischaivel. La definiziun da beadientscha e las
instrucziuns per cuntanscher quella sa differenziavan dentant da scola tar
scola.

Tar Platon consista l’olma immortala da trais parts: da la raschun, dal curaschi
e dals instincts. Tenor sia concepziun è l’uman ventiraivel, sche questas trais
parts da l’olma èn equilibradas e na cuntradin betg ina a l’autra.

Per ses scolar Aristoteles n’è la beadientscha betg in stadi static, mabain
in’activitad permanenta da l’olma. L’uman po chattar la beadientscha cumplaina
mo cun viver a moda contemplativa (bios theoretikos), per exempel cun filosofar
ni perscrutar.

Empè da la beadientscha considerescha il stoicissem la virtid sco centrala.
Sulettamain tgi che vivia en armonia cun l’urden dal cosmos, senza affects,
senza giavischs, senza passiuns e senza pretensiuns a l’agen destin, possia
cuntanscher il stadi final da l’apathia. Quest’insensibilitad per las lunas da
la vita, la «quietezza stoica», portia la vaira fortuna.

Per Epikur furma il plaschair (edonè) il senn da la vita. Manegià è cunzunt il
plaschair betg sensual che sa manifesteschia en ina pasch interna (ataraxìa). La
satisfacziun moderada dals basegns fundamentals furmia la basa per arrivar a
questa finamira. Per cuntanscher beadientscha stoppian ins en pli sa deliberar
da la tema e da la dolur. Epikur cusseglia era da sa retrair da la publicitad e
da sa radunar mo cun paucs amis.

Durant il temp medieval dominavan en l’Europa las ideas dal cristianissem.
Sulettamain quellas pudevan porscher respostas a la dumonda davart il senn da la
vita. Simplifitgà fermamain era la finamira da cuntanscher la vita perpetna, pia
da s’unir cun Dieu en perpeten. En il decurs dal temp medieval tardiv è sa
spustà l’accent dal senn da la vita che s’orientava fin lura tenor il collectiv
ad in senn da la vita che s’orientava plitost tenor l’individi. Ins vuleva
cuntanscher la finamira individuala gia durant la vita cun suandar Cristus e cun
s’unir misticamain cun Dieu.

Er al cumenzament dal temp modern s’orientava ina gronda part dals umans anc
adina tenor la ductrina cristiana. Pir ils illuminists han cumenzà a metter en
dumonda questa mentalitad devoziusa che sa fidava da las tradiziuns e da
l’autoritad. Empè da sa laschar tschorvamain sin instituziuns profanas u
clericalas dueva l’uman puspè duvrar ses agen intelletg (sapere aude) e
surpigliar la responsabladad per si’atgna vita.

Immanuel Kant crititgescha ils maletgs convenziunalas da la fortuna. Quels sa
basavan numnadamain sin l’idea che mintgin saja in subdit da las fluctuaziuns
nunprevisiblas da ses instincts, da ses basegns, da sias disas e da sias
predilecziuns. El postulescha che l’uman duaja sa suttametter da libra voluntad
a leschas da la morala (‹imperativ categoric›). Uschia possia l’uman viver a
moda autodecisiva (autonoma), raschunaivla ed almain cuntanscher
cuntentientscha.

Er il determinissem ha influenzà la debatta davart il senn da la vita. Manegià è
l’idea ch’in stadi dal mund determineschia ensemen cun las leschas da la natira
tut ils stadis dal mund ch’al suondan. Intgins filosofs eran da l’opiniun che
quai impedeschia l’existenza da la libra voluntad. Sch’il decurs dal mund saja
gia prescrit, na possian ins betg pli sa decider autonomamain per in’acziun.
Uschia daventia il senn da la vita ina farsa.

Arthur Schopenhauer accentuescha en sia concepziun filosofica che la vita saja
marcada dal princip da la voluntad. Questa voluntad n’è betg ina voluntad
individuala, mabain in princip fundamental metafisic che sa manifestescha en tut
ils fenomens enconuschents sco resultat d’in desideri inconscient e senza
finamira. En consequenza da quai, uschia Schopenhauer, na possia l’uman betg
vegnir cuntentà duraivlamain. Mo il daletg estetic, l’approfundaziun en l’art ed
en la musica possia deliberar el da la suffrientscha ed al transferir en in
stadi dad intuiziun.

Friedrich Nietzsche parta d’ina idea dal tuttafatg differenta. L’uman haja
l’incumbensa da stgaffir in tip d’uman pli sviluppà: il ‹suruman›. Quel duai
esser dir e n’avair nagina cumpassiun ni cun sasez ni cun auters. Per Nietzsche
è il senn da la vita da furmar cun agid da l’atgna vita e cun agid da l’entira
umanitad in’ovra d’art.

L’existenzialissem è s’occupà intensivamain cun la dumonda davart il senn da la
vita. Il punct central furma l’enconuschientscha che mintg’uman po eleger e
decider libramain tge ch’el vul far cun sia vita. L’uman vegn ‹bittà› en il mund
e sto sa definir sez. Quai munta che l’uman n’è nagut auter che quai ch’el fa da
sasez. El concepescha trasor novas skizzas, tenor las qualas el viva alura.
Questa libertad munta dentant era da surpigliar il burdi da la responsabladad
per sasez e per ses agir. Nagin’instanza pli auta po numnadamain esser ina
stgisa per quai ch’ins fa u tralascha.

Parallel a las tendenzas descrittas è sa sviluppada en il decurs dal 20avel
tschientaner l’uschenumnada vieuta linguistica (linguistic turn). Partind da las
ideas da Wittgenstein e d’auters precursurs metta la filosofia linguistica en
dumonda ils objects da perscrutaziun da las epocas precedentas. Percepir ed
intercurir, uschia l’enconuschientscha da la filosofia analitica, sa laschia be
la lingua. Tenor questa vista giascha la dumonda davart il senn da la vita
ordaifer ils champs, en ils quals la filosofia po respunder dumondas, e na tutga
perquai betg pli tar il repertori da perscrutaziun.

La structura da la lingua marchescha pia ils cunfins da quai che sa lascha
insumma enconuscher. Or da quest fatg è l’emprim naschì il structuralissem
ch’emprova da descriver l’agir da l’uman a basa da leschas linguisticas
correspundentas. In pass anc pli lunsch va il poststructuralissem. Qua na vegn
la lingua betg pli percepida sco spievel d’ina realitad externa, mabain daventa
il lieu d’acziun nua che la realitad vegn insumma construida. Quest
constructivissem furma la basa da la postmoderna che sa drizza cunter las ideas
absolutas dal temp modern e da las epocas precedentas e che sa fa valair en
scienza e cultura.

En quest context returna la noziun ‹senn›, dentant en ina furma plitost
funcziunala ch’existenziala. Tenor Niklas Luhmann, il fundatur da la teoria dals
sistems sociologica, è il senn il med universal per la morfogenesa da sistems
socials e psichics. En il medium dal senn existan models pussaivels (che n’èn
anc betg actualisads) e models actualisads (models ch’èn effectivamain
realisads). Sistems socials percepeschan questas differenzas ed ageschan cun
eleger models pussaivels (selectar). Uschia daventan models selectads models
actualisads. Las differenzas tranter models pussaivels ed actualisads
pussibiliteschan che sistems socials pon insumma agir. Il senn è il medium che
renda pussaivel quest process da selecziun.

Independentamain da la limitaziun sapientiva da la filosofia sin dumondas
analiticas e linguisticas mantegna la dumonda davart il senn da la vita sia
muntada. La tema da l’extincziun da l’umanitad per consequenza d’ina guerra
mundiala, la fin dal progress, la destrucziun da l’ambient che vegn pli e pli
visibla, la profezia admoninta areguard la fin dal svilup e la supressiun dal
sistem da valurs (sco durant il holocaust) han evocà en il decurs da la segunda
mesadad dal 20avel tschientaner in fenomen social ch’è savens vegnì titulà sco
«crisa dal senn generala». A medem temp sa fa valair in hedonissem modern
ch’accentuescha – sco successur da l’utilitarissem e dal hedonissem classic –
l’experientscha ed il desideri dal gust sensual.

Entaifer la filosofia natirala restan ideas teleologicas e cosmologicas – cun u
senza in ‹dieu› che dirigia tut – vinavant actualas. Per Teilhard de Chardin e
Frank Tipler ha l’evoluziun da l’univers in senn teleologic. La fin da l’univers
numnan omadus il punct omega. Tenor de Chardin è la vita in process creativ en
il cosmos che vegn adina pli e pli organisà. L’‹energia radiala› da l’evoluziun
– e cun quella era da l’umanitad – mainan la finala al ‹punct omega›. Il
cosmolog Frank J. Tipler ha publitgà il 1994 in’idea sumeglianta. Il senn da
mintga singula vita saja da participar a l’evoluziun da la cultura umana en
l’univers.



https://rm.wikipedia.org/wiki/Samignun

Samignun ( [sɐmiˈɲun]?/i, er Samagnun [sɐmɐˈɲun]?/i, tudestg Samnaun
[samˈnau̯n], bavarais Tsalnaun [tsɐlˈnau̯n] u Salnaun) è ina vischnanca politica
dal Grischun. Ella è situada en la part orientala dal chantun en il circul
Ramosch dal district En. La vischnanca sa cumpona da las fracziuns Champatsch,
Laret, Plan, Ravaisch e Samnaun situadas tuttas en la Val Samignun. Per motivs
istorics e pertutgant il traffic è Samignun in’exclava da duana; il vitg sa
chatta pia ordaifer il cunfin da dazi svizzer. Dapi ch’ils abitants da Samignun
èn vegnids germanisads en il 19avel tschientaner davent dal Tirol furma Samignun
la suletta vischnanca en Svizra nua ch’i vegn discurrì in dialect bavarais.

La Val Samignun sa chatta tranter las duas crestas da la Gruppa da Samignun ed
ha pliras vals lateralas. Ella entschaiva tar la Fuorcla Zeblas (tud. Samnauner
Joch, Zeblasjoch; 2539 m) e s’extenda vers il nordost fin a Schalkl, ina
fracziun da la vischnanca austriaca da Danuder (tud. Nauders). Tras la val curra
il Tscher (tud. Schergenbach), in flum da 16 kilometers lunghezza che nascha sin
la Fuorcla Zeblas. La Val Samignun è la suletta val entaifer la Gruppa da
Samignun ch’è abitada. Il punct il pli aut è il Muttler cun 3294 meters autezza,
il pli bass è la Spissermühle sin 1511 meters sur mar.

La Gruppa da Samignun è ina chadaina da muntognas da las Alps Centralas cun
autezzas en media da 2700 fin 3000 meters. En il sidost cunfina ella cun la Val
Sinestra, en il vest cun la Val Fenga (tud. Fimbertal) ed il Stanzertal ed en
l’ost e sidost cun la Val da l’En. La chadaina da muntognas consista da duas
crestas, ina cresta principala (u cresta settentriunala) ed ina cresta secundara
che limiteschan la val. La cresta principala furma la cuntinuaziun vers nordost
dal Massiv dal Silvretta e s’extenda da la Fuorcla Zeblas sur il Piz Rots (3097
m), il Bürkelkopf (3033 m), Gribellakopf (2987 m), Hexenkopf (3035 m), Furgler
(3004 m), Blankakopf (2895 m), Rotpleiskopf (2938 m) ed il Kegelkopf (2920 m)
fin a Landeck en il Tirol. La cresta secundara è pli auta che la principala, ma
era pli curta. Ella sa sparta da la cresta principala sper il Piz Rots e
s’extenda da là ennà vers il sidost e silsuenter vers il nordost e finescha sper
Vestmezia (tud. Finstermünz) tranter l’En ed il Tscher. La cresta secundara
cumpiglia il Piz Tschütta (tud. Stammerspitz(e); 3254 m), il Muttler (3294 m) ed
il Piz Mundin (3254 m).

La vischnanca da Samignun sa cumpona da tschintg fracziuns. En il center da la
val sa chatta Samignun sez (1835 m), lura suonda Ravaisch (1799 m) al pe dal Che
d’Mot, Plan (era Plaun; 1728 m) a la spunda dal Tscher, Laret (1730 m) al pe dal
Piz Munschuns ed il davos Champatsch (tud. Compatsch; 1718 m) a l’entrada da la
val, en vischinanza dal cunfin cun l’Austria e dal lieu da cunfin austriac Spiss
(rum. Spescha). Champatsch furma ozendi il center da la Val Samignun.

La surfatscha totala da la vischnanca munta a 5618 hectaras. 166 hectaras
consistan dad ers e pradas, 2424 hectaras furman terren cun giudida agricula,
658 hectaras èn cuvertas da guaud, 53 hectaras èn abitadas (chasas e vias) e
2317 hectaras èn terren nunproductiv.

Il num da la Val Samignun va probabel enavos al num da la chaplutta da S. Magnus
a Samignun e deriva d’ina furma latina (ipotetica) *Ad Sanctu Magnone. Per
rumantsch existan u existivan sper Samignun las furmas Samanun, Samagnun,
Samanum e Samnun.

Il num tudestg è per regla Samnaun, en il dialect bavarais da Samignun ed en
general en il tirolais vegn il num dentant pronunzià Tsalnaun [tsɐlˈnau̯n] u
Salnaun. La segunda furma è ozendi pli derasada, schebain che pleds rumantschs
ch’entschaivan cun s èn vegnids surpigliads sco ts en il tirolais.

Da tge temp che la Val Samignun è vegnida colonisada n’è betg enconuschent. Ina
colonisaziun tras il carstgaun fiss stada pussaivla dapi la fin dal temp da
glatsch, ma i n’è betg cler sche la val era gia populada en ils temps da crap,
da bronz e da fier. Ils emprims colonists èn probablamain stads purs or da
l’Engiadina che nizzegiavan a l’entschatta la val sco aclas. Ins suppona ch’ils
colonists vegnivan da Tschlin e Ramosch e ch’els chatschavan lur muvel da
l’Engiadina sur la Fuorcla Maisas en la Val Samignun. Pli tard èn ils colonists
restads sur onn.

Samignun vegn numnà l’emprima giada l’onn 1089. Da quel temp ha il signur
Gebhard da Tarasp regalà possess en la Val Samignun a la claustra Mariamunt. Da
lez temp era la val pia gia populada dapi in detg temp ed aveva in’impurtanza
economica. Oriundamain era la val colliada cun l’Engiadina be tras ils pass ed
era accessibla be durant la stad. Ma grazia al clima temperà ed il sulom
fritgaivel pudevan ils colonists manar ina vita quasi autarca. L’onn 1220 è la
donaziun vegnida confirmada en in document papal. Plinavant exista in contract
dal 1249 en il qual papa Innocenz ha concedì tscherts dretgs ad ina chaplutta a
Samignun. Politicamain appartegneva Samignun a Ramosch che furmava sco il rest
da l’Engiadina Bassa ina part dal contadi dal Vnuost. La regiun suttasteva pia
als prinzis dal Tirol e pli tard a l’Austria. Ultra da quai aveva l’uvestg da
Cuira dretgs feudals. Il 1652 è la Lia da la Chadé sortida da l’uniun da
l’uvestg da Cuira cun la Tumleastga, il Surses, la Bregaglia e l’Engiadina. Era
Samignun fascheva part da la Lia da la Chadé ed appartegneva a la dretgira auta
da Ramosch. Il 1652 è l’Engiadina sa deliberada ensemen cun la Val Samignun dals
dretgs feudals.

Cura che la refurmaziun è vegnida introducida en l’Engiadina en il 16avel
tschientaner, è era ina part da Samignun sa convertida a la nova cardientscha.
La pli gronda part dals abitants è dentant restada catolica, quai ch’è
probablamain d’attribuir a la vischinanza e las relaziuns cun il Tirol. Il 1600
era var in terz dals abitants refurmà. Durant ils Scumbigls grischuns en la
Guerra da trent’onns è era Samignun vegnì involvì en battaglias. A partir dal
1620 han ils Habsburgais invadì pliras giadas l’Engiadina, ed era Samignun è
vegnì assaglì e sblundregià. Ultra da quai ha la schuldada purtà epidemias en la
val che han furià surtut ils onns 1629 e 1635. Plinavant han paders chaputschins
empruvà cun metodas agressivas da convertir abitants refurmads al catolicissem,
quai che ha provocà dispitas. Igl è dentant documentà che omaduas confessiuns
faschevan diever da la baselgia l’onn 1651. Enfin l’entschatta dal 19avel
tschientaner èn tut ils refurmads sa convertids u emigrads, e l’onn 1836 ha gì
lieu il davos servetsch divin refurmà.

La diversitad da cardientschas ha er procurà per dispitas cun la dretgira auta a
Ramosch. In tschert temp han ins vulì che l’uffizi dal president da Samignun
vegnia occupà in onn dad in refurmà e l’auter dad in catolic. Pliras giadas
n’han ins dentant chattà nagin refurmà indigen per l’uffizi (uschia p.ex.
tranter 1753 e 1777), cun il resultat ch’insatgi da Ramosch ha surpiglià
l’uffizi da president. Per consequenza da questas dispitas è Samignun daventà
l’onn 1806 in’atgna vischnanca.

Il 1798 è Samignun stà pertutgà dals conflicts tranter la Frantscha e l’Austria.
Tranter auter è la culla dal clutger da Champatsch vegnida destruida. Donns dad
aua en il clutger han sinaquai destruì la cronica da la val che vegniva
conservada là e che cuntegneva probablamain in rapport davart l’emprima
colonisaziun da la val. Ensemen cun il rest dal Grischun è Samignun daventà
l’onn 1799 ina part da la Republica helvetica ed il 1803 ensemen cun il chantun
Grischun ina part da la Confederaziun. L’onn 1812 è l’emprima scola communala
vegnida averta.

Il 1913 è vegnida finida la via d’access da Samignun a Vinadi. Quella ha creà
per l’emprima giada ina colliaziun directa da la Val Samignun en l’Engiadina
Bassa ch’era charrabla l’entir onn. Avant era Samignun accessibel be la stad sur
ils pass da muntogna u davent dal Tirol. En il Tirol manavan duas sendas, ina da
Samignun tras la Fuorcla Zeblas en il Paznaun e l’autra sur Champatsch en la Val
da l’En. Il proxim uffizi da posta ed il proxim medi sa chattavan a Danuder en
il Tirol.

La via directa sin territori svizzer è vegnida approvada dal Cussegl federal il
1905 e la Confederaziun ha surpiglià ils custs da construcziun. Avant avevan ins
anc gì resalvas pervia dals custs; ina cumparegliaziun aveva mussà ch’ins avess
pudì redomiciliar cun il medem import tut ils abitants da Samignun en l’Africa
dal Sid e cumprar là grondas proprietads da terren per mintga famiglia. Perquai
che la via cun numerusas punts e galarias maina sur chavorgias e sper
paraids-crap or, è la construcziun stada ina prestaziun enorma. Dapi la
construcziun da la via è adina puspè vegnì discutà sche l’exemziun da dazi duaja
vegnir revocada. Damai ch’ils custs ed ils dischavantatgs da quest pass fissan
pli gronds che las entradas da dazi, è il status vegnì mantegnì fin il di dad
oz.

La fin dal 2010 dumbrava Samignun 760 abitantas ed abitants. Da quels eran 641
burgais svizzers e 119 esters. 25,8 % da la populaziun era damain che 20 onns
veglia, 63,4 % dumbrava tranter 20 e 64 onns e 10 % avevan dapli che 64 onns.
L’onn 2000 dumbrava Samignun 285 chasadas; en media vivevan pia 2,4 persunas en
ina chasada. 46,4 % dals abitants han terminà ina scolaziun sin il stgalim
secundar II e 7,2 % sin il stgalim terziar.

Oriundamain discurrivan ils abitants da Samignun in dialect rumantsch ch’era
fitg datiers dal vallader da l’Engiadina Bassa. Perquai che la val era colliada
cun l’Engiadina be tras ils pass da muntogna che n’eran betg passabels durant
l’enviern, avevan ils abitants da la val dapli contact cun il Tirol da lingua
tudestga che cun l’Engiadina rumantscha. En il 19avel tschientaner è il lieu
passà al tudestg; il dialect rumantsch da Samignun è mort ora dal tuttafatg il
1935.

Fin enturn il 1820 discurrivan ins en la val bunamain exclusivamain rumantsch,
ma tras l’immigraziun e nozzas cun glieud dal Tirol ha il dialect bavarais pudì
fitgar pe pauc pli tard. Ina tschert’influenza ha segiramain er gì
l’engaschament d’in scolast oriund da la Malserheide en il Tirol che ha spusà
ina dunna da Samignun ed è daventà scolast dal vitg. Otto Gröger suppona
plinavant che l’emigraziun respectivamain la spariziun da la minoranza refurmada
(ch’aveva ina pli gronda attaschadadad cun l’Engiadina refurmada che cun il
Tirol catolic) haja indeblì il rumantsch. Fin il 1810 vegniva la pregia catolica
probablamain tegnida per rumantsch, suenter il 1810 per tudestg. La pregia
refurmada han reverendas engiadinais probablamain fatg per rumantsch. La davosa
pregia refurmada per rumantsch ha gì lieu il 1835, cura che la davosa abitanta
refurmada da Samignun è morta ed il pled da bara è vegnì legì per rumantsch.
Dapi circa l’onn 1820 duvravan ins a Samignun omaduas linguas, enfin ch’il
tirolais è sa profilà pli e pli ed ha stgatschà il rumantsch. Probabel saveva la
pli gronda part dal abitants gia discurrer avant tudestg. Ils onns 1920 relata
Otto Gröger che nagin a Samignun possia sa reguardar dad insatgi che na
discurriva betg tudestg.

Tar l’emprima dumbraziun dal pievel svizra (1860) eran anc 10 chasadas
rumantschas, visavi 68 da lingua tudestga. Diesch onns pli tard (dumbraziun dal
1870) è registrada be anc ina chasada da lingua rumantscha. Per quest motiv na
vegn Samignun er betg quintà tar l’intschess tradiziunalmain rumantsch. Chapì il
rumantsch ha dentant probablamain anc la plipart dals abitants. Il pader
benedictin Maurus Carnot ch’è naschì il 1865 a Samignun e creschì si là n’ha gia
betg discurrì pli rumantsch da Samignun; el ha emprendì il rumantsch sco lingua
estra a Mustér. Cura che Robert de Planta e Florian Melcher han documentà il
rumantsch da Samignun tranter il 1899 ed il 1910, devi be anc singulas persunas
da lingua rumantscha. Questa retschertga è bain il sulet fastiz dal dialect
rumantsch da Samignun. Tranter ils davos pledaders eran Augustin Heiss, Casimir
Platzer e Johanna Kleinstein. Cura che Augustin Heiss è mort l’onn 1935, è il
rumantsch da Samignun sparì definitivamain.

Aifer il rumantsch tutgava il dialect da Samignun cleramain tar il vallader.
Entras l’isolaziun da la Val Samignun aveva il dialect local dentant ina
posiziun particulara che s’exprimiva d’ina vart tras arcaissems. (Uschia aveva
il rumantsch da Samignun plirs tratgs cuminaivels cun il jauer da la Val
Müstair, il qual sa mussa pli arcaic en cumparegliaziun cun il vallader.) Da
l’autra vart èn sa fatgas valair novaziuns linguisticas che stattan en connex
cun il contact cun il tirolais.

Bunamain tut quai ch’ins sa davart il rumantsch da Samignun deriva da las
registraziuns da Florian Melcher e Robert de Planta. Lur notizias consistan da
passa 12 000 pleds e proverbis. Fin il di dad oz è be ina part dal material
davart il rumantsch da Samignun vegnida publitgada. Igl existan plinavant ina
grammatica da Theodor Gartner dal 1879 ed in text da quatter paginas dal 1890.
L’onn 1981 ha Ada Ritter preschentà en sia dissertaziun ina survista detagliada
da l’inventari fonetic.

Tratgs che attribueschan il rumantsch da Samignun al vallader èn tranter auter
la conservaziun dad a accentuà sco en chasa (a Samignun per il solit en la furma
curta cha) visavi al puter chesa u il svilup dad A latin avant M tar [ɔ] sco en
chomma visavi al puter chamma. Ultra da quai datti er cas nua ch’il dialect da
Samignun ha conservà in vocalissem pli vegl ch’il vallader, analog al jauer da
la Val Müstair u al sursilvan.

Sco ils auters dialects ladins ha er il rumantsch da Samignun surpiglià
directamain pleds dal tudestg. Tranter quels sa chattan sper paur e puop era
pleds sco vat dal tirolais pald, vaunc dal tirolais Pank, vallas dal tirolais
pall, vaffas da tirolais Waffe u vaunga dal tirolais Wange.

Il dialect tudestg da Samignun è il sulet en Svizra che na fa betg part da
l’aleman, mabain dal bavarais. Aifer il bavarais tutga Samignun tar il bavarais
dal sid e mussa oravant tut tratgs dal dialect da la Val da l’En Superiura. Il
vocabulari dal dialect da Samignun vegn registrà en il Wörterbuch der bairischen
Mundarten in Österreich.

La suandanta descripziun sa basa sin in essai dad Otto Gröger dal 1924, las
datas pon perquai esser per part antiquadas. Gröger sez supponiva il 1924 che
las atgnadads dal dialect da Samignun daventian anc pli marcantas enstagl da
svanir. El descriva il dialect da Samignun sco dialect maschadà che ha ils blers
tratgs cuminaivels cun il dialect da Danuder (Nauders), ma en auters puncts
dapli sumeglientscha al dialect da Fuond (Pfunds); omadus lieus èn situads en la
Val da l’En Superiura. In’influenza dal dialect dal Paznaun n’han ins dentant
betg pudì constatar. Ultra da quai sa distingua il dialect da Samignun tras
in’influenza da substrat dal rumantsch e mintgatant dal tudestg da scrittira,
quai che stat probablamain en connex cun la rolla che la scola ha giugà tar la
midada dal rumantsch al tudestg.



https://rm.wikipedia.org/wiki/Roberto_Ferruzzi

Roberto Ferruzzi (* 16 da december 1853 a Sebenico/Šibenik en Dalmazia (oz en
Croazia); † 16 da favrer 1934 a Luvigliano, vischnanca da Torreglia) è stà in
pictur talian.

Cun quatter onns è Ferruzzi vegnì a Vaniescha. Suenter la mort nunspetgada da
ses bab è el dentant turnà en Dalmazia, nua ch'el viveva fin ch'el aveva 14 onns
ed è sa deditgà als studis classics ed a la pictura. Pli tard è el puspè turnà
en Italia per viver a Luvigliano en la vischinanza da Vaniescha. Là ha el
stgaffì sias ovras las pli impurtantas, tranter quels ‹La Madonnina›. Roberto
Ferruzzi è mort ils 16 da favrer 1934 ed è vegnì sepulì al santeri da
Luvigliano.

Enconuschent è Roberto Ferruzzi vegnì surtut cun sia participaziun a la segunda
Biennala da Vaniescha dal 1897. Là ha el exponì il maletg surnumnà cun l'intent
da preschentar ina mamma cun ses uffant senza significaziun religiusa. Pir cun
quell'exposiziun èsi vegnì tar il num ‹La Madonnina›. Il maletg è enconuschent
sut blers nums, tranter quels Madonna con bambino, Madonna del Riposo, delle
Vie, della Tenerezza, Madonnella e Zingarella.



https://rm.wikipedia.org/wiki/Riviera_(district)

Il district da Riviera (talian Distretto di Riviera, ant. Landvogtei Riviera,
tudestg Landvogtei Reffier) è in district dal chantun Tessin. La chapitala è
Osogna ma la dretgira districtuala (pretura) sa chatta a Biasca.

Il district da Riviera è il penultim district tenor surfatscha (suandà be dal
district da Mendrisio) ed il quint tenor populaziun dal chantun Tessin.

L'elevaziun la pli auta è il Torrone Alto (2'950 m). Auters pizs èn il Piz di
Strega (2'912 m), il Pizzo di Claro (2'727 m), il Mottone (2'692 m) e la Cima di
Bri (2'520 m).

Il flum il pli impurtant dal district è il Ticino. Tranter ils affluents degn da
vegnir menziunads en il district èn il Brenno, che nascha en la Val dal Blegn
(Valle di Blenio), ed il Rio di Lodrino.

En il 15avel tschientaner designava il num Riviera la terra tranter Biasca e la
punt da Cassero, oz en la vischnanca Claro. Tranter il 1499 resp. 1500 ed il
1798 era la Riviera in signuradi cumin dals lieus (chantuns) Uri, Sviz e
Silvania (Nidwalden). Dapi la stgaffiziun dal chantun Tessin l'onn 1803 furma
ella in district da quel chantun.

Il territori dal district vegn traversà da l'autostrada A2/E35 Basilea-Chiasso
che collia il nord da la Svizra cun l'Italia tras il Son Gottard, Lugano ed il
pass da Brogeda. L'autostrada ha sortidas en il district, numnadamain a Biasca.

La via naziunala N2 (Lugano-Pass dal Son Gottard) traversa il district da Claro
fin Biasca. A Biasca entschaiva la via per la Val Blenio ed il Pass dal Lucmagn.

La lingia da viafier Bellinzona-Gottard traversa il territori dal district, cun
staziuns a Biasca.

Cun stan dal 1. da schaner 2016 cumprenda il district da Riviera sis vischnancas
(comuni) gruppadas en in circul (circolo).



https://rm.wikipedia.org/wiki/Renata_Coray

Renata Coray (* 1964) è in'etnologa e retoromanista svizra ch'è sa spezialisada
sin temas da la politica linguistica e da la sociologia da la lingua.

Renata Coray è creschida si en ina famiglia rumantscha en il chantun
Basilea-Champagna. Il 1983 ha ella fatg la matura B a Liestal BL ed il 1986 il
patenta da scolast a Cuira. Ella ha studegià etnologia, scienzas da
communicaziun e retoromanistica a l'universitad da Friburg ed ha concludì ses
studi l'onn 1994 cun il dr. phil. Lura ha Coray lavurà sco collavuratura
scientifica, l'emprim, tranter il 1995 ed il 2001, a l'Institut de journalisme
et des communications sociales da l'universitad da Friburg e suenter, dal 2002
fin il 2003 tar il Dienst für Sprach- und Kulturgemeinschaften da l'Uffizi
federal da cultura a Berna. Dal 2001 fin il 2007 era ella en pli assistenta tar
la professura per filologia rumantscha a l'universitad da Turitg. Là ha ella
promovì cun la lavur enconuschenta Von der Mumma Romontscha zum Retortenbaby
Rumantsch Grischun ch'è cumparida l'onn 2008 en furma da cudesch. Dapi il 2010
lavura ella sco lectura scientifica e docenta vi da la Facoltad filosofica I
(rumantsch) da l'universitad da Turitg.



https://rm.wikipedia.org/wiki/Radio_Gherd%C3%ABina_Dolomites

Radio Gherdëina Dolomites (che s'identifitgescha per il solit sco Radio
Gherdëina) è in emettur da radio ch'è naschì l'onn 1979 sin basa d'in project
dad Ivo Walpoth, Arno Mahlknecht ed Oswald Rifesser. Dapi lura ha la direcziun
midà pliras giadas. L'onn 1991 è l'emettur vegnì cumprà da la famiglia Franz
Rabanser dad Urtijei che maina fin ussa la gronda famiglia radiofonica. Radio
Gherdëina Dolomites è l'unic emettur da radio commerzial en la regiun ch'emetta
numerusas emissiuns - tant live sco registradas - en lingua ladina da las
Dolomitas.

Ins po retschaiver l'emettur en l'inter intschess ladin (Val Gherdeina, Val
Badia, Val da Fascia, Fodom, Col ed Ampezo) sco era en la Val da l'Eisack, en la
Val da Puster, a Bulsaun ed en la Bassa Sudtirolaisa, a Meraun e conturn, sco
era sin la planira auta dal Schlern.

Radio Gherdëina Dolomites emetta da tuttas uras emissiuns da radio da divers
tips ed operescha sco promotur da musica moderna e folcloristica ladina.
Mintg'ura vegn emess il magazin d'infurmaziun da lingua tudestga Südtirol
Journal, che vegn producì da l'agentura da pressa RMI da Bulsaun.

Radio Gherdëina 2 vegn emess be en Val Gherdeina sin la frequenza 88,8 MHz.
L'emettur trasmetta da las 17.00 fin las 9.00 musica classica e surpiglia da di
il program da Radio Gherdëina.



https://rm.wikipedia.org/wiki/Politica_d%27Indians_dals_Stadis_Unids_da_l%27America

La politica d’Indians dals Stadis Unids da l’America ha cumenzà cun
l’independenza americana dal 1783. Il term denominescha la relaziun da l’USA
visavi ils Indians, il pievel originar dal continent american.

Al cumenzament da lur temp han ils Stadis Unids da l’America empruvà da restar
en pasch cun ils Indians. Questa tenuta steva dentant en conflict cun il fatg
che la naziun anc giuvna sa chattava a l’ur dal bancrut. Ils retgavs da la
vendita dals terrens a novs colonisaturs gidavan a pajar ils daivets statals.
Uschia è naschida la politica da la colonisaziun miaivla da l’America ch’ha durà
fin ca. l’onn 1820. Questa politica pon ins considerar sco cuntinuaziun da la
politica imperialistica dals Spagnols, Ollandais e Franzos. Tut questas naziuns
han giustifitgà l’usurpaziun dal continent nordamerican cun il princip dal
scuvrider. Tenor quel tanscheva gia la scuverta d’in toc da la costa per prender
en possess quel ensemen cun la retroterra anc nundefinida. Ils Americans han
cumbinà questa politica cun quella dals Brits ch’han acceptà ils Indians sco
partenaris da tractativas equivalents.

Ils Indians èn vegnids renconuschids sco abitants legitims dals Stadis Unids. Da
quai è resultada ina politica da la pasch e da la cumpra da terren entras
contracts cun ils Indians. En ils onns 1790 temprivs han Henry Knox, manader dal
secretariat da guerra, ed il president american da lura, George Washington,
skizzà in plan, tenor il qual ils Indians duevan profitar da l’expansiun dals
alvs. Il plan sa basava sin ils dus pilasters da la civilisaziun e da
l’assimilaziun. Paucs Americans han protestà cunter la tenuta ch’i saja la
veglia da Dieu d’introducir ‹selvadis› pajauns en la moda da viver ‹progressiva›
dals cristians. In aderent da l’assimilaziun era il terz president american
Thomas Jefferson. Las bunas intenziuns da Jefferson e Washington n’han betg gì
success pervia da las difficultads da l’acculturaziun e pervia da las
preferenzas dals alvs da conquistar il pajais. En cumparegliaziun cun quai
n’aveva il process da la civilisaziun betg pli emprima prioritad.

Vairamain profità han ils Indians da l’uschenumnà Factory System, in stretg
sistem da commerzi. En il center da quel steva il commerzi da pellitschas
d’animals. Ils Indians barattavan quellas cunter armas, bischutaria, utensils
dal tegnairchasa e chaussas sumegliantas. Als Indians duevan vegnir pajads
pretschs gists. Quest sistem ha durà dal 1796 fin il 1822; la finala ha el
disditg pervia da l’opposiziun privata dals alvs participads.

Malgrà che la regenza dals Stadis Unids da l’America aveva bunas intenziuns e la
veglia da mantegnair la pasch, hai tuttina adina puspè dà pitschnas guerras e
charplinas. Quellas eran – en cumparegliaziun cun las battaglias da pli tard –
bunamain senza malart. Il 1815 ha la politica da Knox, Washington e Jefferson
disditg uffizialmain. Ina guerra cun ils Indians na pudeva betg pli vegnir
impedida, cunquai ch’ils Indians eran adina pli malcuntents cun lur situaziun
opprimida. La politica da la segregaziun ha remplazzà quella da l’assimilaziun;
il terren dals Indians è sa reducì vinavant. Els èn vegnids domiciliads en
reservats e protegids là dals alvs. La vendita da terren d’Indians ad alvs
dastgava be succeder sur la regenza, betg directamain sur persunas privatas. Il
commerzi è vegnì regulà, oravant tut quel cun l’alcohol. Sch’ins chattava
alcohol en in post da commerzi che martgadava cun Indians, lura al vegniva
prendida davent la licenza da commerzi ed ils bains vegnivan confiscads. L’idea
da l’assimilaziun è be vegnida cuntinuada cun derasar ils standards da la
civilisaziun e da l’educaziun europeica. Il dretg dals Indians da posseder
territori n’è betg vegnì tangà uffizialmain. Ma la regenza promoveva la
derasaziun dals alvs sin il continent nordamerican, uschia ch’ils Indians èn
stads sfurzads da sa retrair u da sa laschar assimilar. Ils onns 1820 èn blers
colonisaturs alvs ids adina pli lunsch encunter vest. La gronda part dals
Indians n’èn percunter betg s’integrads en la societad dals alvs. Perquai ha la
regenza tschertgà novas schliaziuns per metter or da via ils Indians ed avrir il
pajais per la colonisaziun alva.

Ils 28 da matg 1830 ha president Andrew Jackson suttascrit la lescha da
translocaziun (Indian Removal Act) ch’el aveva promovì. Questa lescha autorisava
il president american da fixar districts en il vest dal Mississippi River, en
ils quals ils Indians pudevan vegnir translocads – en cas da basegn era senza
lur consentiment. A l’entschatta èn pievels pli pitschens da la costa da l’ost
vegnids translocads; pli tard èn surtut las tschintg naziuns civilisadas (engl.
Five Civilized Tribes) stadas pertutgadas ch’eran oriundamain domiciliadas en la
cuntrada da guaud dal sidost. Durant la translocaziun da var 10 000 Indians
Cherokee èn morts circa 4000. Quest eveniment ha fatg istorgia sco ‹Senda da
larmas› (engl. Trail of Tears). Ina pitschna gruppa da Cherokee cun lur capo
John Ross ed ils Seminols da la Florida cun lur capo Osceola han fatg gronda
resistenza cunter la translocaziun. Be la sutmissiun dals Seminols ch’eran sa
zuppads en las palids da Florida ha custà la vita a 1500 schuldads americans e
chaschunà custs da circa 20 milliuns dollars americans. Descendents da gruppas
separatisticas dals Cherokee e dals Seminols vivan anc oz en lur territoris
originars.

Tranter l’Indian Removal Act da 1830 e la Guerra civila americana (dal 1861 al
1865) èn totalmain 50 pievels vegnids separads da lur territori da viver
tradiziunal. Savens èn els stads confruntads cun cundiziuns climaticas totalmain
novas; ils Kickapoo per exempel han stuì barattar lur cuntrada da guaud als Lais
Gronds (engl. Great Lakes, tranter quels sa chattan era las Cascadas da Niagara)
cun in territori sitg en il sid.

Da quel temp cursavan diversas propostas per in stadi indian en il vest da
l’USA. Quel avess duì vegnir integrà sco stadi federativ american en ils Stadis
Unids da l’America. Varsaquantas propostas èn vegnidas discutadas en il
congress; nagina n’ha dentant chattà in’approvaziun gronda avunda per vegnir
acceptada.

Durant lung temp ha il Mississippi valì sco cunfin da la colonisaziun alva. Ussa
gievan dentant adina pli blers colonists sur quest flum ora. Il territori dals
Indians è vegnì decimà vinavant. Ils Americans na giustifitgavan lur politica
d’expansiun betg pli cun il princip da scuvrider, mabain cun il princip da la
meglra utilisaziun dal terren.

L’onn 1858 ha il cumissari per fatgs dals Indians proclamà il nov sistem da
reservats. Quel prevediva da concentrar ils Indians uschè ditg en pitschens
reservats, fin ch’els pudevan sa far valair sezs en la civilisaziun. Ma
cuntanscher l’independenza dals Indians en ils reservats è sa mussà sco sfida
bler pli difficila che quai ch’il cumissari aveva pensà. En ils blers dals cas
n’è questa finamira betg vegnida cuntanschida fin oz. Plinavant eran ils
reservats serrads per ils alvs, be intginas persunas uffizialas eran acceptadas.

L’onn 1884 ha il mazzament dals bisons fatg svanir definitivamain dals Great
Plains la basa da viver da blers pievels dal vest central. Quai e l’oppressiun
militara han chatschà fin il 1877 bunamain tut ils Indians en ils reservats. Be
parts dals Indians Apache han fatg resistenza fin la mesadad dals onns 1880.

Gia il 1871 aveva la regenza americana chalà cun sia pratica da far contracts
cun ils Indians – cun l’argumentaziun che quels n’hajan nagina regenza
organisada. Uschia n’eran ils Indians betg pli acceptads sco abitants legitims
dal stadi, mabain eran sut tutela dal Bureau of Indian Affairs (BIA), fundà
l’onn 1824. Quest uffizi dal Ministeri da l’intern da l’USA era incaricà cun
l’administraziun fiduziara dals reservats d’Indians. Ils reservats na figuravan
betg pli sco territoris en possess dals Indians ch’ils pievels avevan pudì
salvar per sasez. Anzi valevan els uss sco territoris en possess public che
vegnivan mess a disposiziun da la regenza als Indians.

Davent da quel mument èn ils Indians stads sut in’enorma pressiun da s’adattar.
La regenza da l’USA, represchentada entras il BIA, agiva tenor il motto: «Mazza
l’Indian en el e salva l’uman». Ils Indians eran privads da tutt’autonomia
politica, economica e culturala.

Durant la colonisaziun è il dumber dals Indians vegnì decimà fermamain, en
spezial entras malsognas importadas, sutalimentaziun, alcohol, translocaziun
violenta e guerras. Be tar la translocaziun da 70 000 Indians or dal sidost
n’han enturn 20 000 betg cuntanschì la destinaziun u èn morts curt suenter. In
effect catastrofal ha era gì la fevra d’aur en California: numerus Indians èn
vegnids mazzacrads. Tranter il 1850 ed il 1906 è la populaziun indiana da là
vegnida reducida da 100 000 sin 20 000.

L’onn 1887 ha la regenza da l’USA proclamà cun il General Allotment Act ina
lescha ch’ha purtà midadas impurtantas per ils Indians. Fin lura valeva il
terren per ils Indians sco bain communabel che tuts pudevan duvrar. Il General
Allotment Act ha partì il terren en pitschnas parcellas ed ha repartì quellas
sin ils singuls individis. Mintga chau da la famiglia ha survegnì 160 acres (64
hectaras). Sper la parcellaziun dal terren duevan ulteriuras mesiras far
integrar ils Indians en l’USA. Tut il ‹selvadi› dueva vegnir stgatschà or dad
els ed uschia als render ‹alvs›. Il 1924 han ils Indians retschavì il dretg da
burgais e cunquai er il dretg da vuschar entras l’Indian Citizenship Act.

Il 1934 è entrà en vigur l’Indian Reorganization Act. Quel ha scumandà
scadin’ulteriura parcellaziun da terren da reservat ed ha promovì la fundaziun
d’interpresas entaifer ils pievels indians. Mintga reservat dueva retschaiver
in’atgna constituziun ed ina regenza elegida democraticamain. Malgrà quai era
l’autodeterminaziun fitg restrenschida; la vaira pussanza è restada tar il BIA.

Il 1953 è entrada en vigur la House Concurrent Resolution 108 che prevediva
d’abolir scadina responsabladad statala sur ils Indians. Ils divers pievels
d’Indians duevan vegnir schliads ed ils Indians tractads sco burgais americans
‹normals›. Quell’èra ha fatg istorgia sco terminaziun. Oravant tut la
translocaziun en las citads è vegnida promovida. Consequentamain è il terren
dals Indians vegnì prendì a fit dals farmers alvs e dals multis da las minieras
u annectà da la regenza dals Stadis Unids da l’America. En las citads èn
naschids slums d’Indians. La politica da terminaziun n’è la finala betg reussida
pervia dals custs enorms.

Dapi il 1968 vegn aspirada in’autodeterminaziun per ils Indians. Cun l’Indian
Self Determination Act dal 1975 han ils Indians retschet enavos lur dretgs. Ils
differents pievels han utilisà quests dretgs a moda differenta. Varsaquants
pievels emprovan da viver uschè bain sco pussaivel tenor lur tradiziuns. Quellas
etnias vivan per il pli en gronda paupradad, cunquai ch’i na dat naginas
funtaunas da gudogn tradiziunalas sper la tratga da chavals e da bisons. Cun la
paupradad van dentant savens era a pèr problems d’alcohol.

Lur status spezial han ils reservats d’Indians er pudì nizzegiar economicamain.
En il fratemp disponan blers pievels d’Indians d’agens casinos. Cunquai ch’ils
gieus da fortuna èn scumandads en blers stadis ordaifer ils reservats, portan
quellas interpresas gudogns da milliuns. Cun questas entradas megliereschan ils
pievels mintgamai lur situaziun sociala e cumpran enavos terren. Els pon uschia
meglierar il provediment da la sanadad, construir scolas e meglras chasas.
Plinavant pon els rinforzar e promover cun programs spezials las tradiziuns, per
exempel la lingua da lur pievel. Bler success han qua ils Oneida. La reputaziun
dals gieus da fortuna è dentant plitost nauscha en l’USA e sa transmetta uschia
era sin ils Indians. Perquai refuseschan ils Indians tradiziunals questa via.

Blers Indians han era fatg diever da la via giuridica per meglierar lur
situaziun. Adina puspè pon els far valair avant dretgira contracts territorials
ch’els avevan signà en il 19avel tschientaner cun l’USA. Savens na survegnan els
dentant betg enavos il terren, mabain be in’indemnisaziun finanziala. Ils Lakota
per exempel han refusà ina tala per ils Black Hills, ina chadaina da culms en il
vest dal stadi da South Dakota, cunquai che lur dretgs a quella regiun fissan
vegnids abolids per adina. Er ils Shoshone dal Vest han lutgà durant decennis
cunter il pajament da daners d’indemnisaziun. Els eran en possess da contracts
per betg main che la mesadad dal stadi da Nevada, inclus las regiuns che
disponan da bler aur. Ma suenter la sperdita da votaziuns (manipuladas) han els
la finala stuì acceptar l’onn 2004 ina regulaziun sfurzada da daner-per-terren.

L’onn 1968 è vegnì fundà l’American Indian Movement AIM (‹Moviment dals Indians
americans›), inizià oravant tut d’Indians urbans a Minneapolis e Cleveland. Cun
la fundaziun da l’AIM han insaquants giuvens Indians era applitgà metodas pli
militantas, surtut a l’entschatta dals onns 1970. La finamira era da propagar e
cuntanscher ina nova conscienza indiana fin ad in status autonom dals reservats.
Publicitad internaziunala ha l’AIM retschavì entras insaquantas acziuns
spectacularas sco il Trail of Broken Treaties (la ‹Senda dals contracts ruts›)
ch’ha manà ad ina curta occupaziun dal Bureau of Indian Affairs; u entras
l’occupaziun dal vitg Wounded Knee en il reservat da Pine Ridge l’onn 1973, nua
ch’ils activists da l’AIM han proclamà la naziun independenta Oglala. Suenter
intgnias emnas è l’occupaziun vegnida supprimida militaricamain dal FBI e da
l’armada. Pli tard ha l’AIM lura smess sia militanza. Il moviment exista fin oz
sco organisaziun ch’emprova da represchentar en l’USA interess indians
specifics, dapli autodeterminaziun e valurs tradiziunalas dals Indians.

Adina pli impurtant daventa er il protest d’organisaziuns internaziunalas sco
per exempel da l’ONU. Represchentants indians viagian mintg’onn a Genevra per
preschentar lur plants en gruppas da lavur creadas spezialmain per indigens.
L’onn 2006 ha l’United Nations Committee on the Elimination of Racial
Discrimination (CERD) reproschà uffizialmain a l’USA da discriminar
cuntinuadamain e da violar ils dretgs indigens dal pievel dals Shoshone dal
Vest. Quai è succedì suenter plants correspundents dal Western Shoshone National
Council. L’USA è vegnida ordinada d’instradar mesiras per terminar la
discriminaziun. En quest senn agescha er il president vertent Barack Obama.



https://rm.wikipedia.org/wiki/Philipp_Melanchthon

Philipp Melanchthon, il nom da famiglia es greciso tenor l'üsaunza da quel temp,
oriundamaing Philipp Schwartzerdt (* 16 da favrer 1497 a Bretten; † 19 d'avrigl
1560 a Wittenberg), d'eira ün umanist chi pigliaiva part a la refurmaziun. Sper
Martin Luther d'eira'l la testa da la refurma da la baselgia in Germania. Pervi
da sia furmaziun universela gniva'l nomno praeceptor Germaniae (in lingua latina
per magister da la Germania).

Pervi da sia paschaivlezza e prontezza da fer cumpromiss rendaiva'l critica
veementa impustüt dals luterauns severs, dals uschedits gnesioluterauns (dal
grec; voul dir ils vairs luterauns).

La scrittüra da confessiun la pü importanta da la baselgia luterana, la
Confessio Augustana, es ün'ouvra da Philipp Melanchthon. Quist'ouvra gniva
surdeda al imperatur Carl V. sülla radunanza da la dieta imperiela dal 1530.

Scu l'ouvra principela dogmatica da Melanchthon valan ils Loci communes rerum
theologicarum (latin; per rumauntsch lös cumünels da las chosas teologicas) dal
1521. Els daron la basa futura per üna teologia sistematica dal protestantissem.
Medemmamaing daune perdütta da la furmaziun classica scolastica da Melanchthon
in definand tuottas chosas uschè exactamaing scu pussibel.



https://rm.wikipedia.org/wiki/Paul_Luziet

• Paul Luziet: El ei la persuna principala dil roman. El ei buca ina persuna
inventada dil taliter, perquei che quella figura ha propi viviu inaga. Mo biaras
historias en quei roman ein inventadas. Paul Luziet ei oriunds da
Surrein-Sumvitg ed habitescha a Pustget-Mathias-sut ella Val Sumvitg. El piarda
ses geniturs cuort suenter ch'el ei naschius. Suenter sia onda Zia mira dad el.
El ei in tip tut special. Pertgei ch'el ha in egl blau ed in grisch ed in ei pli
bass che l'auter. Paul Luziet fa denton bia cattavegnas e tementa aschia era ses
convischins. Las biaras lumparias ein mo products dalla fantasia digl autur. El
ei insumma buca schenaus ed ha adina bunas ideas. El marida Barla da Cahuonz. Mo
cul temps senta el sia nauschadad ed era ch'ella less cumandar tut. Mo cura
ch'ella dat in di el Rein nazegia el la caschun e lai negar ella. Mo suenter ha
el schliata cunscienzia.

• Onda Zia: Ella ei ina matta veglia e crei fetg en cardientschas blauas.
Sch'enzatgei nausch schabegia, metta ella adina quei en conex cun quellas. Ella
ha bien quitau da Paul Luziet e less mo il meglier per el. Cun sias cattavegnas
ha ella bia gadas buca lev. Mo cura che Barla vegn en casa, ha ella buca pli bia
da rir, pertgei che Barla tracta buca bein ella. Mo onda Zia quescha perquei che
Paul Luziet ha finalmein anflau ina dunna.

• Barla da Cahuonz: Ella ei ualti rubistia e less che tut mondi suenter siu
tgau. Ella ei egoista e fa buca quitaus per auters. D'onda Zia fa ella strusch
stem ed ei e buca fetg tresta cu lezza miera. pertgei ella ei uss persula en
casa e sa cumandar tut.

• Il surmeister Sabiut: El ei il scolast. Il bia creian ils scolars dapli a Paul
Luziet che al surmeister. El vegn tut gnervus e confus pervia da sias
cattavegnas ed era perquei che Paul Luziet ha adina ina speciala metoda ni
teoria da far enzatgei. Onda Zia tegn denton bia dil surmeister ed ei era
prompta da pagar bia ad el per sia instrucziun. Paul Luziet ha il sentiment
ch'el drovi nuota quei ch'il surmeister declara.

• Gion Gieri: El ei da buob paster sill'alp naustgel. El s'inamurescha dalla
Barla da Cahuonz, cura ch'el vesa ella in di si d'alp. Gion Gieri scriva brevs
d'amur ad ella, che Paul Luziet rispunda el num da Barla. Cura ch'el encorscha
quei, eis el vilaus da Paul Luziet.



https://rm.wikipedia.org/wiki/Pader_Alexander_Lozza

Pader Alexander Lozza (* 28 da zercladur 1880 a Murmarera; † 13 da favrer 1953 a
Casti) è stà in prer e poet rumantsch.

Pader Alexander Lozza è naschì ils 28 da zercladur 1880 a Castigl, Murmarera cun
il num Constantin. Naschì è el en ina gronda famiglia: El era il dudeschavel
uffant. En sia uffanza gieva el l’enviern a scola, la stad era el pastur. Sco
pastur era el savens ora en la natira, quai che l'ha influenzà fermamain. Quai
pon ins era vesair pli tard en sias poesias.

Suenter la scola primara ha el bandunà il Surses ed è ì a Genua en ina scola
claustrala da chaputschins. Vid la nova cuntrada cun las planiras vastas e la
mar senza fin ha el bregias da s’endisar ed el sa lascha encrescher. Suenter in
temp d’acclimatisaziun ha el lura cumenzà a scriver poesias – l’emprim dentant
en lingua taliana.

Cun 20 onns entra el en la claustra a Genua e survegn là il num Alexander. Sia
emprima messa celebrescha el dentant a Murmarera, ses lieu d’origin. El turna
dentant puspè a Genua per finir il studi. Suenter vegn el tramess sco prer a Vaz
ed a Tumegl. El suonda a tut quels cumonds, dentant betg adina cun plaschair.

La primavaira dal 1919 vegn el ordinà a Salouf. Puspè a chasa en sia val ha el
rechattà sia ventiraivladad cumpletta. A Salouf è el trenta onns prer. In temps
è Lozza era parsura da la baselgia da Ziteil. L’atun va Lozza adina a chatscha
cun ses chaun Lora. Il temp ch’el è puspè enavos en sia patria è il pli
fritgaivel per sia ovra litterara.

L’onn 1935 vegn Lozza enconuschent en tut la Svizra, perquai ch’el gudogna cun
sia poesia "Crusch alva sin fons cotschen" ina concurrenza da la "Schweizer
Illustrierte" per in nov imni naziunal.

Ils ultims onns ha Lozza adina dapli fadias da vegnir suenter a ses pensums,
uschia ch’el sto bandunar l’onn 1949 la plaiv da Salouf e viva enavant a Casti
en l’ospizi chaputschin. En ses davos onns cumbatta el il lai da fermada ch’è
planisà a Murmarera, dentant senza success. El mora anc avant ch’il lai vegn
bajegià.

“No cun las arpas", scheva Babilonia; "da vossa patria ans cante igl cant!"
Planschond dei Israel: "Cantar agl ester? - La vousch disdei; noss cant davainta
plant!"

Igls povers bandageas da Murmarera, cun îgls carlaints, raspondan er usche, cur
tg`esters deian: "Vossas Mintinedas an voss lungatg tgimora, ans cante."

"Cantar? - O na! Avonda vagn bargia, statgond portrets e tavlas giu d`pare,
passond cugl noss fagot, scu smaladias, dasper baselgia e santieri ve! -

Partias, scu or da Sodom`e Gomorra, nous anavos dastgagn er berg vurdar! Mar
morta, blava, corva nossa patria: pi lev vogl da votar, tgi d`emigrar!"



https://rm.wikipedia.org/wiki/Naziuns_unidas

L’Organisaziun da las Naziuns unidas (ONU; englais: United Nations Organization,
UNO; savens era UN per United Nations; tudestg: Organisation der Vereinten
Nationen) è ina uniun interguvernamentala da 193 stadis. Sco organisaziun
internaziunala furma ella in subject da dretg internaziunal renconuschì
illimitadamain.

Las incumbensas las pli impurtantas da l’organisaziun èn il mantegniment da la
pasch mundiala, l’observaziun dal dretg internaziunal, la protecziun dals dretgs
umans e la promoziun da la collavuraziun internaziunala.

Sias ragischs ha l’Organisaziun da las Naziuns unidas en las conferenzas da
pasch da Den Haag ed en la Societad da las naziuns. Quella era vegnida fundada
suenter l’Emprima Guerra mundiala cun la finamira da garantir la pasch sin il
mund. Dentant n’ha la Societad da las naziuns betg gì tants commembers sco l’ONU
(uschia mancavan per exempel ils Stadis Unids da l’America). Tras quai n’ha ella
betg cuntanschì l’influenza necessaria per far valair sias finamiras ed aveva
praticamain fatg naufragi a l’entschatta da la Segunda Guerra mundiala.

Suenter il naufragi da la Societad da las naziuns ha il president american
Franklin D. Roosevelt empruvà durant la Segunda Guerra mundiala da stgaffir ina
segunda giada in’organisaziun per il mantegniment da la pasch. Ensemen cun il
primminister britannic Winston Churchill ha el elavurà la Charta da l’Atlantic.
Suenter la collavuraziun da l’Uniun Sovietica e da la Republica da la China al
nov urden da pasch han las quatter pussanzas segnà ils 30 d’october 1943 la
Decleraziun da Moscau. Quella prendeva en mira da stgaffir il pli spert
pussaivel in’organisaziun universala per il mantegniment da la pasch e da la
segirtad internaziunala. Quest’instituziun dueva sa basar sin il princip da
l’egualitad suverana da tut ils stadis paschaivels. En rom da la conferenza da
Dumbarton Oaks è l’idea da fundar l’ONU vegnida concretisada. Suenter
l’integraziun da la Frantscha en il circul da las pussanzas responsablas ha la
Charta da las Naziuns unidas pudì vegnir terminada l’onn 1945 a chaschun da la
conferenza da Jalta. Ella è vegnida suttascritta ils 26 da zercladur 1945 a San
Francisco da 50 stadis. La Pologna ha pir suttascrit pli tard la Charta, fa
dentant part dals 51 commembers fundaturs.

La Charta è ida en vigur ils 24 d’october dal medem onn, suenter che la
Republica da la China, la Frantscha, l’Uniun Sovietica, il Reginavel Unì, ils
Stadis Unids da l’America e la plipart dals stadis fundaturs avevan ratifitgà la
Charta.

Las Naziuns unidas han lur sedia principala a New York e trais ulteriuras sedias
a Genevra, Nairobi e Vienna. A Den Haag sa chatta il Tribunal internaziunal. Las
sedias da las Naziuns unidas na sa chattan tenor diever linguistic uffizial betg
en ils stadis correspundents, mabain èn mo circumdads da quels. En l’ONU valan
agens dretgs e la pussanza statala dal stadi da la sedia respectiv na po betg
duvrar mesiras repressivas. Qua tras n’è la suveranitad betg periclitada.
Ch’edifizis da las Naziuns unidas fissan ina furma da territori internaziunal
n’è betg reglà uffizialmain. Dentant profitan lur indrizs da l’immunitad dal
dretg internaziunal, analog a las ambassadas.

Ils 51 commembers fundaturs da las Naziuns unidas da l’onn 1945 eran: l’Egipta,
l’Etiopia, l’Argentinia, l’Australia, la Republica socialista sovietica
bielorussa, la Belgia, la Bolivia, la Brasilia, il Chile, la Republica da la
China, la Costa Rica, il Danemarc, la Republica Dominicana, l’Ecuador, l’El
Salvador, la Frantscha, la Grezia, la Guatemala, il Haiti, las Honduras,
l’India, l’Irac, l’Iran, la Jugoslavia, il Canada, la Columbia, la Cuba, il
Libanon, la Liberia, il Luxemburg, il Mexico, la Nova Zelanda, la Nicaragua,
l’Ollanda, la Norvegia, il Panama, il Paraguai, il Peru, las Filippinas, la
Pologna, l’Arabia Saudita, l’Uniun Sovietica, l’Africa dal Sid, la Siria, la
Tschecoslovachia, la Tirchia, la Republica socialista sovietica ucranaisa, ils
Stadis Unids da l’America, il Reginavel Unì, l’Uruguai e la Venezuela.

1973 èn la Republica democratica tudestga e la Republica federala tudestga
s’associadas a l’ONU sco 133avel e 134avel commember. L’Austria è entrada l’onn
1955 en l’ONU, il Liechtenstein il 1990 e la Svizra l’onn 2002.

Betg commember è tranter auter il Stadi vatican (sia represchentaziun tenor
dretg internaziunal, la Sontga Sedia, ha dentant status d’observatur). En pli
ils stadis che n’èn betg renconuschids da tut ils pajais sco la Sahara
Occidentala, la Republica tirca Cipra dal Nord, las Inslas Cook e la Republica
da la China (Taiwan). Ina posiziun speziala ha la Republica da la China ch’è
stada commembra fundatura da l’ONU e ch’ha fatg part dal Cussegl da segirezza da
l’ONU durant ils onns 1945 fin 1971. L’onn 1971 ha la Republica da la China
dentant stuì sortir da las Naziuns unidas suenter in ‹conclus› (resoluziun 2758)
da l’Assamblea generala da l’ONU. Dapi lura represchenta la Republica populara
da la China sco commembra permanenta dal Cussegl da segirezza ils interess
chinais entaifer las Naziuns unidas e sa dosta vehementamain cunter ina
commembranza dal Taiwan en l’ONU.

Las contribuziuns obligatoricas dals singuls stadis commembers servan a
finanziar la gestiun ordinaria da l’organisaziun sco er incumbensas
administrativas da ses organs spezials ed accesorics. La procentuala exacta da
las contribuziuns obligatoricas vegn calculada tenor ina clav da repartiziun
fixa. Quella vegn determinada mintga trais onns da nov da l’Assamblea generala a
basa da la proposta d’ina cumissiun. L’ultima midada ch’ha manà a la clav
actuala è vegnida decidida il december 2000 ed è ida en vigur il prim da schaner
2001. La summa da las contribuziuns d’in pajais vegn dapi lura fixada sin
fundament da la media dal product naziunal brut dal pajais correspundent durant
ils ultims quatter onns e mez. Medemamain relevantas èn la chargia dals debits,
l’entrada per persuna e la fluctuaziun monetara. Ultra da quai è fixà che mintga
pajais duai contribuir almain 0,001 % als custs da la gestiun ordinaria e dastga
sin il pli pajar 25 % da l’entir budget. Suenter ina fasa da transiziun han
stadis sco la Corea dal Sid, il Singapur e la Brasilia stuì surpigliar a partir
da l’onn 2004 ina pli auta procentuala dal budget da l’ONU. Il Giapun percunter
ha obtegnì pitschnas reducziuns dals pajaments da contribuziun pervia da la
conjunctura regressiva. Er las contribuziuns dals Stadis Unids da l’America èn
vegnidas reducidas, entant che la part da la Germania è restada pli u main la
medema. Sperditas d’entrada da 34 milliuns dollars ch’èn resultadas da la fasa
da transiziun da trais onns èn vegnidas cumpensadas cun ina donaziun privata da
l’interprendider da medias Ted Turner (CNN). Ils pli gronds pajaders dals onns
2004–2006 èn ils Stadis Unids cun 22 %, il Giapun cun 19,5 %, la Germania cun
8,7 %, il Reginavel Unì cun 6,1 % e la Frantscha cun 6 %. Tut ils auters pajais
contribueschan mintgamai pli pauc che 5 % e circa la mesadad paja be la
contribuziun minimala da 0,001 %. Il termin per il pajament è ils 31 da schaner
da mintg’onn. Il budget da dus onns (be contribuziuns obligatoricas) da l’ONU
per ils onns 1998/1999 muntava a 2,8 mia. dollars. Las entradas regularas dal
budget èn perencunter sa diminuidas da 405 miu. dollars americans il 1997 a mo
279 miu. dollars l’onn 1998. Enfin il di da controlla l’onn 1998 avevan be 27 da
185 pajais pajà lur contribuziuns cumplettamain. Ca. 75 % dals daners mancants
dal budget regular e ca. 50 % da las contribuziuns al Peacekeeping mancavan,
perquai ch’ils Stadis Unids n’avevan betg pajà lur part.

Tar las contribuziuns obligatoricas da repartiziun sa tracti medemamain da
pajaments liants per tut ils stadis commembers. Questas contribuziuns servan
dentant mo a finanziar operaziuns da pasch. Las tariffas actualas èn vegnidas
fixadas l’onn 1973 da l’Assamblea generala. Ils stadis da l’ONU sviluppads
economicamain il pli pauc pajan 10 % da lur contribuziuns obligatoricas, pia
0,0001 %. Ils ulteriurs pajais en svilup ston sbursar 20 %. Ils pajais
industrials pajan lur contribuziun cumplaina, ils tschintg commembers permanents
dal Cussegl da segirezza ultra da quai anc la differenza ch’è sa resultada
pervia da la distgargia dals pajais en svilup.

Las contribuziuns voluntarias vegnan duvradas per finanziar organs spezials ed
organs accessorics da l’ONU sco per exempel l’UNDP (Program da las Naziuns
unidas per il svilup), l’UNICEF (Ovra d’agid per uffants da las Naziuns unidas),
l’UNFPA (Fond da las Naziuns unidas per la populaziun), l’UNHCR (Autcumissariat
da las Naziuns unidas per ils fugitivs) ed il WFP (Program alimentar mundial).
Grazia a la decisiun libra davart la summa da lur contribuziuns voluntarias pon
stadis influenzar considerablamain ils puncts centrals dal program da lavur da
l’ONU.

Cun l’entrada en uffizi da la regenza da Ronald Reagan (1981–1989) han ils
Stadis Unids da l’America cumenzà a retegnair ina pli e pli gronda part da lur
contribuziuns obligatoricas al budget ordinari da l’ONU sco er al budget per il
mantegniment da la pasch. Questa cuntravenziun cunter la cunvegna ha l’USA
l’emprim motivà cun critica politica cunter intgins programs da l’ONU. Dapi la
fin dals onns otganta, sut il president George H. W. Bush, han els rinfatschà a
l’ONU ineffizienza e sfarlattim da daners. Fin l’onn 1992 eran ils debits da
l’USA creschids ad ina summa da 1,5 mia. dollars americans. Il congress american
ha stimà l’onn 1997 l’import dal debit a 926 miu. dollars americans, cun renviar
a prestaziuns fatgas per mantegnair la pasch. Plinavant ha el duvrà ils daners
retegnids sco med da far pressiun per reducir la procentuala da las
contribuziuns obligatoricas da l’USA. Ultra da quai han els era duvrà ils daners
retegnids per cuntanscher cun forza midadas en chaussas persunalas entaifer las
Naziuns unidas, sco en il cas da l’anteriur directur general da l’organisaziun
per il scumond d’armas chemicas José Bustani, dal secretari general Boutros
Boutros-Ghali u en il cas da la furmaziun da cumissiuns da l’ONU l’onn 2001. La
regenza da l’USA sut Bill Clinton ha cuntanschì cun contractar en l’uschenumnada
cunvegna Helms-Biden ils 10 da zercladur 1997 ina reducziun da las contribuziuns
americanas a la gestiun ordinaria da l’ONU da 25 % a 20 %. Plinavant ha ella
pudì sminuir las contribuziuns americanas als servetschs per mantegnair la pasch
da 31 % a 25 %.

La Charta è la ‹constituziun› da las Naziuns unidas ed è vegnida suttascritta
ils 26 da zercladur 1945 en la sala da teater dal Veterans War Memorial Building
a San Francisco. Ella è ida en vigur ils 24 d’october 1945. La Pologna, il
51avel commember fundatur, n’ha betg pudì far part da la conferenza ed ha
suttascrit pli tard. La Charta è in contract da dretg internaziunal betg limità
temporalmain ed è vegnida midada dapi la fundaziun be en quatter puncts che
pertutgan ils artitgels 23, 27, 61 e 109. Ella consista d’in preambel e da 19
chapitels cun 111 artitgels. (Ils tschentaments da la Societad da las naziuns
avevan be 26 artitgels.) Ils chapitels tractan tranter auter ils differents
organs principals da l’ONU, l’appaschentaziun da conflicts, las mesiras en cas
d’ina periclitaziun u violaziun da la pasch ed en cas dad in’acziun d’attatga
sco er las finamiras ed ils princips.

1994 è vegnì commess en Ruanda in dals crims ils pli gravants da l’istorgia.
Entras in’erupziun da violenza èn 800 000 persunas da las etnias Hutu e Tutsi
vegnidas mazzacradas. Ils schuldads da las chapellinas blauas da l’ONU han stuì
observar quest genocid e star cun ils mauns en crusch, perquai che lur dumber
era bler memia pitschen e perquai ch’els n’avevan betg in mandat per
intervegnir. Quest schabetg vala tenor Kofi Annan sco la pli gronda disditga da
l’ONU.

Cumbain che las Naziuns unidas èn in’organisaziun mundiala, na vegn or da motivs
pratics betg fatg diever uffizialmain da tut las linguas dal mund. Linguas
uffizialas èn las suandantas sis linguas: l’arab, il chinais, l’englais, il
franzos, il russ ed il spagnol. Da questas sis linguas èn duas – l’englais ed il
franzos – linguas da lavur. Quai è fixà en la resoluziun 2 ch’è vegnida
approvada da l’Assamblea generala l’onn 1946.

Lingua uffiziala vul dir ch’i sto dar ina translaziun en mintga seduta uffiziala
da ed en questa lingua. Ultra da quai ston tut ils documents preparativs da la
seduta, tut ils sbozs da resoluziuns e tut ils protocols e rapports star a
disposiziun a temp util en questas linguas. Per las linguas da lavur vala che
tut ils process da lavur a l’intern da l’organisaziun (en scrit ed a bucca) pon
succeder en ina da las duas linguas. En contacts cun il secretariat da las
Naziuns unidas ha mintga delegà il dretg da tscherner libramain la lingua da
lavur per s’exprimer en scrit ed a bucca. Era ston tuttas decleraziuns
uffizialas dal secretariat succeder en tuttas duas linguas da lavur
(communicaziuns, tavlas, broschuras, visitas guidadas etc.). Questas reglas
excludan da princip preschentaziuns monolinguas. Il servetsch da translaziun
tudestg da l’ONU, finanzià communablamain da la Germania, Austria, Svizra,
Liechtenstein e Belgia, metta a disposiziun ils pli impurtants documents en
tudestg. La Charta da las Naziuns unidas è er vegnida translatada en rumantsch.

In punct da critica furma la cumposiziun dal Cussegl da segirezza che sa basa
sin criteris istorics. Ils commembers permanents da quest cussegl dovran savens
lur dretg da veto per prevegnir a sentenzias e sancziuns cunter sasez e stadis
amis. Uschia ha l’Uniun Sovietica fatg diever ils onns 1946–1964 103 giadas dal
dretg da veto cunter maioritads dal rest unanimas. En 69 cas da convenziuns
davart l’Israel ha l’USA duvrà 20 giadas ses dretg da veto.

Confrunt’ins il dumber d’abitants dals stadis ch’èn commembers permanents cun la
populaziun mundiala, na stat quel en nagina relaziun cun las cumpetenzas
privilegiadas dals commembers permanents dal Cussegl da segirezza. Uschia han
pajais sco il Reginavel Unì u la Frantscha cun mintgamai 60 miu. abitants ina
sedia permanenta, l’India cun passa ina milliarda abitants dentant betg. Quest
problem na sa lascha betg schliar uschè simpel. La structura ierarchica dal
Cussegl da segirezza che conceda in grond pudair ad in pitschen dumber da stadis
reflectescha numnadamain la gronda diversitad en il svilup da la pussanza reala
da las naziuns. En quest senn è il Cussegl da segirezza in organ da
concentraziun da pussanza ed in organ d’acziun e na serva betg a la
represchentativitad. Pervia dals differents interess da ses commembers
cuntanscha el gia cun 15 sezs savens ils cunfins da l’abilitad d’agir.

Ils motivs per la mancanza d’ina tala refurma èn evidents: Ina restructuraziun
decidida che tegness quint da l’idea dad in’organisaziun mundiala, includess ina
sperdita da pussanza dals commembers permanents privilegiads fin ussa – per la
gronda part pajais industrials che finanzieschan la pli gronda part da l’ONU.

In problem central da las Naziuns unidas è e resta la cumpetenza fitg limitada
da l’organisaziun. Igl è oravant tut reussì a las Naziuns unidas d’unir quasi
tut ils stadis dal mund sut in tetg, perquai che la Charta po vegnir
interpretada uschè flexibel en passus decisivs ch’ella po vegnir chapida da
praticamain tut las culturas e da tut las ideologias politicas (era sche quellas
s’excludan per part viceversa) en lur senn, a favur dad els e tenor la situaziun
correspundenta. Per ch’il concept dad in’organisaziun mundiala, abla d’agir,
pudess reussir dal tuttafatg, stuessan ils stadis naziunals ceder ina part
essenziala da lur cumpetenzas en tuttas trais spartas da l’executiva, da la
legislativa e da la giudicativa a favur da quest’organisaziun. Ma actualmain n’è
strusch in stadi pront da far quest pass.

A la fin dals quints impussibiliteschan acziuns unilateralas da stadis naziunals
las pli bleras emprovas da cuntanscher dapli obligaziuns liantas entaifer l’ONU.
In exempel per quai è l’USA che n’accepta betg la cumpetenza dal Tribunal
internaziunal per agens burgais e resalva, en cas d’in tal process instradà
cunter sia voluntad, la ‹liberaziun› cun meds militars, tge che periclitescha la
legitimaziun dal Tribunal internaziunal sco tal. Quest cas mussa er che las
Naziuns unidas na pon strusch – u insumma betg – far politica cunter ils
interess da l’USA, perquai ch’ellas èn colliadas finanzialmain, istoricamain e
constituziunalmain memia ferm cun quest stadi.



https://rm.wikipedia.org/wiki/Mazzacra_da_Srebrenica

La mazzacra da Srebrenica è in crim da guerra ch’è vegnì commess durant la
Guerra da Bosnia. Da dretgiras da l’ONU vegnan ils schabetgs classifitgads sco
genocid.

Il fanadur da l’onn 1995 èn vegnids mazzads en il conturn da Srebrenica fin 8000
Bosniacs, oravant tut giuvens ed umens en la vegliadetgna tranter 12 e 77 onns.
La mazzacra è succedida sut la direcziun da Ratko Mladić, cumandant da l’armada
da la Republica Srpska (Vojska Republike Srpske, VRS). Er la polizia e
paramilitars serbs èn stads involvids. Ils crims han durà plirs dis ed han gì
lieu en numerus lieus en la vischinanza da Srebrenica. Millis e millis unfrendas
èn vegnidas sepulidas en fossas communablas. Cun metter ils morts pliras giadas
en autras fossas han ils delinquents empruvà durant las proximas emnas da
dissimular l’act.

Quests schabetgs vegnan considerads sco la pli gronda mazzacra ch’è vegnida
commessa en Europa dapi la fin da la Segunda Guerra mundiala. Differents process
han mussà ch’ils crims n’èn betg succedids spontanamain, mabain èn vegnids
planisads e realisads sistematicamain. En las sentenzias cunter Radislav Krstić,
Vidoje Blagojević e Dragan Jokić ha la Curt penala internaziunala per
l’anteriura Jugoslavia a Den Haag (che furma il Tribunal per delinquents da
guerra da l’ONU) giuditgà la mazzacra sco genocid. La fin favrer da l’onn 2007
ha era il Tribunal internaziunal titulà la mazzacra sco genocid.

En connex cun las attatgas e las cunteroffensivas han er las truppas bosniacas
cumandadas da Naser Orić commess atrocitads cunter ils Serbs bosniacs. Las
indicaziuns davart il dumber d’unfrendas varieschan. Ils ultims onns è vegnì
discurrì en las medias serbas da 1000 fin 3000 victimas (per l’entir temp da
guerra dal 1992 al 1995). La documentaziun da l’institut ollandais per la
documentaziun da guerra suppona ch’i sajan morts sin il pli pauc 1000 civilists
serbs. Il Research and Documentation Center a Sarajevo numna in dumber da 424
respectivamain 446 schuldads serbs e 119 civilists serbs.

Sco reacziun a questa smanatscha ha il Cussegl da segirezza da las Naziuns
Unidas deliberà ils 16 d’avrigl 1993 la resoluziun 819. Cun quella ha l’ONU
pretendì da tut las partidas da resguardar Srebrenica e ses conturn sco safe
area, sco zona da protecziun. Srebrenica na dastgia betg vegnir attatgà ed era
nagin’auter ‹act malamiaivel› cunter la zona da protecziun dastgia succeder. Ils
18 d’avrigl èn ils emprims 170 schuldads da l’UNPROFOR, principalmain Canadais,
arrivads a Srebrenica. Cun duas ulteriuras resoluziuns ha il Cussegl da
segirezza suttastritgà il status da zona da protecziun da Srebrenica (ils 6 da
matg 1993 cun la resoluziun 824 ed ils 4 da zercladur 1993 cun la resoluziun
836). La resoluziun 836 ha lubì als schuldads da l’UNPROFOR da far diever da
l’arma per l’autodefensiun. Il mars 1994 è l’emprim battagliun ollandais,
Dutchbat I, arrivà en la zona da protecziun da Srebrenica. Il fanadur dal medem
onn è el vegnì remplazzà da Dutchbat II, il schaner 1995 è suandà Dutchbat III.

La furma dal mandat e cun quai era l’armaziun da las chapellinas blauas èn stads
puncts contestads da l’entschatta ennà. Ils stadis ch’han mess a disposiziun
truppas han refusà da far diever da violenza militara cunter Serbs bosniacs. Els
temevan per la segirtad da lur schuldads. Stadis che n’avevan naginas truppas al
lieu han percunter favurisà pli e pli in schlargiament dal mandat; tenor lur
puntg da vista avess era duì vegnir considerà il diever da violenza militara
cunter l’armada da la Republica Srpska. Il mandat e l’armaziun minimala dals
schuldads da l’UNPROFOR s’orientavan en mintga cas a missiuns per mantegnair la
pasch e betg ad operaziuns cun la finamira da cuntanscher la pasch cun la forza.

Ils 14 da zercladur 1993 ha il secretari general da l’ONU, Boutros
Boutros-Ghali, dumandà da l’ONU 34 000 schuldads per il mantegniment da la zona
da protecziun. Il cussegl da segirezza ha dentant approvà quatter dis pli tard
mo in schlargiament da las truppas per 7600 schuldads. En pli è quest augment
pir stà terminà la stad 1994. L’opposiziun cunter metter a disposiziun ulteriurs
contingents è resultada da quitads per la segirezza da las chapellinas blauas ed
era da ponderaziuns da principi davart ils custs per talas missiuns da pasch.

En vista a quest svilup eran ils stadis ch’avevan gia delegà schuldads strusch
pronts da metter a disposiziun ulteriuras truppas per la zona da protecziun. Er
attatgas da la NATO sin posts da l’armada da la Republica Srpska na pareva betg
dad esser ina resposta opportuna. La direcziun da l’ONU temeva che las unitads
bosniac-serbas interpretassan talas attatgas or da l’aria sco acziun da guerra
da l’ONU cunter la VRS. Ina tal’escalaziun da la situaziun avess muntà ch’era
furniziuns umanitaras per la populaziun civila na fissan strusch pli stadas
realisablas. La direcziun da l’ONU ha plinavant temì assagls cunter las unitads
da l’UNPROFOR, quai ch’ils stadis ch’avevan delegà schuldads vulevan evitar per
tut pretsch.

L’entschatta mars da l’onn 1995 ha Radovan Karadžić, il president da la
Republica Srpska, decretà a l’armada bosniac-serba la ‹directiva 7›. En quella
ha el pretendì operaziuns militaras che duevan chaschunar ina situaziun
insupportabla e da cumplaina malsegirezza en la zona da protecziun. Quai è lura
era succedì. Plirs appels instants dals enserrads d’avrir in corridor per furnir
rauba d’agid èn stads invans. L’entschatta fanadur èn abitants da Srebrenica
schizunt morts da la fom. Gia dapi il mars da l’onn 1995 han chapellinas blauas
plinavant registrà preparaziuns da l’armada bosniac-serba per attatgas sin posts
d’observaziun da l’ONU situads a l’ur da la zona da protecziun.

Suenter che las unitads bosniac-serbas avevan surpiglià la controlla a
Srebrenica, èn millis dals abitants bosniacs fugids en il nord da la zona da
protecziun. La saira dals 11 da fanadur sa chattavan ca. 20 000 fin 25 000
fugitivs bosniacs a Potočari. Plirs millis eran enserrads en il territori da las
chapellinas blauas, il rest è sa repartì sin fabricas vischinantas ed en la
champagna. La gronda part dals fugitivs eran dunnas, uffants, impedids u
persunas pli veglias.

Dapi la damaun dals 12 da fanadur han las forzas bosniac-serbas entschet a
separar umens da la fulla da fugitivs a Potočari. A dumondas da schuldads da las
chapellinas blauas davart il motiv per las selecziuns han schuldads
bosniac-serbs respundì ch’i tschertgian persunas ch’hajan commess crims da
guerra. Ils umens èn vegnids tegnids en fermanza en ina fabrica da zinc ed en in
bajetg cun num ‹Chas’alva›. Pli tard èn els vegnids transportads davent dapersai
cun camiuns e bus spezials. Intgins dad els èn era gia vegnids assassinads al
lieu, sco schuldads da l’ONU han rapportà.

Il til è sa furmà en la vischinanza dals vitgs Jaglici e Šušnjari. Perditgas han
stimà sia grondezza sin 10 000 fin 15 000 umens. Radund in terz dad els eran
commembers da la 28avla divisiun. Las armas, la disciplina militara ed il
trenament militar da questa divisiun eran miserabels. Unitads da la 28avla
divisiun han furmà la testa da la colonna. Suenter èn suandads ils civilists
maschadads cun schuldads. La fin ha furmà il battagliun independent da la 28avla
divisiun. Intginas dunnas, uffants ed attempads han medemamain fatg part da la
colonna (ed en pli tard vegnids manads davent en ils bus ch’eran sin via da
Potočari en direcziun Kladanj).

Fin l’onn 2001 han experts forensics identifitgà en tut 21 fossas cun victimas
che derivan cumprovadamain da la mazzacra da Srebrenica. 14 da questas fossas
communablas èn uschenumnadas fossas communablas primaras. En questas fossas èn
ils morts vegnids sepulids directamain suenter las execuziuns. Da quellas 14
fossas èn otg vegnidas destruidas pli tard: las baras èn vegnidas allontanadas e
sutterradas danovamain en in auter lieu. Savens sa chattavan questas fossas
communablas secundaras en regiuns pli distantas. Las stentas da metter las baras
en autras fossas èn vegnidas fatgas perquai ch’ils delinquents bosniac-serbs
vulevan zuppentar las mazzacras. En la sentenzia cunter Krstić vegnan
menziunadas 18 ulteriuras fossas communablas che stattan en relaziun cun la
mazzacra; quellas pon vegnir examinadas suenter la fin dals process. Dapi la fin
da la guerra da la Bosnia èn vegnidas exhumadas las restanzas da circa 8000
victimas. Circa 3200 baras han ins pudì identifitgar cun num.

Immediat suenter la crudada da la zona da protecziun da Srebrenica ha la Tirchia
crititgà vehementamain l’ONU. L’invasiun saja ina schlaffada per il Cussegl da
segirezza e l’ONU haja pers tut sia credibladad. Las emnas suenter l’invasiun da
las truppas bosniac-serbas hai dà en Tirchia numerus rapports da gasetta critics
e protestas en la publicitad accumpagnadas da demonstraziuns e da collectas per
fugitivs.

Paucs dis suenter che las unitads bosniac-serbas avevan conquistà Srebrenica, ha
er il president franzos Jacques Chirac pretendì che la zona da protecziun vegnia
reconquistada. A nivel internaziunal è questa pretensiun dentant be vegnida
valitada sco gest simbolic da resolutadad posteriura; alliads per quest’idea
n’ha Chirac betg chattà.

Ils 10 d’avust ha l’ambassadura americana da l’ONU Madeleine Albright mussà al
Cussegl da segirezza fotografias fatgas da satellits ch’han fatg allusiun ad
atrocitads commessas en la vischinanza da Srebrenica. Circa trais mais pli tard,
ils 18 da november 1995, è vegnì purtà plant cunter Mladić e Karadžić avant il
Tribunal per delinquents da guerra da l’ONU. L’accusaziun pervia dals crims da
Srebrenica era gia il segund plant cunter ils manaders politics e militars dals
Serbs bosniacs; l’emprim era vegnì inoltrà ils 25 da fanadur per crims ch’avevan
gì lieu avant la mazzacra da Srebrenica. Il december 1995 ha er la Conferenza
dals ministers per l’exteriur dals stadis islamics sentenzià ils acts dals Serbs
bosniacs e discurrì d’in genocid.

L’avrigl da l’onn 1996 ha ina cumissiun da retschertga da la dretgira da Den
Haag examinà per l’emprima giada lieus d’execuziun e fossas communablas.
L’emprima fossa communabla è vegnida averta il fanadur 1996. Pervia dal grond
dumber da morts, da lieus da delict e da fossas communablas sa tiran las
examinaziuns forensicas a la lunga e cuzzan fin oz. Plinavant engrevgeschan las
emprovas extendidas da zuppentar il crim la lavur dals criminalists e medis
forensics.

Ils 15 da november 1999 ha il secretari general da l’ONU Kofi Annan preschentà
in rapport davart la crudada da la zona da protecziun da Srebrenica. Quest
rapport ha tranter auter crititgà cleramain las prestaziuns falladas da las
instituziuns da l’ONU. Ensemen cun la valitaziun autocritica da l’agir da l’ONU
en connex cun il genocid da Ruanda (avrigl fin fanadur 1994) avess quest rapport
duì contribuir ad ina nov’orientaziun da las missiuns da pasch da l’ONU.

Ils 2 da zercladur 2005 han ils accusaders preschentà en il process cunter
l’anteriur president dal stadi jugoslav Slobodan Milošević in video che mussa
l’execuziun da quatter giuvens minorens e da dus umens giuvens. La registraziun
para d’esser vegnida fatga en la regiun da Srebrenica, damai ch’ils delinquents
fan part da l’unitad speziala serba Skorpijoni (scorpiun). Curt suenter han
differents emetturs da televisiun serbs emess quests maletgs. Il video ha
provocà ina discussiun intensiva davart il crim che n’era strusch vegnì tematisà
avant en la publicitad serba. Il primminister serb Vojislav Koštunica ha
discurrì d’«in crim brutal, vargugnus e senza perdun» cunter civilists. Curt
suenter l’emissiun ha la polizia arrestà intgins delinquents presumtivs. Era en
medias dal vest è vegnì rapportà davart quest video e davart las reacziuns en
Serbia. Ils 10 d’avrigl 2007 ha ina dretgira serba sentenzià quatter delinquents
a lungs chastis d’arrest, in tschintgavel accusà è vegnì declerà per nunculpant.
L’entschatta october da l’onn 2005 ha ina gruppa da lavur speziala da la regenza
bosniac-serba preschentà al Tribunal per delinquents da guerra da l’ONU ina
glista da circa 19 500 schuldads che pudessan esser stadas participads a la
mazzacra en ina moda u l’autra.

L’agir da las chapellinas blauas è vegnì analisà a moda intensiva. Uschia datti
per exempel en il rapport da l’ONU davart ils schabetgs a Srebrenica in chapitel
che tracta questa tematica. Era il parlament franzos ha creà tschintg onns e mez
suenter la crudada da l’enclava ina cumissiun d’examinaziun ch’ha preschentà il
november 2001 in rapport davart questa dumonda.

Las valitaziuns èn fitg differentas. Critichers rinfatschan a las chapellinas
blauas ollandaisas ch’ellas sajan per part vegnidas a savair da la mazzacra ed
hajan tolerà ella cun betg intervegnir. En quest connex vegn era discurrì da
cumplicitad per in crim da guerra. Quests critichers constateschan in agir fallà
dal battagliun ollandais sco er emprovas da vart da militars e politichers
ollandais da zuppentar la disditga.

Autras posiziuns fan valair ch’ils schuldads na savevan strusch da l’orrur,
perquai ch’unitads dals Serbs bosniacs hajan impedì sistematicamain talas
observaziuns. Schebain ch’els hajan dumandà pliras giadas n’hajan ils schuldads
da l’ONU ultra da quai betg survegnì il sustegn or da l’aria che fiss stà
necessari per proteger l’enclava e lur atgna segirtad. Il Dutchbat saja
plinavant vegnì incumbensà da la politica ollandaisa ed internaziunala cun la
protecziun dals Bosniacs senza avair a disposiziun ils meds adequats. Il pensum
saja stà ina «mission impossible».

Da l’autra vart èn da menziunar maletgs plain simbolica che relativeschan per
part l’innocenza da las chapellinas blauas. Da quels fa part la fotografia che
mussa Ratko Mladić ed il cumandant ollandais Thomas Karremans la saira dals 12
da fanadur 1995 durant ch’els baivan ensemen in magiel. Registraziuns da video
mussan plinavant schuldads dal Dutchbat che fan festa e sautan a Zagreb curt
temp suenter lur retratga da Srebrenica. Era la demissiun da la regenza
ollandaisa sut Wim Kok paucs dis suenter la publicaziun d’in studi extendì
davart Srebrenica è vegnida interpretada sco simbol da surpigliar la
responsabladad politica set onns suenter ils schabetgs.

Ils 4 da december 2006 ha la regenza ollandaisa onurà demonstrativamain radund
500 schuldads ch’eran stads staziunads l’onn 1995 en la regiun da Srebrenica.
Els hajan gì da lez temp in’«incumbensa extraordinariamain greva», uschia il
minister da la defensiun Henk Kamp. Encunter quest’onuraziun ha la Bosnia ed
Erzegovina protestà sin nivel diplomatic. Confamigliars da victimas da la
mazzacra e survivents da Srebrenica han discurrì a chaschun da manifestaziuns da
protesta d’ina «medaglia da genocid». Era la Societad per ils pievels
periclitads è sa participada a Sarajevo a la demonstraziun cunter l’onuraziun ed
ha pretendì en ina brev averta ina perstgisa tar ils survivents.

Pervia da la mazzacra da Srebrenica è in’entira retscha da persunas vegnida
accusada avant il Tribunal per delinquents da guerra da l’ONU. Ils process
cunter Dražen Erdemović, Radislav Krstić, Dragan Obrenović, Vidoje Blagojević e
Dragan Jokić èn terminads. Tut ils accusads èn vegnids sentenziads. En bleras
sentenzias, tranter auter cunter Krstić, Blagojević e Jokić, vegnan ils
schabetgs classifitgads sco genocid. Ils 10 da zercladur 2010 èn plinavant
Vujadin Popović e Ljubiša Beara vegnids sentenziads a paina da praschun per vita
duranta, er els pervia da genocid. Drago Nikolić è vegnì sentenzia a 35 onns
arrest pervia da cumplicitad. Quatter ulteriurs accusads èn vegnids sentenziads
a chastis da tschintg fin 19 onns.

Suenter esser stà plirs onns en fugia, ha Radovan Karadžić pudì vegnir tschiffà
ils 18 da fanadur 2008. Ratko Mladić che vala sco responsabel principal per la
mazzacra è vegnì arrestà ils 26 da matg 2011. Domadus èn vegnids transferids a
Den Haag. Er il process cunter Azdravko Tolimir, in dals set substituts da
Mladić, dura anc e duai esser terminà l’october 2012.

L’onn 2006 ha la Bosnia-Erzegovina accusà ses stadi vischin, la Serbia, avant il
Tribunal internaziunal. La Serbia saja responsabla per il genocid e stoppia
perquai pajar indemnisaziuns. Il Tribunal internaziunal n’ha dentant betg fatg
valair quest plant. La Serbia na saja betg responsabla directamain per ils
crims; ella stoppia dentant acceptar ina cunresponsabladad indirecta per ils
schabetgs, perquai ch’ella n’haja betg fatg tut il pussaivel per evitar crims da
guerra e genocid. En sia sentenzia ha il Tribunal internaziunal medemamain
classifitgà la mazzacra da Srebrenica sco genocid e confermà uschia las
sentenzias pronunziadas dal Tribunal per delinquents da guerra.

Bunamain 8000 confamigliars da las victimas da la mazzacra èn s’organisads en
ina gruppa ch’è enconuschenta sut il num ‹Mammas da Srebrenica›. Ils 4 da
zercladur 2007 ha quest’associaziun da victimas purtà plant avant il Tribunal
suprem da l’Ollanda a Den Haag cunter il stadi ollandais e las Naziuns Unidas.
Tenor l’opiniun dals confamigliars da las victimas n’han ni las chapellinas
blauas ollandaisas ni las Naziuns Unidas prendì mesiras suffizientas per
proteger ils umans en la zona da protecziun da l’ONU. En sia sentenzia dals 10
da fanadur 2008 ha la dretgira dentant concedì immunitad a las Naziuns Unidas.
Questa protecziun cunter mintga persecuziun giudiziala resultia da disposiziuns
dal dretg internaziunal. Dretgiras statalas na possian perquai betg s’occupar
d’accusaziuns cunter l’ONU. Ils advocats da las ‹Mammas da Srebrenica› han
annunzià appellaziun cunter la decisiun. Il settember 2008 ha la dretgira er
refusà l’accusaziun cunter il stadi ollandais. Quel na possia betg vegnir atgisà
per fatgs che schuldads ollandais hajan fatg u tralaschà da far cura ch’els
sajan stads suttamess al commando da l’ONU. Cunter questa sentenzia han ils
confamigliars da las victimas medemamain annunzià appellaziun.

L’onn 2005 ha la procura publica da la Grezia cumenzà cun retschertgas davart la
dumonda, tge mercenaris grecs ch’hajan fatg part da truppas bosniac-serbas
ch’han invas Srebrenica e sch’els sajan er stads participads a la mazzacra. I
vegn suspectà ch’els hajan fatg part dal corp Drina. Resultats concrets n’èn anc
betg avant maun.

En bleras medias serbas è la mazzacra da Srebrenica vegnida snegada sur lung
temp. Era en ulteriuras medias da print e publicaziuns online è magari vegnì
pretendì ch’ils schabetgs n’hajan betg gì lieu u ch’els sajan vegnids descrits
en moda sfalsifitganta.

La noziun genocid sco denominaziun dals schabetgs vegn per part refusada perquai
che be persunas masculinas sajan daventadas victimas da la mazzacra. En la
sentenzia giudiziala cunter Radislav Krstić vegn dentant accentuà ch’ils
murdraretschs sistematics da la populaziun masculina hajan gì in’influenza
catastrofala sin las famiglias bosniacas. Quellas sajan organisadas a moda
patriarcala, uschia che la mazzacra haja destruì la structura sociala da
l’entira gruppa etnica.

Magari vegn er il dumber total dals Bosniacs mazzads relativà. Enstagl da 7000
fin 8000 victimas stoppian ins partir d’in dumber bler pli bass. Quai vegn
motivà cun la pretaisa che 3000 persunas sparidas e ‹mortas› sajan puspè
cumparidas l’onn 1996 en registers d’elecziuns. En la procedura giudiziala
cunter Radislav Krstić è dentant vegnì constatà che questa pretaisa, ch’era gia
vegnida fatga l’onn 1997 da Radovan Karadžić, na correspundia betg als fatgs.
Ils critichers accentueschan ch’ils auts dumbers da victimas hajan be l’intent
da demunisar la vart serba. Uschia veglian ins deviar dals crims commess cunter
Serbs en la regiun da Srebrenica sezza u tar autras occasiuns, sco durant
l’operaziun Oluja (croat: assagl).

Intgins dals auturs sceptics na snegan bain betg las singulas mazzacras, ma
accentueschan che quellas na sajan betg succedidas cun cleras intenziuns ed a
moda sistematica. Responsablas per ils acts sajan be «unitads serbas ch’han
sblundregià. Blers schuldads derivavan da la regiun da Srebrenica e vulevan
vinditgar la mort da parents ch’eran vegnids mazzads gia pli baud durant
attatgas da muslims». Ils mussaments per la planisaziun e la realisaziun
sistematica dals crims èn dentant documentads en ils process ch’han gì lieu
avant il Tribunal per delinquents da guerra da l’ONU.



https://rm.wikipedia.org/wiki/Martin_Rasch%C3%A8r

Martin Raschèr (*1920; burgais da Zuoz, †10-2-2016) è sta in anteriur magister e
scrivent rumantsch. El ha publitgà ses emprim cudesch cun passa 91 onns.

Sco uffant illegitim è Martin Raschèr creschì si tar ses nons sin in bain puril
a Zuoz.

Suenter il seminari scolastic a Cuira ha Raschèr frequentà la scola da
sutuffiziers ed ha prestà durant trais onns servetsch militar. A partir dal 1943
ha el instruì a Termin (Trimmis) e lu a l'internat a Freienstein en il chantun
Turitg. Dasper sia lavur da magister ha el fatg il studi da pedagogia curativa.
Alura ha el durant 19 onns dà scola ad Arosa. Sin quai è Raschèr turnà a
Freienstein, nua ch'el ha surpiglià la direcziun da l'internat. En quest post è
el stà fin tar sia pensiun. Dapi lura viva el a Grub en il chantun Argovia.

Curt suenter sia pensiun il 1985 ha Martin Raschèr fatg in curs da scriver ed ha
cumenzar a notar reminiscenzas per sia dunna e ses dus uffants; quai per tudestg
damai che sia famiglia na sa betg rumantsch. 35 istorgias ha el rimnà en in
pitschen carnet cun il titel Seifenwasser dal qual el ha regalà otg exemplars.
In da quels exemplars ha el regalà ad in anteriur scolar che en il fratemp ha
emprendì rumantsch e che ha intimà Raschèr da scriver si sias reminiscenzas per
rumantsch. Pli tard ha el cumenzà da translatar sias istorgias en puter. «Pli
ditg ch'jau ma fatschentava cun la translaziun e pli lev ch'ella gartegiava. Jau
n’avev betg emblidà mia lingua materna! Ella era mo cupidada e stuvaiva vegnir
svegliada» vegn el cità en La Quotidiana. Ils 18 da zercladur 2012 è cumparì ses
cudesch biling puter-tudestg cun il titel Ova da savun/Seifenwasser.



https://rm.wikipedia.org/wiki/Maria_Madleina

Maria Madleina ei carschida si en Surselva en in vitg che senumna Planezzas en
ina famiglia fetg paupra. Siu bab era alcoholicher e duvrava adina ils paucs
daners che la famiglia veva. Gia da mattatscha stueva Maria Madleina ir a luvrar
e savens engulava ella era per che la famiglia hagi enzatgei da magliar sin
meisa. Ses patruns han bunamein adina mulestau, sfurzau e schizun abusau ella.

Schegie che Maria Madleina ei vegnida educada fetg religius ha ella in grond odi
encunter la baselgia catolica dapi ch'ella ha schau sparter da siu emprem um
Paolo. Quella era numnadamein encunter ch'els dus laschien sesparter e Maria
Madleina ha stuiu ir tochen a Roma per pagar al Papa ina gronda summa daners per
che la separaziun funcziuneschi. Perviada tut quels problems vul ella buca pli
maridar en baselgia la secunda gada. Aschia numna ella paders adina "Pfaffa" e
fa era adina legher da Remi perquei che lez leva inagada vegnir augsegner ed ha
schizun empruau da converter la pucconta Maria Madleina e far “in meglier
carstgaun” dad ella. En quei connex vegn Maria Madleina era cumparegliada cun la
Maria Madleina dalla Bibla.

Raquintaziun: Il text ei cronologics, cun paucas excepziuns. Igl ei ina
scursaniziun, perquei che l’entira historia cuoza en verdad bi e bein in entir
tschentaner.

Fatgs historics: 1914-1918: 1. uiara mundiala; Signur Patzig sto ir el survetsch
militar, las dunnas han stuiu surprender la lavur dils umens



https://rm.wikipedia.org/wiki/Maria_Lu%C3%ADsa_Mendon%C3%A7a

Maria Luísa Mendonça (* 30 da schaner 1970 a Rio de Janeiro) è in actura da
teater, televisiun e film brasiliana.

Il 1991 ha l'autura carioca frequentà la scola d'acturs Casa das Artes de
Laranjeiras a Rio de Janeiro.

Maria Luísa Mendonça ha entschet sia carriera sin tribuna il 1987 cun la rolla
da l'Alaíde en il toc Vestido de Noiva da Nelson Rodrigues. I suandava ina rolla
en I giganti della montagna dal dramaticher talian Pirandello. Il 1992 ha ella
persunifitgà la Gulietta en Romeo e Giulietta da Shakespeare. Dus onns pli tard
ha ella preschentà il monolog Valsa nº 6. L'onn 2003 è Maria Luísa Mendonça
turnada sin tribuna èn in toc cun ina durada da tschintg uras, Os Sete Afluentes
do Rio Ota (Ils set affluents dal Rio Ota) ed il 2005 era ella a la testa da la
producziun dal toc Essa Nossa Juventude (Questa nossa giuventetgna).

Il 1993 ha el gì sia premiera televisiva cun ina rolla fitg particulara. Ella ha
giugada l'ermafrodita Buba en la telenovela Renascer sin Rete Globo. Questa
rolla l'ha fatga enconuschenta en l'entira Brasilia. I suandavan diversas rollas
en autras telenovelas e serias da televisiun.

Il success cinematografic da Maria Luísa Mendonça è vegnì il 1998 cun la
producziun argentina Coração Iluminado dal cineast argentino-brasilian Héctor
Babenco. Suenter avair giugar diversas rollas en films sco Carandiru, Jogo
Subterrâneo e Querô, è ella turnada il 2013 en Argentina. En Habi, A Estrangeira
giuga ella la Brasiliana Margarida che, sco la protagonista Habi, emprova da
schliar ses dilemmas persunalas.



https://rm.wikipedia.org/wiki/Mar_da_l%27Ost

La Mar da l'Ost (u Mar Baltica, dal latin Mare Balticum) è ina mar intern da
l'Europa dal Nord. Sia surfatscha approximativa è 377,000 km².

Ils pajais che sa chattan sin la riva da la Mar da l'Ost èn il Danemarc,
l'Estonia, la Finlanda, la Germania, la Lettonia, la Lituania, la Pologna, la
Russia e la Svezia.

Grondas citads sin la riva èn: Son Petersburg (Russia) 4,700,000 (cun
in'agglomeraziun da 6,000,000), Stockholm (Svezia) 798,898 (cun in'agglomeraziun
da 1,927,128) Copenhagen (Danemarc) 502,204 (cun in'agglomeraziun da 1,823,109),
Helsinki (Finlanda) 559,716 (cun in'agglomeraziun da 1,200,000), Gdańsk
(Pologna) 462,700 (cun in'agglomeraziun da 1,041,000), Riga (Lettonia) 760,000,
Szczecin (Pologna) 413,600, Tallinn (Estonia) 401,774, Kaliningrad (Russia)
400,000, Malmö (Svezia) 259,579, Gdynia (Pologna) 255,600, Kiel (Germania)
250,000, Espoo (Finlanda) 234,400 (fa part da l'agglomeraziun da Helsinki),
Lübeck (Germania) 216,100, Rostock (Germania) 212,700, Klaipėda (Lituania)
194,400, Turku (Finlanda) 175,000 ed Oulu (Finland) 130,000.



https://rm.wikipedia.org/wiki/Luzi_Gabriel

Luzi Gabriel (* 1597 a Flem; † ils 19 d'october 1663 a Glion, refurmà) era in
reverenda e translatur da la Bibla svizzer.

Luzi Gabriel è naschì sco figl dal reverenda Steffan Gabriel a Flem en la
Surselva. Dapi l'onn 1612 frequentava el ina scola a Turitg e suenter il 1617
studegiava el teologia a l'Universitad da Basilea. Anc il medem onn ha el midà a
l'Academia refurmada a Genevra. Ils 16 da favrer 1619 ha el concludì ses studi a
l'Universitad da Basilea survegnind il titel da Magister artium. Anc il medem
onn lavurava el sco reverenda a Castrisch. L'onn suenter è Gabriel vegnì admess
a la Sinoda evangelica refurmada. Causa ils Scumbigls grischuns era el sfurzà da
fugir ensemen cun ses bab ord il Grischun. L'october èn els vegnids retschets a
Turitg. Là fascheva el tant da responsabel per ils fugitivs da la Vuclina sco da
predicatur.

L'onn 1622 è el turnà a Flem e fascheva da reverenda a Glion en substituziun per
ses bab ch'è turnà pir l'onn 1626. Suenter il 1632 era el reverenda a Flem ed il
1638, l'onn en il qual ses bab è mort, ha el surpiglià la plaiv a Glion. Quest
uffizi exercitava el fin sia mort ils 19 d'october 1663. Pliras purschidas per
auters plazzas da reverenda entaifer il Grischun ha el refusà.

L'ovra principala da Luzi Gabriel è Ilg Nief Testament da Niess Senger Jesu
Christ (Basel 1648), ina translaziun da la Bibla en «Rumonsch da la Ligia
grischa» (sursilvan refurmà) ch'è vegnida restampada pliras giadas.



https://rm.wikipedia.org/wiki/Livign

Livign (uschè er en lumbard; num ufficial en talian: Livigno; en tudestg
antiquà: Luwin) è ina vischnanca taliana al cunfin svizzer, da la regiun
Lumbardia, en la Provinza da Sunder. Ella ha pressapauc 5'065 abitants, ina
surfatscha da 211 km², pia ina densità da 24 ab./km². Ella è attachada a la Val
de Dint. Livign dumbra ils pli blers abitants da las 26 vischnancas talians
situadas sur 1'500 m s.m. La culegna da Trepalle è il pli aut abitadi da
l'Italia (2079 m) abità l'entir onn.

La vischnanca da Livign sa chatta en la val dal flum Spöl, che sbucca en l'En ed
suenter en il Danubi. Livign è pia ina da las paucas vischnancas talianas che
n'appartegnan betg al bassin idrologic talian. Grazia a Livign po l'Italia
prender part a las conferenzas internaziunalas davart la navigaziun sin il
Danubi e bartgas talianas na pajan betg las taxas da navigaziun enfin ed inclus
la mar naira. L'aua da la Val da Livign flassegia per mità en direcziun da
l'Engiadina e per tschella mità vers l'Italia. Vers nord sco vers sid percurra
il flum chavorgias selvadias e privlusas, ch'eran en temps passads strusch
passablas. Ellas èn la causa per l'isolaziun relativa da Livign. Ils auters dus
access en la Val da Livign èn pass alpins.

Livign è ragiungibel nà da la Vuclina (Buorm/Bormio) sur il Pass dal Fus-chagn,
nà dal Puschlav sur la Fuorcla da Livign, cun S-chanf sur il Pass da Chaschauna
e cun Zernez tras il tunnel Munt la S-chera. Il tunnel da 3,5 km lunghezza
evitescha las parts insurmuntablas da la chavorgia dal Spöl.

Livign ha appartegnì sco part da la Vuclina a las Trais Lias dal 1512 - 1620 e
dal 1639 - 1797. En il temp medieval era Livign in abitadi sparpaglià sin ina
vasta surfatscha ed in impurtant retroterra per l'economia alpestra da Buorm.
Livign è stà in lieu da diversas operaziuns militaras: 1487, cura che truppas
engiadinaisas én marschadas sur il Pass da Chaschauna a Buorm, 1499, suenter la
Battaglia a la Chalavaina, cura che l'armada imperiala austriaca ha envadì
l'Engiadina, 1635, cura ch'il Duca da Rohan ha victorisà sur il Austriacs.



https://rm.wikipedia.org/wiki/Lingua_da_segns_americana

Ina lingua da segns è ina lingua natirala che duvra ina furma da communicaziun
manuel, cuntrari a segns acustics.

Plers linguas da segns derivan dalla lingua da segns franzosa
(3.506.800-100.000) e la Svizra (426.800-10.000), sco per exempel la lingua da
segns americana en ils Stadis Unids da l'America (2.000.000), la lingua da segns
taliana en l'Italia (3.525.000), la Svizra (426.800) ed il San Marino (1.460),
la lingua da segns tscheca (63.000), la lingua da segns russa(120.500), la
lingua da segns irlandaisa (215.000), la lingua da segns catalana en Catalonia
(32.000), la lingua da segns austriaca (482.300), la lingua da segns
neerlandaisa (932.000) u la lingua da segns indonaisa (2.000.000).

La lingua da segns danaisa (5.000) po esser derivada dalla lingua da segns
franzosa, mo quai na betg segir. La lingua da segns Norvegia (261.600) è
derivada dalla lingua da segns danaisa.

La lingua da segns britannica da la communitad surda en il Reginavel Unì
(3.535.000-77.000) furma ensemen cun la lingua da segns australaisa (9.000) ed
la lingua da segns nova zelandaisa (16.000) ina autra famiglia da linguas da
segns.

L'origin da la lingua da segns svedaisa (10.000) n'è betg cumpletamain
enconuschent. Ella deriva forsa da la lingua da segns britannica. La lingua da
segns Finlanda (8.000) deriva d'ella.

Autras linguas da segns èn isoladas u lur'origin n'è betg enconuschent, sco per
exempel la lingua da segns tirca (316.840), la lingua da segns tudestga, la
lingua da segns albanaisa (204.570) u la lingua da segns maltaisa (20.800-200).



https://rm.wikipedia.org/wiki/Lexicon_da_teater_svizzer

Il Lexicon da teater svizzer (TLS; tudestg Theaterlexikon der Schweiz, franzos
Dictionnaire du théâtre en Suisse, talian Dizionario Teatrale Svizzero) è in
lexicon tematic quadriling en trais toms deditgà al teater en Svizra.

Il Lexicon da teater svizzer dovra ina definiziun fitg vasta da la noziun
teater. Sper il teater convenziunal, il teater da saut ed il teater da musica
vegnan tranter auter era tractads il cabaret, il teater da figuras, il teater da
giuvenils ed il teater da laics. Var 3000 artitgels èn deditgads a persunas, per
exempel a dramatichers, acturs, reschissurs, cumponists, chantadurs, dirigents,
decoraturs da tribuna, comichers e critichers. Passa 500 artitgels tractan
teaters e gruppas libras. Il rest è deditgà a temas specifics sco il teater dad
impedids e la Street Parade a Turitg. Era furmas localas, regiunalas e localas
dal teater en Svizra vegnan descrittas. Dal Grischun e da la Rumantschia èn quai
per exempel la dretgira nauscha, il saut dals morts u la passiun rumantscha.
Medemamain chatt’ins instituziuns sco il post da teater da la Lia Rumantscha ed
eveniments sco il Festival da teater Tusaun.

Il Lexicon da teater svizzer è vegnì elavurà tranter il 1997 ed il 2005 a
l’Institut per scienzas da teater da l’Universitad da Berna. Quest institut è
vegnì fundà il 1992 sco emprima instituziun ch’è deditgada a la perscrutaziun
dal teater en Svizra. La necessitad d’ina tala instituziun e d’in lexicon da
teater vegn suttastritgada en la prefaziun da l’ovra:

Il 2012, cura che la digitalisaziun dals artitgel è stada cumplettada, han ins
lantschà uffizialmain la versiun online dal TLS. Tenor la pagina da partenza sa
tracti be d’ina digitalisaziun da l’ediziun stampada e betg d’ina reediziun
surlavurada ed amplifitgada.

Il TLS online è in wiki ch’utilisescha la medema software sco la Vichipedia,
numnadamain MediaWiki. La registraziun sco utilisader e la modificaziun dals
artitgels è dentant restrenschida sin participants dal project. Sco tar projects
sumegliantas, p. ex. il Lexicon istoric retic, na cuntegna la versiun digitala
naginas illustraziuns.

Il Lexicon da teater svizzer cumpiglia 68 artitgels rumantschs ch’èn vegnids
selecziunads dad ina gruppa d’evaluaziun sut la direcziun da Clà Riatsch. Malgrà
che bunamain tut ils auturs da quels èn oriunds da la Rumantschia, hani stuì
rediger ils artitgels per tudestg, «um die redaktionelle Bearbeitung durch die
deutschsprachige Redaktion zu gewährleisten». La Lia Rumantscha ha silsuenter
translatà las versiuns finalas en rumantsch grischun. Avant che stampar ils
artitgels èn els danovamain vegnids controllads dals auturs, da Clà Riatsch e
d’in correctur. En il product final stat sco emprim la versiun rumantscha e
sutvi l’original tudestg.



https://rm.wikipedia.org/wiki/Leontina_Lergier-Caviezel

Leontina Lergier-Caviezel (* 1956 a Vrin) ei ina scriptura svizra che scriva per
romontsch sursilvan.

Leontina Lergier-Caviezel ei naschida a Vrin 1956. La scola primara e secundara
ha ella frequentau en Lumnezia. In onn eis ella stada a Genevra. Cura ch'ella ei
turnada en Surselva ha ella absolviu in emprendissadi mercantil. Pli tard ha
ella maridau ed ei ida a New York per treis onns. Suenter il retuorn ha ella
viviu a Wengen, Sedrun e naven digl onn 1987 a Puntraschigna. Dapi la fin digl
onn 2003 viva ella ella vischinonza da Berna. Gia dapi ch'ella va a scola legia
e scriva Leontina bugen. Duront ch'ella viandescha sefuorman ideas e
construcziuns che setschentan mintgaton el computer. La dunna da 51 onns ha dus
fegls.

Leontina Lergier-Caviezel ha publitgau raquents e poesias en revistas, calenders
e retschas litteraras romontschas. Per la gasetta dil di La Quotidiana scriva
ella regularmein columnas. Si'emprem roman Romana ei comparius 2006 ella retscha
Nies Tschespet. 2011 ei suandau Nus duas tier la Chasa editura rumantscha.



https://rm.wikipedia.org/wiki/Lai_da_Lugano

Il lai da Lugano (talian Lago di Lugano u Ceresio, lumbard Laach de Lugann) è in
lai en il sid dal chantun Tessin en Svizra ed en l'Italia settentriunala, numnà
tenor la citad da Lugano. Sia surfatscha giascha 271 m s.m. e mesira 48,7 km²,
dals quals appartegnan 18 km² a l'Italia e 30,7 km² a la Svizra. Il punct il pli
profund è a 288 m ed il volumen dal lai amunta a 6,5 km³.

La cocla tranter Paradiso ed Castagnola sa numa il Golfo di Lugano, la cocla
tranter Lavena Ponte Tresa ed Ponte Tresa sa numa il Golfo di Ponte Tresa, la
cocla tranter Agno ed Agnuzzo sa numa il Golfo d'Agno, la mesinsla tranter
Caslano sa numma Monte Caslano, la peninsla tranter Melide sa numma Punta da
Melide, la extenziun tranter Agno e Muzzano sa numma il Lago di Muzzano , ed la
extenziun al nord ost sper da Porlezza sa numma il Lago di Piano.

Ceresio l'auter num da lai vegn dal num latin da Ceresium e datescha dal temp
roman. Il num deriva dal pled latin ceresium, q. v. d. tscharescha.

La principala cumpagnia da navigaziun è la cumpagnia svizra Società
Navegazionale dal Lago di Lugano (CNL).



https://rm.wikipedia.org/wiki/Jupiter_%28planet%29

Jupiter es il tschinchevel planet da'l sulegl aint il Sistem Solar. Il planet is
numno zieva il dieu roman principel Jupiter. Jupiter es il pü grand planet dal
Sistem Solar, el ho üna massa sur duos voutas usche granda scu que da tuot ils
oters planets combino. Il Jupiter is il seguond pü grand oget aint il Sistem
Solar zieva il Sulagl.

Jupiter es ün planet da gas (ün gigant da gas) e la pü granda part da'l planet
consista our da l'idrogen e'l helium. L'atmosfera da'l planet es separo in
curraints da vent. I do eir grandas turbulancas e temporels sül Jupiter, il pü
grand es il Flach Cotschen, ün orizi pü grand scu la Terra, chi exista daspö il
17eval tschientiner. Jupiter ho üna fich ferma magnetosfera. Jupiter ho 67
glünas ed ho eir ün sistem da rinchs planetaris. Ils rinchs sun però bger damain
cler scu quels da'l Saturn.

Jupiter ho 67 glünas da grandezza fich differenta. Sur 50 da las glünas haun üna
grandezza da suot 10 kilometers. Il Jupiter ho Però quatter grandas glünas: Io,
Europa, Ganymede e Callisto.



https://rm.wikipedia.org/wiki/Istorgia_da_la_posta

L’istorgia da la posta tracta in aspect da l’istorgia da la communicaziun e
descriva il svilup vers ina spediziun da brevs accessibla a la generalitad.

Ils servetschs postals tradiziunals spedeschan novitads e rauba pitschna,
spediziuns postalas (brevs, cartas postalas, pachets) e per part er persunas
(p.ex. en Germania, en l’Austria ed en Svizra cun autos da posta). Savens vegnan
er purschids servetschs da traffic monetar.

Tradiziunalmain eran las postas liadas – almain en l’Europa – a monopols statals
(p.ex. areguard la spediziun da brevs). Vers la fin dal 20avel tschientaner èn
però vegnidas instradadas vastas mesiras da liberalisaziun sin il champ da la
telecommunicaziun ed er domenas ‹classicas› sco la spediziun da pachets e da
brevs s’avran plaunsieu al martgà liber.

Emprims fastizs d’in stgomi da novitads reglà èn da chattar en l’Egipta antica,
en la Babilonia ed a Mari (en la Siria odierna).

Ils vegls Egipzians han utilisà il Nil sco via da traffic principala per
transmetter novitads scrittas tras navigaturs. Ultra da quai han ils retgs
egipzians tgirà il contact cun provinzas allontanadas cun agid da numerus
curriers a pe. Quels stuevan esser abels da surmuntar lungas distanzas en in
temp uschè curt sco pussaivel. In urden postal en il senn odiern na devi però
betg en la fasa tempriva.

Pir a partir dal Nov Reginavel (1550 fin 1070 a.C.) hai dà en l’Egipta curriers
uffizials, ma er postins a chaval. Er funtaunas contemporanas d’origin ettitic,
ugaritic ed egipzian (surtut las brevs d’Amarna) relatan d’in barat
d’infurmaziuns vaira intensiv cun ils gronds reginavels vischins ed ils stadis
vasals. Tenor documents che derivan da l’abitadi da mastergnants Deir el-Medina
era surtut la polizia responsabla per la transmissiun d’infurmaziuns a l’intern
da l’Egipta.

Savens vegn pretendì en la litteratura ch’i vegniva er gia duvrà da quel temp
columbas da posta per la spediziun da brevs. Quai è però contestà istoricamain.
A chaschun da la curunaziun da faraos u tar la festa da Min èn bain vegnidas
tramessas mintgamai quatter columbas sco mess; quai na sa lascha però anc betg
definir sco posta da columbas reglada. Ina tala è probablamain vegnida
introducida en l’Egipta a partir dal temp roman u en la fasa tempriva dal temp
islamic.

«Ils 16 ha N.N. surdà ad Alexandros sis tocs, numnadamain: al retg Ptolemeus in
pachet en furma da brev, al minister da finanzas Apollomios in pachet en furma
da brev e duas brevs ch’èn fermadas vi da quel, ad Antiochus da Creta in pachet
en furma da brev, a Mendoros in pachet en furma da brev, a Chelos in pachet en
furma da brev ch’è lià vi dals auters. Ils 17 ha Alexandros surdà questas
chaussas a Nikodemus. (...)»

L’emprim tschientaner s.C. ha scrit Diodorus Siculus: «Cun l’alva dal di,
uschespert (ch’il retg) era levà, aveva el l’emprim da prender en consegna
persunalmain las brevs ch’arrivavan da tuttas varts. Suenter esser vegnì a
savair dal tuttafatg tge ch’era currì e passà en il reginavel pudeva el
numnadamain endrizzar e tractar tut bundant pli sabiamain.»

En il Reginavel persian ha Kyros il Grond (550–529 a.C.) sviluppà in agen sistem
da transmissiun da novitads che cumpigliava surtut curriers a chaval. Sin las
rutas da traffic principalas ha Kyros laschà endrizzar en distanzas regularas
staziuns da relais. Quellas sa chattavan in di da viadi a chaval ina ord l’autra
e servivan als curriers sco staziuns intermediaras.

Er Herodot (ca. 484−424 a.C.) menziunescha en sias ‹Historiai› (VIII, 98) ils
Angareion persians, curriers a chaval che transportavan las brevs da tutt’aura
tranter duas staziuns fixas ch’eran per ordinari in viadi d’in di ina ord
l’autra e las surdevan là al proxim currier. Da quai rapporta er Xenophon; e
Diodor menziunescha in sistem cumparegliabel sut Antigonus en la Palestina
odierna.

En la Grezia n’è a l’entschatta sa sviluppada nagin’atgna posta, damai ch’il
pajais consistiva da numerusas citads-stadi ch’avevan per part charplina ina cun
l’autra. I deva be singuls curriers a pe che vegnivan duvrads per consegnar
brevs. Pervi da las relaziuns topograficas da la Grezia èn quests hemerodroms
(vul dir: ‹curriders dal di›) sa mussads pli effizients ch’ils curriers a
chaval.

Il pli enconuschent da quests curriders è stà senza dubi Pheidippides. Tenor
Herodot duai el esser currì l’onn 490 a.C. en dus dis dad Athen a Sparta (ca.
240 km) per implorar l’agid en la Battaglia da Maraton che steva per prorumper.
Entant che Pheidippides ha purtà ina novitad a bucca, èsi enconuschent ch’ils
regents ptolemeics en l’Egipta – ch’eran medemamain d’origin grec –
enconuschevan in vast sistem postal per messadis en scrit.

Ils fundaments per in’atgna posta statala entaifer l’Imperi roman ha tschentà
Gaius Iulius Caesar. L’imperatur roman Augustus ha pli tard schlargià quella
considerablamain. La ‹posta› vegniva numnada da quel temp cursus publicus e
suttasteva directamain a l’imperatur. Spediziuns privatas n’eran betg admessas
al cursus publicus. Tant sco pussaivel vegnivan spediziuns postalas
transportadas cun il bastiment. A terra faschev’ins diever dal chaval. En
distanzas da 7 fin 14 km han ins endrizzà per quest intent staziuns da posta e
da paus, numnadas mansio, che servivan er a stgamiar ils chavals. Cun la fin da
l’Imperi roman occidental è er svanì il cursus publicus. En l’Imperi roman
oriental ha el però pudì sa mantegnair fin vers l’onn 520.

Er en China èn brevs vegnidas spedidas tras curriers statals gia en temps
antics. Tut tenor la distanza ch’era d’absolver eran quels en viadi ubain a pe u
a chaval. Il fundament per quest sistem da curriers è vegnì mess en la dinastia
da Tschou (1122–256 a.C.). Da quel temp suttastevan a la direcziun 80 mess e 8
curriers principals; per quels era vegnì endrizzà ca. mintga 5 km posts da
proviantaziun ed en pli grondas distanzas quartiers da pernottar. Durant la
dinastia da Qin (221–207 a.C.) e surtut durant la dinastia da Han (206 a.C.–220
s.C.) è quest sistem vegnì schlargià considerablamain. Las staziuns da relais
devan dunsena als curriers a cust dal stadi e procuravan per la tgira u il
stgomi dals chavals. En recumpensa per lur lavur eran ils manaders da questas
staziuns liberads da tuttas taglias.

Suenter il declin da l’Imperi roman occidental devi en l’Europa be pli ina
transmissiun da novitads reducida. Instituziuns surregiunalas ch’eran activas
sin quest champ han furmà la baselgia catolica, cun muntgs missiunars sco
Bonifatius, u il grond reginavel dals Carolings ch’era collià tras ina rait da
mess. Per la pretensiun che Carl il Grond (768–814) haja gia disponì d’ina
staffetta da chavals n’han ins però chattà naginas cumprovas.

La direcziun centrala tras la baselgia a Roma (resp. il 1309–1378 ad Avignon) e
las elecziuns dal papa frequentas han clamà suenter ina communicaziun a scrit
permanenta cun ils uvestgieus. Da questa rait da correspundenza faschevan er
part las claustras che disponivan d’agens servetschs da curriers. Er ils regents
tudestg-romans ed ils retgs da la Frantscha e da l’Engalterra dependevan d’ina
communicaziun centrala en lur pajais. Per ordinari faschevan els be diever da
curriers a pe; quels prendevan per part ad emprest chavals d’albierts che sa
chattavan a las rutas da viadi u navigavan cun bastiments da flum.

En il decurs dal temp medieval tardiv è sa sviluppà en l’Europa in commerzi a
lunga distanza che cumpigliava citads sco Antwerpen, Augsburg, Frankfurt,
Nürnberg, Lipsia, las citads da la Hansa sco Hamburg, Bremen u Lübeck, l’Urden
tudestg, Londra, Marseille, Nowgorod e la Republica da Vaniescha. Ensemen cun
questa rait da commerzi è er sa furmada ina posta da commerziants internaziunala
ch’ha manà ad ina viva correspundenza en scrit. En il decurs dal 15avel
tschientaner èn sa sviluppadas en l’Italia, en il Sontg Imperi roman ed en ils
Pajais Bass grondas bancas e chasas da commerzi ch’eran medemamain colliadas ina
cun l’autra tras raits da communicaziun. Lur centers eran Firenza, Milaun, Roma,
Vaniescha, Augsburg, Brüssel ed Antwerpen.

In traffic postal privat n’ha percunter strusch existì durant il temp medieval.
La pergiamina era chara; pir l’introducziun dal palpiri bunmartgà ha manà a
partir dal 15avel tschientaner ad ina correspundenza en scrit creschenta.
Tranter auter han er bastiments commerzials cumenzà a transportar documents
privats. En bleras regiuns da la Germania han ils mazlers surpiglià il stgomi da
brevs. Era universitads tgiravan servetschs da currier, uschia per exempel a
Paris. Impurtants duevan daventar ils curriers uffizials da las citads dal Sontg
Imperi roman; cunter pajament transportavan quels la posta da commerzi e brevs
privatas. Quests servetschs eran colliads in cun l’auter ed han dominà durant il
16avel tschientaner la gronda part da la correspundenza da fatschenta e privata.
Lur declin ha gì lieu suenter la Guerra da trent’onns.

Suenter la fin da l’Imperi roman occidental èsi reussì als Arabs d’etablir in
imperi mundial che tanscheva da la Persia fin en la Spagna. Las colliaziuns gia
existentas èn vegnidas schlargiadas da quel temp, uschia ch’igl è resultada ina
rait da communicaziun bain organisada che tirava schizunt a niz la posta da
columbas. Ils curriers èn vegnids munids cun ina signalisaziun che lubiva d’als
enconuscher gia da lunsch: cun agid d’in bindel mellen als è vegnida fermada
enturn culiez ina tavletta che serviva sco marca da servetsch.

Er als Incas èsi reussì da sviluppar durant lur temp da fluriziun dal 13avel al
16avel tschientaner in sistem da curriers bain organisà. Per ils curriers, ils
chasqui, èn vegnids endrizzads albierts (tambos), e quai per lung da las rutas
principalas en distanzas regularas da 3 fin 5 km. Davant la chasetta spetgavan
adina dus curriers sin lur servetsch. Vesevan els a s’avischinar in auter
currier, currivan els encunter a quel e prendevan en consegna las novitads. En
cas d’infurmaziuns spezialmain impurtantas u urgentas sa faschevan ils curriers
che s’avischinavan udir supplementarmain cun agid d’ina trumbetta da lindorna.
La cultura dals Incas vala sco auta cultura senza scrittira ed i n’è fin uss anc
betg sclerì sche lur scrittira da nufs vegniva er duvrada per transmetter autras
infurmaziuns che per arcunar cifras; perquai vegn supponì ch’ils curriers devan
plitost vinavant lur novitads a bucca.

Er durant il temp da fluriziun da la cultura dals Mayas ha existì ina vasta rait
da curriers; davart l’organisaziun da quella na san ins però be fitg pauc.

Dapi il 13avel tschientaner han albierts situads a las vias da viadi en Spagna,
en l’Italia ed en Germania purschì chavals d’emprest. Emprimas staffettas
statalas per transferir novitads cun far diever da staziuns da scumiada da
chavals e chavaltgaders han existì en il Contadi da Milaun a partir dal 1400. En
la segunda mesadad dal 15avel tschientaner ha er il retg Louis XI trategnì en
Frantscha in’atgna chadaina da posts cun midada da chavals. L’emprima colliaziun
da posta ch’era organisada a moda centrala tant areguard il temp sco era
areguard il spazi ha furmà l’uschenumnà Curs postal dals Pajais Bass. Quel è
vegnì endrizzà l’onn 1490 da Janetto von Taxis cun agid da ses frar Franz e da
ses nev Johann Baptista tranter la curt da Maximlian I ad Innsbruck e quel da
ses figl minoren Philipp en ils Pajais Bass burgognais. Cura che Philipp è
daventà suenter la mort dad Isabella retg da la Castiglia (il november 1504), ha
Franz von Taxis prolungà la lingia da posta fin en la Spagna. Il 1516 ha el
retschet dal retg spagnol ed imperatur da pli tard Karl V il privilegi d’in
maister da posta principal dals Pajais Bass. Ils curs da posta èn vegnids
prolungads tut tenor basegn fin a Roma, Napoli, Verona u en autras citads.

Igl è remartgabel che l’organisaziun concisa dal sistem da posta, che
determinava in stgomi da chavaltgaders e chavals fitg raziunal, ha pussibilità
da surventscher en media 166 kilometers per di. Questa spertadad da 6,6 km per
ura inclusiv ils stops è be stada pussaivla cun remplazzar stediamain ils
chavals. Per cumparegliar: L’onn 1892 han ins fatg ina chavaltgada a distanza
militar-sportiva da Berlin a Vienna. Senza midar chavals han ils victurs bain
cuntanschì ina spertadad da 7,8 km per ura; ma lur chavals èn crappads paucas
uras suenter la concurrenza.

L’onn 1596 è Leonhard I von Taxis vegnì designà sco maister da posta general dal
Sontg Imperi roman. La posta è vegnida declerada il 1597 sco regal imperial. Il
1624 è Lamoral von Taxis vegnì elegì en il stadi dals conts imperials ed ha
survegnì la posta sco feud. En ils pajais ereditars habsburgais è quest feud
vegnì surdà il 1624 a la chasa dals von Paar.

Il 1622 è vegnì endrizzà in servetsch da posta regular tranter Hamburg e Lübeck,
il 1624 era tranter Nürnberg e Lipsia. Vers la mesadad dal 17avel tschientaner è
sa sviluppada – en concurrenza cun la posta imperiala che vegniva manada dals
von Thurn und Taxis – ina posta statala da Brandenburg e da la Prussia.
Medemamain èn vegnidas en diever suenter la fin da la Guerra da trent’onns las
charrotschas da posta, l’emprim per il traffic da persunas. Per lung dals curs
da posta èn sa sviluppadas a las staziuns da posta ustarias che cooperavan cun
las societads da posta. Nums sco ‹Ustaria da la posta› regordan anc oz a quest
fatg.

A partir dal temp da l’illuminissem, ca. vers il 1750, sa lascha cumprovar in
creschament da l’activitad da viagiar. La basa materiala per questa nova
dimensiun dal viagiar han stgaffì las charrotschas da posta. Vers il 1800 eran
tut las citads da l’Europa Centrala colliadas ina cun l’autra tras
communicaziuns da posta regularas.

Ina cumprova fitg veglia per in pajament dal porto anticipà datescha dal 1506.
Sin la ruta da posta da Mechelen ad Innsbruck ha in chavaltgader surpiglià a
Speyer in pachet per la famiglia patriziana dals Welser. El ha retschet plirs
flurins per transportar vinavant quel fin ad Augsburg.

In exempel da la Frantscha che mussa ch’in uffizi da posta ha quità il pajament
dal porto gia tar la consegna da las brevs u dals pachets datescha dals 18 da
fanadur 1653. Cun questa data ha Jean-Jacques Renouard de Villayer retschet da
Louis XIV il «permiss roial» da purtar brevs d’in district da Paris a l’auter.

Ma er en il Reginavel Unì hai dà l’onn 1680 in’emprova cumparegliabla: La Penny
Post da Londra dals commerziants William Dockwra e Robert Murray ha sviluppà in
pretsch unitar per posta locala cun taxa da liberaziun en furma d’in bul. Quest
sistem ha gì in tal success ch’il Duke of York veseva gia en privel ses monopol
da posta. Perquai ha la Penny Post stuì smetter gia suenter dus onns. Pir en il
decurs dal 19avel tschientaner dueva il sistem da la taxa postala odierna sa far
valair definitivamain.

Il 1836 e 1838 èn vegnidas lantschadas en l’Austria ed en il Reginavel Unì
propostas per introducir marcas postalas. Sir Rowland Hill ch’era vegnì
incumbensa da la regenza britannica da modernisar la posta ha integrà quest’idea
en ses plan da refurma. El vala uschia sco iniziant da la marca postala.
L’emprima marca postala, la ‹One Penny Black›, è vegnida en diever a partir dal
matg 1840. La marca mussa il purtret da la regina Victoria sin fund nair (1
penny) resp. sin fund blau (2 pence). Ella era munida cun ina vart davos
culanta, sco las marcas odiernas, n’aveva però anc nagina perfuraziun, mabain
stueva vegnir tagliada or da l’artga.

Gia curt temp suenter èn suandads ulteriurs pajais: il 1841 e 1842 èn cumparidas
en ils Stadis Unids intginas marcas localas, il 1843 ulteriuras marcas en la
Brasilia (‹Egls bov›) ed en ils chantuns svizzers Turitg (‹Turitg 4› e ‹Turitg
6›) e Genevra (‹Genevra dubla›). L’emprima marca en Germania è cumparida il 1849
en il Reginavel da la Baviera; en l’Austria èn suandadas marcas postalas a
partir dal 1850.

A partir dal 1854 han ins perfurà en la Gronda Britannia las artgas da las
marcas, uschia che quellas sa laschavan statgar senza far diever d’ina forsch.
Questa midada è sa messa tras en tut ils pajais e dueva daventar in tratg
caracteristic da las marcas postalas.

Ses punct culminant ha la marca postala cuntanschì vers il 1900. Entras il
schlargiament cuntinuant da la rait da viafiers era la brev daventada il med da
communicaziun il pli impurtant; ed il ‹concurrent› posteriur da la brev, il
telefon, n’era anc betg derasà vastamain dal quel temp. Las marcas postalas las
pli impurtantas da l’Austria da tschintg e diesch heller èn per exempel vegnidas
stampadas il 1908 en in’ediziun da mintgamai trais milliardas (!) exemplars.

Gia spert han ins realisà che las marcas postalas sa porschan per represchentar
da tuttas sorts motivs decorativs, ma er per intermediar valurs, ideals e
messadis politics e sco med d’autopreschentaziun statala. Ils motivs derivan
savens da las spartas cultura, flora e fauna, tecnica, sport, edifizis, art,
impurtantas persunalitads u eveniments actuals. A pèr cun la derasaziun da las
marcas postalas è naschida la filatelia. Il term ha creà il rimnader franzos
Georges Herpin l’onn 1864 (dal grec filos ‹ami› ed ateleia ‹liberà da taxa›).
Gia il 1860 eran cumparids ils emprims albums da marcas ed il 1861 ils emprims
catalogs. A partir dal 1862 han ils amis da las marcas cumenzà ad edir revistas
spezialisadas e la pli veglia uniun da filatelists è cumprovada en ils Stadis
Unids l’onn 1866.

La vendita da marcas postalas per collectaders è per las postas ina buna
fatschenta. Per las marcas spezialas vegnan savens tschernids temas populars sco
‹campiunadi da ballape› u ‹oldtimer›. Intgins stadis pitschens produceschan las
marcas quasi dal tuttafatg per ils collecziunaders e genereschan uschia ina buna
part da lur entradas statals (p.ex. il Vatican, il Liechtenstein u San Marino).

A chaschun d’aucziuns vegnan raritads entaifer las marcas postalas savens
vendidas per pretschs fitg auts. Quai vala surtut per marcas postalas dals onns
1840–1860 sco per exempel: ‹One Penny Black› (Reginavel Unì 1849), ‹Basler
Taube› (Svizra 1845), ‹Blaue Mauritius› (Mauritius 1847), ‹Schwarzer Einser›
(Baviera 1849), ‹Sachsen-Dreier› (Saxonia 1850), ‹Zinnoberroter Merkur› (Austria
1851). Pretschs fitg auts pon però er cuntanscher marcas dal 20avel e 21avel
tschientaner ch’èn vegnidas retratgas u ch’han in sbagl da stampa sco per
exempel: ‹Inverted Jenny› (Stadis Unids 1918), ‹Gelber Dom› (Germania sut
occupaziun dals alliads 1948), marca d’util public ‹Audrey Hepburn› (Germania
2001).

L’Uniun postala universala è vegnida fundada il 1874 a Berna, nua ch’ella ha
mantegnì fin oz sia sedia. L’Uniun è sa constituida cun l’intent da reglar la
collavuraziun internaziunala dals servetschs postals e da stgaffir cundiziuns
generalas per il traffic da posta sur ils cunfins. Ils 22 stadis fundaturs han
prestà il 1874 lavur da piunier, essend l’Uniun postala universala ina da las
pli veglias organisaziuns internaziunalas. Il 2011 dumbrava l’Uniun postala
universala betg main che 192 stadis commembers.

La brev (dal latin brevis libellus resp. dal latin vulgar breve scriptum
(epistula), per rumantsch: ‹in scriver en furma curta›, tar brevis ‹curt›) è ina
communicaziun sin palpiri che vegn per ordinari surdada d’in mess e che cuntegna
in messadi persunal drizzà a l’adressat.

Ils origins da tals messadis en scrit tanschan enavos en la Babilonia, nua che
novitads vegnivan sgrifladas en tavlas da ton. En la veglia Egipta vegniva
percunter fatg diever da papirus per scriver brevs. Ed en la veglia Grezia e
Roma vegnivan duvradas per quest intent tavlas da lain surtratgas cun ina stresa
da tschaira.

Decisiva per il svilup da la brev ‹classica› tenor la chapientscha odierna è
lura stada la derasaziun dal palpiri en l’Europa (a partir dal 12avel
tschientaner). La tecnica d’elavurar palpiri avev’ins surpiglià dal mund arab,
nua che quel era gia en diever dapi ca. il 8avel tschientaner. Ed en China è il
palpiri schizunt documentà dapi il segund tschientaner avant Cristus. Ina
derasaziun pli vasta ha il palpiri – e tras quai er la brev – chattà en l’Europa
a partir da la mesadad dal 15avel tschientaner. Ins scriveva sin quel cun la
plima ch’è vegnida remplazzada vers la fin dal 18avel tschientaner tras la plima
d’atschal.

Dapi il cumenzament da talas communicaziuns en scrit è l’intent d’ina brev
strusch sa midà: ella furma anc adina in med da manifestar publicamain
si’opiniun (p.ex. brevs da lectur en gasettas), ina furma litterara (cf. p.ex.
las brevs da Paulus en il Nov Testament da la Bibla u il roman en furma da brevs
‹Die Leiden des jungen Werthers› da Goethe) sco er in instrument per derasar
avis uffizials (p.ex. brevs ministerialas) u per transmetter communicaziuns
persunalas (p.ex. brev d’amur).

Tar cartas postalas (famigliar er ‹cartulinas›) sa tracti da cartas da chartun,
per ordinari en furma rectangulara, che vegnan spedidas cun la posta sco
communicaziun averta. Il cumenzament da la carta postala è da chattar en il
svilup postal en ils Stadis Unids ed en l’Austria durant ils onns 1860. L’idea
oriunda è stada da metter a disposiziun a la clientella ina ‹brev› pli simpla e
pli favuraivla per spedir communicaziuns curtas da caracter general.

Il prim d’october 1869 è cumparida tar la posta da l’Austria-Ungaria ina ‹carta
da correspundenza› cun valur postala imprimida. La vart davant era reservada a
l’adressa, la vart davos steva a disposiziun per il text. Cuntrari a la brev da
5 crizers custava la carta, che dueva vegnir renumnada pli tard ‹carta postala›,
be 2 crizers che correspundevan a la valur da la marca imprimida. Las novas
cartas èn stadas in grond success. Gia l’emprim mais èn vegnidas vendidas 1,4
milliuns exemplars. Successivamain è la carta postala vegnida introducida en il
decurs dals onns 1880 e 1890 en la gronda part dals stadis da l’Europa e da
l’America sco er en emprims pajais asiatics e da l’Africa (colonias).

In’emprima gronda derasaziun han las cartas postalas cuntanschì durant la Guerra
tudestg-franzosa dal 1870/71. Suenter ch’igl era vegnì decidì da vart tudestga
che las truppas mobilas sajan liberadas dal porto, èn vegnidas tramessas en la
patria betg main che 10 milliuns cartas via posta champestra, e quai be tranter
il fanadur ed il december da l’onn 1870.



https://rm.wikipedia.org/wiki/Implant_da_biogas

In implant da biogas serva a la producziun da biogas tras fermentaziun da
biomassa. En indrizs agriculs vegnan per ordinari duvrads excrements animalics
(puschina, grascha) e plantas d’energia sco substrat; indrizs betg agriculs fan
diever da vanzadiras da cuschina. Il gas che resulta vegn il pli savens duvrà
directamain al lieu, en ina centrala termoelectrica sin distanza, per producir
electricitad ed energia termica. La materia organica che resta enavos sco
product lateral dal process da fermentaziun po vegnir duvrada sco ladim.

En in implant da biogas vegn il substrat decumponì en sias substanzas microbicas
a moda anerobica (pia senza oxigen). Quest process sa lascha applitgar tar
biomassa ch’è levamain decumponibla sco puschina, plantas d’energia (surtut
silascha da tirc, granezza e pastg), products secundars da l’agricultura e
rumens biologics (dad iert e cuschina). Strom e lain, che cuntegnan surtut
cellulosa e lignocellulosa, na sa decumponan però be malamain u insumma betg sut
cundiziuns anerobicas e na vegnan perquai betg duvrads.

Differentas sorts da microorganissems fan diever da la cumposiziun cumplexa da
la biomassa (surtut idrats carbonics, grass e proteins) sco furnitur da
substanzas nutritivas e d’energia. Cuntrari a la decumposiziun aeroba (p.ex. en
furma dal cumpostar) pon ils organissems però trair a niz en il cas da la
fermentaziun aneroba be ina pitschna part da l’energia ch’è cuntegnida.
L’energia che na po betg vegnir utilisada a moda anerobica sa chatta en il
‹product da rument› metan. Quai ha per consequenza ch’ils microorganissems ston
elavurar relativamain grondas quantitads da substrat per pudair cuvrir lur
basegn d’energia. Ils dus products principals che resultan da la decumposiziun
anerobica èn il metan (CH4) ch’è ritg d’energia ed il dioxid carbonic (CO2).
Damai che omadus cumparan en furma da gas, sa spartan els dal substrat da
fermentaziun e furman las cumponentas principalas dal biogas. Il CO2 na sa
lascha betg oxidar vinavant, po però vegnir brischà ensemen cun il CH4 en la
centrala termoelectrica.

La materia prima che vegn duvrada per producir biogas vegn per ordinari numnada
substrat. Teoreticamain è adattada per quest intent mintga furma da biomassa che
po vegnir decumponida bain sut cundiziuns anerobicas (fermentaziun). Tut tenor
la cumposiziun chemica (idrats carbonics, grass, proteins e.a.) resulta per
mintga massa in different quantum da biogas cun ina cumpart da metan che
variescha medemamain. En la pratica decidan ultra da quai ils custs da cumpra
resp. da cultivaziun sco er las indemnisaziuns statalas (a basa da la
legislaziun davart las energias regenerablas) davart il substrat che vegn
effectivamain duvrà.

Ina part dal substrat serva als microorganissems sco substanza alimentara per
sviluppar massa cellulara en rom da la divisiun da la cella (anabolissem).
L’energia ch’è necessaria en rom da quest process vegn gudagnada tras la
fermentaziun dal substrat. En cumparegliaziun cun la respiraziun aeroba è la
cumpart d’energia che po vegnir gudagnada relativamain pitschna; perquai dovri
in grond quantum da materia prima per mintga cumpart da materia cellulara che
vegn producida.

Ord vista dal producent da biogas è quai tuttavia giavischà: in bun substrat è
quel, dal qual ina gronda part da la substanza sitga vegn transfurmada en gas
che sa lascha explotar energeticamain. Enavos resta ina maschaida bletscha,
l’uschenumnada restanza da fermentaziun, che consista dal material organic che
sa lascha strusch decumponer sut cundiziuns anerobicas sco er da sablun u autras
materias mineralas. Quel vegn normalmain duvrà en l’agricultura sco ladim, damai
ch’el cumpiglia anc tut ils oligoelements dal substrat, quasi tut il nitrogen e
fosfor e – tut tenor la metoda che vegn applitgada en l’implant da biogas – er
bunamain tut il zulper.

La decumposiziun aneroba da biomassa furma la basa per la furmaziun da gas da
marschira sco gas da deponias, gas da sereneras, gas da palids u biogas. A quest
process èn participadas bleras differentas spezias da microorganissems. Lur
cumposiziun dependa dal substrat, da la valur pH, da la temperatura e dal decurs
da la fermentaziun. Las capacitads da metabolissem da quests microorganissems èn
ordvart vastas e multifaras; perquai pon vegnir decumponidas quasi tut las
materias organicas. Sulettamain elements fibrus da la cellulosa sco er cumparts
lainusas da la lignocellulosa sa laschan be decumponer vess a basa d’encims. Per
ch’i possia sa furmar metan, è plinavant necessaria ina cumpart d’aua
suffizientamain auta en il substrat da fermentaziun.

Ils microorganissems n’èn betg abels da recepir macromoleculs polimers (p.ex.
idrats carbonics u proteins) directamain en la cella. Perquai vegnan l’emprim
secretads diversas sorts dad exoencims sco amilasen, proteasen u lipasen. Quels
idroliseschan ils macromoleculs en lur oligomers e monomers dissolvabels. Idrats
carbonics sco amets u semicellulosa vegnan uschia decumponids en oligo- e
monosaccarids. Proteins vegnan reducids a peptids ed acids aminus. Er grass pon
vegnir idrolisads en lur cumponentas sco per exempel en acids da grass e
glicerin.

Ils products da l’idrolisa vegnan metabolisads tras microorganissems che furman
acids. Ils products da questa acidogenesa èn acids da grass inferiurs sco er
auters acids da carbon (acid da valerian, acid da paintg, acid da propion), en
pli alcohols sco etanol e sco product da decumposiziun dals proteins idrogen
sulfuric (popular: gas marsch) ed amoniac. Ultra da quai sa sviluppan acetat,
idrogen e dioxid carbonic che furman ils products da partenza per la furmaziun
da metan.

Durant l’acetogenesa vegnan ils acids da grass e da carbon inferiurs sco er ils
alcohols inferiurs transfurmads tras microorganissems acetogens en acid
d’aschieu (acetat).

En il decurs da la davosa fasa, che succeda exclusivamain a moda aneroba, vegn
l’acid d’aschieu transfurmà en metan; quai succeda tras agents acetoclastics sco
mussà en l’equaziun 1. Radund 30 % dal metan sa furma tenor l’equaziun 2 or
d’idrogen e CO2, ils products bruts da l’acetogenesa. Cun emplenir dal tuttafatg
l’implant resp. reducir il temp da giaschair ed augmentar la temperatura succeda
quest process – auter che quai ch’ins pensava pli baud – surtut sur la via da
reacziun idrogenotrofa (vul dir che utilisescha idrogen). Acetat na vegn pia en
emprima lingia betg schlià directamain en dioxid carbonic e metan (via da
reacziun acetoclastica, vul dir che divida acid d’aschieu), mabain transfurmà en
in emprim pass en idrogen e dioxid carbonic (oxidaziun d’acetat sintropa); en in
segund pass vegnan quests elements alura transfurmads en biogas cun agid da la
metanogenesa idrogenotropa. La furmaziun da metan sur la divisiun d’acid
d’aschieu succeda en quantitads pli grondas be sche l’implant na vegn betg
surchargia resp. sch’il giaschom vegn laschà ditg per terra e na cuntegna betg
autas concentraziuns d’acid d’aschieu.

Las quatter fasas na sa laschan betg sparter strictamain ina da l’autra; per
exempel producescha gia l’acidogenesa acid d’aschieu, idrogen e metan. La
metanogenesa percunter pretenda abilitads da metabolissem ch’èn da chattar be
tar ils metanogens. Quests microorganissems fan part da las gruppa da las
archaeas (classas Methanobacteria, Methanococci e Methanomicrobia) ed èn be
parentadas a l’ur cun las bacterias che realiseschan ils ulteriurs pass da
decumposiziun.

Per ch’il process da decumposiziun en il cas da la fermentaziun bletscha restia
constantamain en funcziun, è necessaria ina temperatura mesofila da 30 fin
35 °C. Per pudair mantegnair quella vegn duvrada ina cumpart signifitganta da la
chalur persa che resulta en l’implant or da la producziun d’electricitad; quai
vala surtut sche la concentraziun dal substrat è plitost bassa. Implants cun
fermentaziun sitga basegnan percunter ina cumpart bler pli pitschna da la chalur
che vegn producida. Per in manaschi efficazi ed economic da l’implant èsi
impurtant da pudair trair a niz uschè bain sco pussaivel la chalur persa
(stgaudament da l’edifizi, sistem da sientar furment e.a.).

Per gronda part vegn il biogas duvrà directamain al lieu per producir
electricitad ed energia termica; magari vegn il biogas er raffinà a biometan. En
cas da l’utilisaziun directa vegn il gas sientà e desulfurà; alura vegn fatg ir
cun il gas in motor da biogas ch’è collià cun in generatur. L’electricitad che
vegn producida en questa moda vegn manada en la rait. La chalur ch’è cuntegnida
en las svapurs ed en l’aua da sfradentar dal motor vegn retegnida en in
stgamiader da chalur. Ina part da questa chalur vegn duvrada per stgaudar il
fermentar, damai ch’ils microorganissems che reduceschan la biomassa sa
sviluppan il meglier tar temperaturas da 30-37 °C (mesofil) u 50-60 °C
(termofil). Chalur dal motor restanta po vegnir duvrada per stgaudar l’edifizi,
per sientar la racolta (granezza) u per il manaschi d’implants d’aquacultura. Il
pli effizient lavura l’implant sch’igl è pussaivel da trair a niz la chalur
supplementara durant l’entir onn u sche quella po vegnir vendida.

L’inventader da la battaria Alessandro Volta è stà in dals emprims ch’han
intercurì il biogas. Gia il 1789 ha el tschiffà in gas inflammabel che derivava
dal sediment dal Lago di Como. Blers enconuschents sciencists sco Faraday (ch’ha
identifitgà il gas sco idrocarbon), Davy e Dalton han cundividì ils experiments
da Volta. Avogadro ha scuvert la furmla chemica dal metan (CH4). Quest gas
ch’era simpel d’obtegnair vegniva duvrà en il 19avel tschientaner fitg savens en
l’instrucziun da fisica e da chemia a chaschun da prelecziuns experimentalas.

Vers la fin dal 19avel tschientaner han ins scuvert che aua persa po vegnir
serenada cun agid da la fermentaziun anaeroba. A partir dal 1906 han ins
sviluppà en la regiun da la Ruhr sereneras cun fermenters stgaudads. La finamira
n’era betg quella da gudagnar biogas, mabain da reducir la quantitad da rument.
Pir a partir dal 1922 han ins cumenzà a rimnar il biogas e d’al furnir a la rait
da gas da la citad. Intginas sereneras gudagnavan tras quai avunda per curclar
lur custs da manaschi. Enfin il 1937 avevan intginas citads tudestgas adattà lur
effectiv da vehichels uschia che quels pudevan vegnir mess en moviment cun
biogas. Il transport da rument da la citad da Turitg ha schizunt fatg diever fin
il 1973 da questa tecnologia.

Pajais ch’elavuran grondas quantitads da ruments agriculs e da puschina èn ils
Pajais Bass, la Svizra e la Svezia; qua han ins rimnà en ils ultims onns la pli
gronda experientscha areguard la producziun da biogas. Cuntrari ad auters pajais
sco p.ex. la Germania nua ch’èn surtut en diever implants cumbinads che
produceschan electricitad ed energia da chalur, vegn il biogas elavurà qua
surtut a biometan. En ils Pajais Bass e la Svizra vegn quel manà en la rait da
gas natiral; en Svezia vegn el surtut duvrà sco carburant d’autos.

Cumbain ch’implants da biogas èn vegnids percepids en la schientscha da la
populaziun europeica pir vers la fin dal 20avel tschientaner, è il biogas gia
vegnì duvrà en l’India la fin dal 19avel tschientaner per il provediment
d’energia. Dapi lura èn cuntinuadamain en diever implants da biogas pitschens
per il provediment d’energia privat; quai surtut en pajais asiatics sco l’India,
la Corea dal Sid, il Taiwan u la Malaisia, ma er en l’Africa (p.ex. Botswana).
Il pli aut dumber da tals implants da chasada enconuscha la China (radund 40
milliuns). La finamira è en quests cas be darar la producziun d’electricitad;
per regla vegnan grascha ed excrements duvrads per producir energia da stgaudar
e da cuschinar. En il center stat pia l’augment da la qualitad da viver dals
abitants al lieu (savens en la periferia che n’è uschiglio betg liada al
provediment d’energia). Questa sort d’energia vala er sco impurtant factur
cunter runcadas excessivas.

La legislaziun svizra enconuscha ina tariffa da furniziun per energias
regenerablas che enserra er il biogas. Sper in pretsch da cumpra fix exista er
in uschenumnà bonus d’agricultura; quel retiran implants ch’elavuran substrats
che derivan per almain 80 % da bains purils. Quest model da promoziun duai
garantir in svilup durabel en il sectur da l’energia regenerabla; ils implants
da biogas a basa da puschina èn numnadamain sa mussads sco ils pli persistents.
Il sistem svizzer tegna er quint dal fatg ch’i na stattan betg a disposiziun en
il pajais surfatschas per plantar materias primas che creschan suenter. Damai
che rument verd sa lascha be agiuntar en pitschna dimensiun ad implants a basa
da puschina, han firmas da biogas sviluppà novs models d’implants. Quels èn
concepids d’ina vart per raffinar puschina a gas natiral d’auta qualitad; da
l’autra vart porschan els la pussaivladad da duvrar grascha, vanzadiras da
spaisas e rument verd da l’entira vischnanca senza stuair transportar quests
substrats sur lungas distanzas.

En implants da biogas vegnan elavuradas grondas quantitads da gas inflammabels.
Perquai è la segirezza da manaschi da grond’impurtanza. Sche las apparaturas na
vegnan betg manipuladas correctamain u sch’igl èn avant maun sbagls da
construcziun u donns da material, alura exista in privel d’explosiun. Cun quai
pon esser colliads donns vi da l’ambient (substrat u restanza da fermentaziun
che contaminescha las auas); en singuls cas èn er gia sortids gas nuschaivels
(idrogen sulfuric) en quantitads ch’han chaschunà pliras unfrendas.

Implants da biogas furman – sper la forza idraulica, implants solars, ovras
termoelectricas a biomassa ed implants eroelectrics (rodas da vent) – impurtants
producents d’electricitad e da chalur or d’energias regenerablas. Tut tenor il
substrat che vegn duvrà ed il tip da construcziun han implants da biogas
differents avantatgs e dischavantatgs:



https://rm.wikipedia.org/wiki/Hitler

Adolf Hitler (* 20 d'avrigl 1889 a Braunau agl En Austria - † 30 d'avrigl 1945 a
Berlin entras suicidi) era a partir da 1921 schef da partida da la NSDAP, a
partir da 1933 chancelier da l'imperi ed a partir dal 1934 sco "manader (Führer)
e chancelier da l'imperi" el medem temp schef da la regenza e schef da stadi dal
imperi tudestg.

El ha stabilì en Germania la dictatura naziunalsocialistica "il terz imperi"
(das dritte Reich), ha scumandà tut las partidas d'opposiziun e persequità
adversaris politics. Hitler ha chaschunà la segunda guerra mundiala ed ha
pratitgà la privaziun dals dretgs ed il mazzament dals gidieus europeics sco era
dad autras gruppas religiusas, etnicas e socialas. Sco consequenza da sia
politica èn morts en l'Europa tranter 30 e 35 milliuns carstgauns, tranter quels
ca. 6 milliuns gidieus. La Germania e l'Europa èn vegnidas destruidas per gronda
part e separadas en in territori communistic (en l'ost da la Germania) ed in
territori chapitalistic (en il vest da la Germania).

Or da sia provegnientscha e sia vita avant la politica ha Hitler adina fatg in
secret. "Els n'astgan betg savair", ha el ditg 1930 sur da ses adversaris
politics, "da nua che jau deriv e da tge famiglia che jau sun".(Citat tenor
Krockow). Döllersheim e Strones, las vischnancas da naschientscha da ses
geniturs, ha el laschà evacuar e destruir il 1938 gist suenter l'attatga da
l'Austria sin la Germania, per stabilir in plaz d'exercizi per truppas
(Allensteig). Krockow, Kershaw ed auters biografs da Hitler supponan ch'ils
motivs èn da tschertgar en la derivanza nunsclerida e probablamain incestuusa
dad Adolf Hitler.

La famiglia da Hitler derivava dal quartier da guaud da l'Austria bassa al
cunfin cun la Boemia. La moda da scriver variava anc en il 19. tschientaner
tranter 'Hüttler', Hiedler e Hitler. Il dictatur posteriur è naschì en la citad
da cunfin Braunau agl En en l'Austria auta sco quart da ses uffants dal duanier
Alois Hitler e da sia terza dunna - ina nezza tras maridaglia - Klara naschida
Pölzl. Da lur ses uffants cuntanschan mo Adolf e sia sora Paula la vegliadetgna
da creschids. Alois Hitler aveva latiers anc in figl ordvart la maridaglia
(Alois junior) ed ina figlia (Angela) da sia secunda dunna. En il cudesch "Mein
Kampf" descriva Hitler il bab sco sever ed autoritar, per part er vilentà e
violent.

A partir dal 1905 pudeva Hitler viver grazia a sia renta da mez-orfen e cun
sustegniment da sia mamma ina existenza bohème nunliada. Suenter ch'el è vegni
refusà da l'academia d'art a Vienna 1907 e 1908 pervia da mancanza da talent, ha
el betg pli mussà sforzs per retschaiver in' occupaziun u almain emprender ina
professiun. Ils 21 da december mora sia mamma da cancer dal sain. Sco divers
dals raquints commovents sugereschan, viveva Hitler a l'entschatta detg bain da
sia renta d'orfen. Ses gudogn, engrondì cun la vendita da maletgs e cartas,
surpassava quel dad in scolast primar giuven. L'onn 1909, cun 20 onns, va Hitler
a Vienna. La vegn el en contact cun las scrittiras pseudoscientificas e
neoreligiusas da l'ideolog da rassas ed antisemit Jörg Lanz von Liebfels. Era
las polemicas antisemitas da politichers sco il manader da la "alldeutsche
Bewegung" Georg Ritter von Schönerer ed il burgamester da Vienna dr. Karl Lueger
ha el percepì. Sia imaginaziun d'ina rassa signurila arica predominanta ha el
probablamain sviluppà en quest temp, ses idols èn dentant restads nunnumnads.
Pli ferm che per politica è Hitler s'occupà tenor ses ami August Kubizek cun
operas, en spezial cun quellas da Richard Wagner.

Sco appuntà dal 16. regiment d'infantaria da reserva bajuvar "List" passenta
Hitler quasi l'entira guerra mundiala a la front dal vest sco annunziader. El
entra ils 16 d'avust 1914 en l'armada e vegn undrà il december da quel onn cun
la crusch da fier da segunda classa. En la Frantscha dal nord vegn Hitler blessà
l'onn 1916 ad ina chomma. Pir l'entschatta da mars 1917 vegn Hitler puspè a la
front. 1918 vegn el undrà cun la crusch da fier d'emprima classa. Hitler valeva
sco schuldà correct che era dentant plitost malvis tar ses collegas pervia da
sia tenuta nuncritica envers ils uffiziers. "Stimar il superiur, cuntradir a
nagin, sa suttametter cun egls serrads" uschia ha el sez numnà sia tenuta en
quel temp dal process da putschists 1924. Sia rolla dad outsider vegn confermada
entras la constataziun dad in camarat da regiment che il prim biograf
contemporan da Hitler Konrad Heiden citescha: "Nus tuts sdiavlavan e pensavan
ch'i saja insupportabel dad avair in corv alv tranter nus". Ils 15 d'october
1918, pia curt avant la fin da la guerra, vegn Hitler ospitalisà en il lazaret
da la citad prepomaraniana Pasewalk suenter ina attatga da gas. La tschorvadad
temporana, per la quala el è vegnì tgirà, ha el pli tard manà enavos sin ina
blessura dals egls durant quest' attatga da gas. Perscrutaziuns pli novas che sa
basan sin datas dal lazaret permettan dentant er la conclusiun, che la
tschorvadad era ina reacziun da schoc tardiva ed isterica sin la terrada da la
Germania. En mintga cas è Hitler vegnì tgirà dad in medi militaric per
psiciatria che l'ha classifitgà sco psicopat che saja dal tuttafatg nunadattà
per qualitads da manader. Sumegliant s'exprimì è era il cumandant dal regiment
che vegn cità da Heiden cun ils pleds: "Quest istericher na numn jau mai sco
sutuffizier!". I n'era pia betg mo la naziunalitad austriaca ch'era responsabla
che Hitler na mai cuntanschì dapli ch'in rang d'in appuntà, malgrà sias
blessuras, sias cruschs da fier d'omaduas classas ed autras undradas. Tuttina
numna Sebastian Haffner l'experientscha da Hitler a la front sia unica "aventura
da scolaziun", cunquai ch'el ha pli tard en sia vita tuttina chapì insatge da
dumondas militaricas.

Suenter la terrada sanguinusa da la republica da cussegls ha Hitler laschà
s'engaschar da l'administraziun da la "Reichswehr" che era da quel temp il
factur decident da la pussanza en la Baviera. I dat indizis che Hitler haja
cumprà la bainvulientscha dals novs pussants cun tradir camarats da regiment
ch'eran s'engaschads da la vart da la republica da cussegls. Ils umens pussants
en la schinumnada "Reichswehr naira" - p.ex. il chapitani Ernst Röhm - paran dad
avair vis en Hitler in pussaivel agitatur. Cun ses agid pudevan els derasar
ideas naziunalisticas tranter ils lavurers. Ses superiurs han tramess Hitler a
scolaziuns per referents da propaganda ed han dà ad el il pensum da spiunar ora
partidas e circuls politics che chatschavan en il Minca postrevoluziunar sco
bulieus or da la terra.



https://rm.wikipedia.org/wiki/Hennef_(Sieg)

Hennef (Sieg) é ina citad (vischnanca) el paijas federativ Rain dal
Nord-Vestfalia, situada el circul Rhein-Sieg-Kreis, ella vischnanza da Cologna
(distanza 30km) e Bonn (distanza 14km), el vest da Tiaratudestga. La citad sa
compuona dad in lieu central ed approximativ 95 vitgs entuorn quest lieu
central. Il lieu central ha num Hennef, mo el sa compuona da treis parts
istoricas (Geistingen, Hennef e Warth), nua Geistingen é la veglissem (menziunà
en 885).

Hennef é situà tranter Bergisches Land e Westerwald el initg dal val da la
regiun da sbuccada dal flum Sieg, approximativ 30 km sidost da Cologna e 14 km
ost da Bonn.

El vest cunfinan Siegburg e Sankt Augustin al territori da la citad, el nord las
vischnancas Neunkirchen-Seelscheid e Ruppichteroth, el ost la vischnanca Eitorf,
el sidost la vischnanca la vischnanca associada Asbach el pajais federativ
Renania-Palatinat ed el sid la citad Königswinter.

(vedi era la glista uffiziala Glista dals lieus a la pagina uffiziala da la
citad www.hennef.de)

Il num Hennef é derivà dal aual Hanfbach, dal qual num é stads Hanapha.
L'agiunta dal num „(Sieg)“ era introducida pervia da evitar in scumbigl cun Bad
Honnef e correspunda al denominaziun uffizialla da la vischnanca.



https://rm.wikipedia.org/wiki/Haddaway

Alexander Nestor Haddaway, meglder cuntschieu be scu Haddaway (Trinidad, 9
schner 1965) es ün chantadur da musica da disco naschieu in Trinidad e Tobago.
El dvantet renumno dal 1993 culla chanzun What is Love ("Che es amur"), chi vet
fich success in tuot il muond.

Naschieu da bap ollandais oceanograf e da mama da Trinidad e Tobago fliunza, get
Haddaway a viver in Europa a l'inizi dals Auns Setaunta cun sieu bap zieva'l
divorzi traunter sieus genituors. Zieva qualche aun get el a viver culla mama
i'ls Stedis Unidis. Dal 1989 turnet el a viver in Europa, exactamaing in
Germania, a Cologna, inua ch'el cumanzet a lavurer scu choreograf e venditur da
tapetas ed a fer musica düraunt il temp liber.

Dal 1992 signet el ün contrat culla chesa discografica tudas-cha "Coconut
Records". Dal 1993 gnit our sieu prüm album, Haddaway/The Album; sia prüma
chanzun publicheda, What is Love, vet ün terribel gross success in tuot il
muond; ella guadagnet la prüma posiziun illas parada da hits da bgers stedis:
Svizra, Austria, Irlanda, Danemarc, Finlanda, Norvegia, Germania, Frauntscha,
Spagna, Italia, Belgia, Pajais Bass, Lettonia, Israel e Mexico. What is Love es
considereda eir hoz scu üna da las megldras chanzuns da musica da disco dals
Auns Nonaunta. Eir las otras chanzuns publichedas da Haddaway/The Album vettan
fich success: Life ("Vita"; prüma posiziun in Spagna e Svezia, seguonda in
Svizra), I Miss You ("Eau at perd"; 17. in Svizra) e Rock Your Heart ("Mouva
ferm tieu cour"; 10. in Svizra). L'album vendet a la fin bgers milliuns da
copias.

Dal 1995 gnit our il seguond album da Haddaway, clamo The Drive ("La guida"). La
prüma chanzun extracta da quist DC, Fly Away ("Svula davent"), vet ün bun
success: in Svizra ragiundschet'la la 14. posiziun da la parada da hits. Oters
chanzuns da quist album eiran eir Catch a Fire ("Piglia ün fö"; 20. in Svizra) e
Lover Be Thy Name ("Amant saja tieu nom").

Dal 1998 publichet Haddaway ün nouv album, Let's Do It Now ("Fain el uossa"),
chi eira cumplettamaing divers dals duos precedaints: pelvaira eiran las
chanzuns da quist DC na da musica da disco, ma da musica soul; uschè nu vet el
fich success.

Haddaway apparet darcho sülla scena dal 2004 i'l program da la televisiun
tudas-cha Comeback reality television show e dal 2005 i'ls simils programs
ingles ed americaun da listess nom, Hit Me Baby One More Time. Ils meg 2008
publichet el la chanzun I Love the 90's ("Eau d'he gugent ils Auns Nonaunta"),
chanteda insembel cun Dr. Alban, oter renumno chantadur da musica da disco dals
Auns Nonaunta.



https://rm.wikipedia.org/wiki/Guglielm_Tell

Guglielm Tell füt ün eroe legendari svizzer, vivieu traunter la fin dal 13. e'l
14. tschientiner. Eir scha nu so que, sch'el es vivieu realmaing, è'l considero
scu l'eroe naziunel svizzer da nom e da pom.

Naschieu tenor tradiziun a Bürglen, i'l Chantun Uri, inua ch'el eir abitaiva,
eira Guglielm Tell ün chatscheder abel ad utiliser il balaister. Als 18 november
1307 get el ad Altdorf, chapitela dal Chantun. In passand tres la plazza da la
vschinauncha, nu saludet el il chapè imperiel, cha'l chastlaun Gessler
(funcziunari dals Habsburgs) vaiva fat plazzer süsom ün pêl in mez a la plazza
svessa. Chi chi nu'l saludaiva, ris-chaiva la confiscaziun da faculted u eir la
mort. Siand cha Guglielmo Tell l'ignoret, gnit el arresto.

Il di zieva gnit el purto in plazza per güstificher sieu cumportamaint; Gessler
el propuonet cha, sch'el nu vuless murir, stuvess culpir ün pom sül cho da sieu
figl cun üna frizza. Tell reuschit in que, ma ün scuvrit, ch'el vaiva ün'otra
frizza aint sieu vstieu: cur cha Gessler dumandet, perche cha vess quella
frizza, respondet el, ch'eira per Gessler svess, scha la prouva nu füss
reuschida. Alura fut el darchö arresto e purto sün üna barca, per esser
transpurto a la praschun da Küssnacht.

Düraunt la navigaziun sül Lej dals Quatter Chantuns füt que ün grand orizi:
Tell, eir bun timunier, gnit libero per salver tuots; ma, rivo a la riva dal lej
traunter Altdorf e Brunnen, el saglit our da la barca e l'alluntanet cunt un
grand cuolp da pè.

Zieva trais dis rivet Tell a Küssnacht per attender Gessler ed as met davous ün
bös-ch; apaina gnit el our da la barca, sajettet Tell üna frizza cun sieu
balester e mordaget il chastlaun.

Tenor tradiziun als 1. schner 1308 cumanzet la liberaziun dals prüms Chantuns
svizzer confederos. Pelvaira gnit il pievel a cugnuschentscha da las acziuns da
Guglielm Tell e cumanzet ad assedier ils chastels ed a spedir davent ils
chastlauns da lur territori.

Tell vess piglio part eir a la battaglia da Morgarten, düraunt la quêla ils
Confederos (Uri, Sviz e Silvania) guadagnent cunter ils Habsburgs dal 1315.

Guglielm Tell murit dal 1357 in salvand ün iffaunt, chi eira crudo aint l'ovel
Schächen düraunt ün orizi.

Il scriptur e poeta tudas-ch Friedrich Schiller füt il prüm a fer dvanter famusa
in tuot il muond la legenda da Guglielm Tell, in scrivand ün drama dal 1804.

Da que scrit il cumponist taliaun Gioachino Rossini sia opera Guglielm Tell dal
1829.



https://rm.wikipedia.org/wiki/Griosch

Griosch è ina culegna da primarans (aclas) che sa chatta sin 1812 m s.m. tranter
Vnà e Zuort en la Val Sinestra. Davent da Vnà è la culegna accessibla tras ina
via da 5,5 km lunghezza che maina durant la stad er ina lingia d'autos da posta.
Griosch giascha sin il territori da la vischnanca da Valsot (fin il 2012
Ramosch).

Griosch aveva num Greus u Grews durant il temp medieval tardiv e Griesch en il
14avel tschientaner. Il 1520 cumpara'l sco Grousch ed il 1688 sco Grieusch. Il
num stat eventualmain en in connex etimologic cun ils pleds valladers «greiv»
(grev) u «grava». Il davos sa referescha forsa a l'Aua da Chöglias che passa
sperasvi.

Griosch è vegnì colonisà davent da Samignun. L'onn 1588 èn ils subdits da
Griosch sa cumprads libers per 145 renschs (flurins) dals Habsburgais. A lez
temp era Griosch anc populà sur onn. En la Segunda Guerra da coaliziun èn ils
Austriacs passà il 1799 tras la culegna. Il 1817 ha ina lavina destruì tut ils
edifizis cun excepziun da duas stallas. Il 1933 ha ina bova chaschunà gronds
donns a Griosch. Perquai che durant l'enviern da lavinas dal 1999 blers edifizis
èn vegnids demolids, ha la vischnanca politica fatg ina revalitaziun dal
territori, quai ch'aveva sco consequenza che Griosch na vala actualmain (2012)
betg pli sco zona da construcziun.

L'indigen Jaccanin Riatsch-Vonmoos (1836–1903) ha scrit numerusas poesias davart
la culegna e ses avdants. Tenor lezzas poesias hai dà indesch primarans.



https://rm.wikipedia.org/wiki/Giovanni_Giacometti

Giovanni Giacometti (* 7 da mars 1868 a Stampa; † 25 da fanadur 1933 a Glion,
vischnanca da Montreux VD) è stà in pictur e graficher svizzer. El ha introducì
ensemen cun ses ami, il pictur Cuno Amiet, il stil dal postimpressiunissem en
l'art svizra.

Giovanni Giacometti era il quart dad otg uffants dad Alberto e Caterina Ottilia
Giacometti-Santi. El ha studegià dal 1886 fin il 1887 a Minca e dal 1888 fin il
1891 ensemen cun Cuno Amiet ed Andrea Robbi tar William Adolphe Bouguereau e
Joseph Nicolas Robert-Fleury a l'Académie Julian a Paris. Influenzà è'l vegnì
dals Fauves, da Cuno Amiet, Paul Cézanne, Vincent van Gogh ed a l'entschatta da
sia carriera artistica oravant tut da Giovanni Segantini, che l'ha sustegnì a
partir dal 1894 a Malögia. Enturn l'onn 1900 è'l sa statgà da la tempra
divisiunistica da Segantini ed ha entschet dad adoptar il stil
postimpressiunistic da la pictura franzosa.

Giacometti ha maridà il 1900 Annetta, naschida Stampa (1871–1964); lur uffants
eran Alberto, Diego, Ottilia (1904–1937) e Bruno Giacometti. Enfin l'onn 1904
viveva la famiglia a Borgonovo en Bregaglia; lura ha'la midà a Stampa en ina
chasa cun ina stalla che Giovanni Giacometti duvrava sco atelier. La famiglia ha
passentà la stad regularmain a Cadlägh (Capolago) sper Malögia. Il 1904 è
Giacometti vegnì envidà da far in'exposiziun ensemen cun ils artists da la
gruppa artistica Brücke a Dresda en la Germania. Ils onns 1906 fin 1911 ha'l
picturà en stil expressiv. Il 1912 ha'l gì in'exposiziun en il Kunsthaus da
Turitg.

L'ovra da Giacometti consista da pictura da paesagis impressiunistica e da
purtrets da sia famiglia e da persunas vischinas sco la pictura Elvezia
Michel-Baldini. Per part èn ses maletgs era picturads en il stil dal
simbolissem. Sias lavurs èn represchentadas en la gronda part dals museums
svizzers.



https://rm.wikipedia.org/wiki/Giovannes_Mathis

Giovannes Mathis (* 7 da zercladur 1824 a Crasta, vischn. da Schlarigna; † 7
d'avust 1912 a Crasta) è stà in scriptur, romancier e poet rumantsch. El ha
scrit principalmain en puter, per part era en vallader.

Giovannes Mathis è naschì l'onn 1824 a Crasta, ina fracziun da Schlarigna.
Suenter las scolas, cun 15 onns, è el partì per Brüssel, nua ch'el ha fatg in
emprendissadi sco pastizier. Pli tard ha el manà agens affars: dal 1845 al 1864
a Toulon e dal 1877 al 1890 a Genua. Tranteren, il 1869, al chattain nus sco
hotelier e president communal a Schlarigna. L'onn 1900 è Giovannes Mathis sa
retratg finalmain a Crasta, nua ch'el è mort il 1912.

L'ovra litterara da Giovannes Mathis cumprenda numerusas poesias, raquints,
farsas e tocs da teater (eir en furma dramatica) davart la vita engiadinaisa,
che èn cumparids dal 1887 fin a sia mort en quasi mintga tom da las Annalas, en
il Fögl d'Engiadina, en il segund tom da la Dumengia-saira ed en il Chalender
Ladin.

Ils manuscrits da las singulas ovras da Giovannes Mathis vegnan conservads en la
biblioteca dal Museum Chasa Jaura a Valchava.



https://rm.wikipedia.org/wiki/Gieri_Genatsch

Gieri Genatsch (* l’onn 1596 a Lon en Val Schons ubain en Engiadin’Ota; † ils 24
da schaner 1639 a Cuira) è stà in reverenda e politicher ch’ha giugà ina rolla
centrala durant ils Scumbigls grischuns. L’istoriografia naziunala dal 19avel
tschientaner ed il success dal roman istoric da Conrad Ferdinand Meyer han fatg
da Genatsch in dals protagonists da l’istoriografia grischuna ils pli
enconuschents. Quest maletg idealisant è dentant vegnì relativà en il decurs
dals davos decennis.

Gieri Genatsch è naschì l’onn 1596. Fin oz n’èsi betg sclerì dal tuttafatg,
schebain el è vegnì sin il mund en l’Engiadin’Ota ubain a Lon en Val Schons.
Si’uffanza ha el passentà en la chasa-pravenda a Silvaplana. L’onn 1610 ha
Genatsch frequentà il Lectorium a Turitg, il 1616 è el s’immatriculà a la
facultad teologica da l’Universitad da Basilea. Suenter ses studi ha el lavurà
sco preditgant a Scharans en Val Tumleastga.

A partir da l’onn 1618 ha Genatsch fatg part dals cumbats da partida selvadis
ch’han gì lieu en las Trais Lias. A la Dretgira penala da Tusaun è el cumparì
sco inimi fanatic da la partida spagnol-catolica. Plinavant è el stà
conresponsabel per l’assassinat da giustia da Nicolò Rusca, l’archuvestg da
Sondrio, e da Johann Baptist Prevost da Vicosoprano. Il medem onn è Genatsch
daventà preditgant refurmà a Berbenno sper Sondrio en la Vuclina ch’era per
gronda part catolica. L’onn 1620 è el scappà a Silvaplana e mitschà uschia dal
Murdraretsch dals protestants en Vuclina. L’act da vendetga è suandà in onn pli
tard: il 1621 ha Genatsch mazzà cun insaquants gidanters il manader da la
partida spagnol-catolica en las Trais Lias, Pompejus Planta, en ses chastè
Rietberg en Tumleastga.

Suenter l’invasiun dals Spagnols ed Austriacs l’onn 1620 han las Trais Lias subì
ils Scumbigls grischuns che stattan en connex cun la Guerra da trent’onns.
Genatsch ha fatg carriera militara, l’emprim sco manader dals partisans, alura
sco chapitani da la chavallaria en l’armada dal general Ernst von Mansfeld da la
Pfalz. L’onn 1627 è el vegnì promovì sco maior ed è sa laschà en sin in duel cun
ses superiur, colonel Jacob von Ruinelli, il qual el ha stilettà. L’onn sequent
è Genatsch entrà en servetsch venezian, nua ch’el è dentant vegnì mess en
arrest. Sinaquai è el sa rendì l’onn 1629 cun sia famiglia sin il chastè da
Katzensteig sper Bischofszell (Turgovia).

Cura ch’il duca refurmà Henri II de Rohan ha occupà per incumbensa dal cardinal
franzos Richelieu il Grischun, era colonel Genatsch ses maun dretg. Damai che
Richelieu ha dentant gì l’intenziun da tegnair il Grischun cun ses territoris
subdits sco garanzia per la conclusiun da la pasch, ha Genatsch manà
contractivas cun l’Austria e la Spagna per deliberar sia patria. Per quest
intent è el sa convertì l’onn 1635 en la claustra da chaputschins a Rapperswil
SG a la confessiun catolica. En moda excellenta al èsi reussì da cugliunar Rohan
e da persvader a medem temp ils Grischuns en l’armada franzosa e l’entir
territori per ses plan. El è vegnì elegì sco general da las Trais Lias e cun
agid da la Spagna è el stà capavel da sfurzar ils Franzos ils 5 da matg 1637 da
sa retrair. Cun inschign diplomatic ha el ultra da quai cuntanschì che la Spagna
ha restituì al Grischun la Vuclina. Dapi lura è Genatsch stà il manader politic
e militar da ses territori. Sco ‹directur› da l’allianza spagnol-austriaca è el
vegnì surchargia cun ina gronda facultad e nobilisà tras Philipp IV da la
Spagna.

Gieri Genatsch è vegnì sepulì anc il medem di en la Catedrala da Cuira. Sia
fossa sa chatta il pli davos en la Catedrala da la vart sanestra da l’entrada.
Vi da la paraid è il lieu segnà cun ses num. Il lieu da l’assassinat, il
‹Staubiges Hüetli› (betg sco descrit tar C.F. Meyer la chasa-cumin), steva al
lieu dal Altes Gebäu odiern a la Via da la Posta 14. Questa chasa patriziana è
vegnida erigida vers il 1730 da l’envoyé Peter von Salis-Soglio e furma oz la
sedia da la Dretgira chantunala. Gist sper l’Altes Gebäu ha l’artist turitgais
Christoph Haerle installà il 2005 in bigl cun il num ‹Las larmas da Lukrezia›
che sa referescha a l’assassinat da Genatsch (tenor l’elavuraziun litterara da
C.F. Meyer).

In dals delinquents presumtivs cun num ‹Zembra› ha er assassinà ils 24 da favrer
1639 in commember da la famiglia imperial-catolica von Planta sco er ils 30
d’october 1639 in ulteriur commember da la medema famiglia al Pass Brauli (en
vischinanza dal Pass dal Stelvio). Ultra da quai duai el esser stà involvì en
ulteriurs assassinats, uschia ch’el è vegnì sentenzià a la mort ed executà a
Tarasp ils 7 da mars 1640.

I dat en egl ch’ils murdraretschs tranter las elitas ed ils partisans avevan
sistem dal temp dals Scumbigls grischuns. Er Gieri Genatsch sez ha assassinà ils
26 da fanadur 1638 in adversari cun num Johann Peter Stampa. La finamira da
quests conflicts era da puspè manar la Republica da las Trais Lias suenter il
Capitulat da Milaun en il possess cumplain da las terras subditas en la Vuclina.

Ils cronists contemporans sco Bartholomäus Anhorn, Fortunat Sprecher, Ulysses
von Salis e Fortunat von Juvalta valiteschan Genatsch e sias prestaziuns plitost
a moda critica. Els tuts giuditgeschan la conversiun da Genatsch sco tradiment e
tuts – cun excepziun dad Anhorn – al dischapproveschan sco arrivà social che
metta en dumonda las structuras socialas. Cun excepziun da von Salis (ch’era stà
involvì ensemen cun Genatsch en il mazzament da Pompejus Planta) condemneschan
tuts ils excess da violenza da Genatsch.

I dat dentant en egl che tuts quests rapports ch’emprovan d’analisar ils
schabetgs en in context istoric pli vast attribueschan a Genatsch ina rolla
plitost modesta. Sper questas cronicas è Genatsch anc restà per in temp en
memoria pervia da chanzuns popularas e satiras che cursavan per part gia avant
sia mort. Era qua cumpara Genatsch – bain a moda exagerada – sco persuna
fanatica e dominada dal regl suenter pussanza.

Il mitus da Genatsch sco erox naziunal è in product da la mesadad dal 19avel
tschientaner. L’onn 1844 è cumparida l’Histoire de la Confédération suisse da
Louis Vulliemin ch’ha attribuì a Genatsch ina rolla centrala en ils embrugls
diplomatics dal 17avel tschientaner. Plaun a plaun è Genatsch daventà in simbol
da libertad, celebrà er en ovras litteraras e dramas patriotics.

Il roman Jürg Jenatsch da Conrad Ferdinand Meyer (1876) ha gì in success mundial
ed è daventà lectura obligatorica per generaziuns da gimnasiasts. Qua il cuntegn
dal roman en furma concisa: A l’entschatta da la guerra emprovan ils Spagnols da
dumagnar il Grischun sut lur pussanza per pudair controllar ils pass. Il giuven
plevon refurmà Genatsch als fa frunt sco manader dals protestants grischuns che
vulan defender l’independenza da lur patria. Ses adversari da vart catolica è
Pompejus Planta.

Planta inscenescha in cumplot; en consequenza da quel vegn la dunna da Genatsch
per la vita en rom dal Murdraretsch en Vuclina. Genatsch ed ils ulteriurs
refurmaturs ston fugir ed ils Spagnols ed Austriacs pon occupar il pajais.
Genatsch sa vinditgescha cun assassinar Planta. Er las acziuns che suondan èn
dominadas da gritta; la finala realisescha Genatsch ch’el fa uschia dapli donn a
sia patria.

La fascinaziun da quest roman è bain d’attribuir a la colliaziun dal cumbat per
la libertad cun l’amur tragica da Genatsch per la figlia da ses inimi Pompejus
Planta. Tant quest’amur sco er la rolla da Lucrezia a chaschun da l’assassinat
da Genatsch èn però invenziuns litteraras da l’autur. Però era gia sa derasada
curt suenter la mort da Genatsch la fama ch’el saja vegnì assassinà cun la
medema segir, cun la quala el aveva mazzà da sias uras Planta. Malgrà tutta
idealisaziun eri per Meyer dentant evident ch’il Genatsch litterar sa
distingueva da la figura istorica. Il 1876 ha el scrit ad in ami en quest connex
il suandant: «J’ai la certitude que ce n’était qu’un coquin, et j’en ai fait un
personnage.»

Fin vers la mesadad dal 20avel tschientaner ha cuntinuà il process da crear da
Genatsch in mitus. A quai ha attribuì tant l’istoriografia sco er las
elavuraziuns litteraras. Las biografias dad Ernst Haffter (1894) e dad Alexander
Pfister (1938, cun pliras reediziuns) han bain sigillà il maletg da l’erox
Genatsch. Omaduas biografias accentueschan dentant er las varts violentas ed il
regl da pussanza da Genatsch e mussan ch’el vuleva vegnir nobilisà per tut
pretsch. A quests dus auturs sto vegnir concedì d’avair evaluà in vast corpus da
documents contemporans e da brevs da Genatsch. Pfister ed auters istoriografs
catolics emprovan da far valair che la conversiun da Genatsch na saja betg be
stada manada d’in opportunissem senza scrupels, mabain vesan tuttavia er la
pussaivladad d’ina profunda vieuta interna. Questa dumonda dueva schizunt vegnir
ventilada sco part dal cumbat cultural retardà ch’ha occupà il Grischun fin vers
la mesadad dal 20avel tschientaner.

L’onn 1927 ha gì lieu la primaudiziun da l’opera Jürg Jenatsch da Heinrich
Kaminski. Il 1929 è suandà il roman istoric La historia dil Gieri Genatsch da P.
Maurus Carnot (1930 en versiun tudestga). Da questa fasa ‹eroica› da la
recepziun da Genatsch dattan er perditga il Piz Jenatsch e la chamona da medem
num en las Alps da l’Alvra; plinavant la marca postala svizra deditgada a
Genatsch ch’è cumparida il 1941 – amez la Segunda Guerra mundiala – en rom d’ina
retscha davart eroxs svizzers. Medemamain portan divers restaurants ed hotels en
il Grischun il num Jenatsch. In exempel eclatant areguard la recepziun
nuncritica da sia figura fin en temps pli novs furma la plastica da Genatsch cun
la descripziun eroisanta ch’è vegnida plazzada l’onn 2000 davant l’hotel Jürg
Jenatsch a Parpan.

En general han ils davos decennis però fullà via ad in maletg in pau pli
differenzià da Genatsch. L’istoriograf Silvio Färber scriva en quest connex:
«Dapi ils onns 1960 s’occupa però l’istoriografia puspè a moda pli critica da
Genatsch. Ella caracterisescha el sco figura barocca tipica per l’epoca per quai
che reguarda ses pensar ed agir, sco arrivist animà da sias ambiziuns e passiuns
e sco opportunist senza ils minims scrupels.»

L’onn 1987 ha il film Jenatsch da Daniel Schmid (scenari: Martin Suter) celebrà
in grond success. Tuttina sco en l’istoriografia da quel temp dominescha er en
il film da Schmid la distanza critica envers ils tratgs violents da Genatsch. Il
protagonist da questa coproducziun franzos-svizra è il schurnalist Christophe
Sprecher (Michel Voïta) che viva ensemen cun si’amia Nina (Christine Boisson).
Tar in’intervista cun il vegl antropolog Dr. Tobler (Jean Bouise) prenda el cun
sai ina brunsina da mesch che duai furmar la clav per discuvrir ils assassins da
Genatsch. Sprecher scuvra ch’el po sa transferir cun agid da la brunsina en il
17avel tschientaner. Sia vita vegn dominada pli e pli fitg da Genatsch; a medem
temp pegiurescha la relaziun tar Nina. Cun empruvar da metter puspè tut en urden
èsi la finala Sprecher che sturnescha Genatsch (Vittorio Mezzogiorno).

In proxim chapitel marcant en la recepziun da Genatsch furma l’ovra scientifica
Jenatschs Axt da Randolph C. Head, publitgada l’onn 2008 per englais ed il 2011
per tudestg. L’istoriograf american era gia sa fatschentà pli baud cun
l’istorgia dal Grischun en l’epoca premoderna.

L’onn 1959 ha l’antropolog turitgais Erik Hug (1911–1991) avert en la Catedrala
da Cuira la fossa da Gieri Genatsch. Cumbain ch’igl era nunusità da quel temp
d’exhumar be per motivs scientifics, ha l’uvestg da Cuira Christian Caminada
sustegnì l’acziun. Ils 30 da fanadur è in lavurer fruntà avant l’altar da S.
Chatrina sin in skelet ch’ins ha l’emprim tegnì per quel da Genatsch. Cumbain
che l’uvestg ha sinaquai declerà la tschertga per terminada, ha Hug chavà
vinavant senza lubientscha. Ils 4 d’avust è in lavurer fruntà in pau en l’ost
dal lieu nua che la platta da fossa da Genatsch sa chattava enfin l’onn 1921 sin
in skelet ch’era gia sa decumponì fermamain. Cun lubientscha da l’uvestg ha lura
pudì vegnir realisada l’exhumaziun cumpletta ils 5 d’avust 1959.

Da la chavazza eran be pli avant maun la part davant (cun tempra sfratgada) e la
cuppa cun tschofs da chavels nairs. Da l’ulteriur skelet han ins mo pudì
intercurir parts da la bratscha, da las chommas e da l’oss dal turp. A basa da
quests relicts èsi stà pussaivel da reconstruir ina lunghezza dal corp da radund
170 cm. Medemamain eran sa mantegnidas restanzas dal vaschè e da la vestgadira.
Sut la chamischa purtava Genatsch in scapulier; en pli èn vegnids a la glisch
ina corda da paternoss e dus medagliuns. L’avust 1961 han ins puspè sepulì
l’ossa en il medem lieu. Las restanzas da la vestgadira, dal scapulier e da la
corda da paternoss èn vegnidas integradas en il Museum dal stgazi da la
Catedrala.

Erik Hug aveva bain empermess da deponer sia vasta documentaziun da retschertga
en l’Archiv statal dal Grischun. Pervi da divergenzas d’opiniuns cun
l’istoriograf grischun Jon Mathieu ha el però surdà il 1991 sia documentaziun a
la claustra da Nossadunnaun. Il 2009, suenter ina retschertga pli vasta, èn
questas materialias puspè vegnidas a la glisch. La cuntraversa tranter Hug e
Mathieu cumpara er en il film ‹Jenatsch› da Daniel Schmid, numnadamain en furma
dal schurnalist Sprecher che fa visita a l’antropolog chaprizius. Fin oz n’èn
las retschertgas da Hug mai vegnidas publitgadas.

Il mars 2012 ha il Servetsch archeologic dal Grischun avert per la segunda giada
la fossa da Genatsch. En la communicaziun a las medias hai num: «Gia l’onn 1959
aveva l’antropolog turitgais Erik Hug exhumà la bara. L’identificaziun è
succedida sin basa da la vestgadira e d’ina fractura da la chavazza. Igl è però
restà intschert, sch’i saja effectivamain vegnida chattada la dretga bara. Ussa
duain vegnir gudagnadas novas enconuschientschas antropologicas e patologicas
areguard la statura, areguard la schlattaina u areguard blessuras. Ina funtauna
per l’identificaziun è anc adina la gardaroba. A maun da restanzas da sang sin
parts dals vestgids duai vegnir fatg in profil dal DNA e cumpareglià cun ils
profils da descendents da la famiglia Genatsch che vivan anc. Perquai ch’i sa
chattan mo pitschnas restanzas da sang sin la vestgadira han ins ussa – cun la
permissiun d’uvestg Vitus Huonder – avert la fossa per survegnir ulteriuras
emprovas da DNA. Pli tard vegn la chavazza dal mort purtada en l’Ospital
chantunal dal Grischun, nua ch’i vegn fatg in scan. Quel serva alura sco model
traidimensiunal per reconstruir la fisionomia presumtiva ch’il mort aveva sco
viv.»

Ils 6 da matg 2012 ha la Televisiun Rumantscha emess en rom da l’emissiun
‹Cuntrasts› il film ‹La chavazza› da Martin Cantieni. Sco sulet schurnalist ha
el accumpagnà e filmà la segunda exhumaziun da l’erox grischun. Il film
preschenta «maletgs exclusivs e las pli novas scuvertas davart il Genatsch pre-
e postmortal».

L’october 2012 ha il Servetsch archeologic preschentà ils resultats da questa
segunda exhumaziun. L’evaluaziun scientifica è vegnida fatga d’in team
internaziunal ch’ha cumpiglià – ultra dals collavuraturs dal Servetsch
archeologic e dal Museum retic – scienziadas e scienziads da las universitads da
Turitg, da Berlin, da Kiel e da la Trachia.

Per examinar la parentella da Gieri Genatsch cun ils descendents masculins da
ses basat èn vegnidas controlladas caracteristicas dal cromosom Y, ils
uschenumnads Y-STRs (short tandem repeats) ed ils Y-SNPs (single nucleotide
polymorphisms). Ils 22 Y-SNPs controllads eran identics tant tar ils trais
descendents sco er tar il skelet. Quest muster da Y-SNP datti dentant savens en
l’Europa Centrala. Perquai n’è il resultat betg fitg expressiv. Ils Y-STRs han
mussà resultats identics tar ils descendents. 3 da 23 Y-STRs controllads eran
differents tar il skelet. L’evaluaziun biostatica davart la probabilitad da
parentella n’ha betg dà in resultat dal tuttafatg segir. «Cun examinaziuns
geneticas n’avain nus pia betg pudì cumprovar cumplainamain l’identitad dal
skelet», constatescha Cordula Haas da l’Institut d’anatomia da l’Universitad da
Turitg.

Restar restan quels indizis ch’han pudì vegnir consultads per identifitgar la
bara gia avant l’analisa genetica. Tenor l’infurmaziun da Christina
Papageorgopoulou, l’antropologa directiva dal project, sa tracti tar il skelet
masculin d’in individi creschì d’ina vegliadetgna matura – pia pli vegl che 40
onns e pli giuven che 60 onns. Quai constess per Genatsch ch’è vegnì assassinà
cun 43 onns. Ultra da quai èsi fitg probabel che las fracturas ch’èn vegnidas
constatadas vi da la chavazza dal skelet han chaschunà la mort da la persuna. Er
quest indizi correspunda a la mort da Genatsch ch’è vegnida chaschunada
evidentamain tras culps cun la sigir sin il chau.

Medemamain identifitgescha la vestgadira il mort sco ina persuna ritga betg
clericala ch’ha vivì il 17avel tschientaner. E la finala correspunda il lieu da
sepultura ad ina funtauna contemporana, tenor la quala Genatsch è vegnì sepulì
en la Catedrala da Cuira sut l’orgla. «Tut en tut buns indizis», è il facit dal
manader dal project Manuel Janosa. «Cun gronda probabilitad dastgain nus
supponer che quai è la fossa da Gieri Genatsch.»

Il december 2014 è lura suandada ina publicaziun cumplessiva dal Servetsch
archeologic che preschenta a moda detagliada tant ils resultats da la segunda
exhumaziun sco er ulteriurs aspects areguard la fossa da Genatsch. A pled vegnan
persunas dal fatg da l’archeologia, antropologia, genetica moleculara,
medischina, scienza da textilias, istorgia, istorgia d’art e restauraziun. En
ina vasta part introductiva preschenta Manuel Janosa l’istorgia da la
perscrutaziun da la fossa da Gieri Genatsch. La dunsaina d’artitgels che suonda
alura en l’ovra da bundant 200 paginas ch’è illustrada ritgamain sa lascha
attribuir a las suandantas tematicas:



https://rm.wikipedia.org/wiki/Georg_Fient

Georg Fient (* 30 d'avrigl 1845 a Pany, vischnanca da Luzein; † 5 da settember
1915 a Cuira, refurmà, burgais da Luzein) è stà in politicher, scriptur e
publicist svizzer.

Georg Fient è naschì l'onn 1845 a Pany en la vischnanca da Luzein en il Partenz.
El ha frequentà la scola primara a Luzein e suenter il seminari scolastic a
Cuira, ch'el ha bandunà cun il diplom da magister. En quella funcziun ha el
lavura l'emprim a Trin, pli tard ad Eichberg en il chantun Son Gagl e lura a
Küblis-Davlazza, nua ch'el ha dirigì l'emprima scola reala dal lieu. Silsuenter
è el vegnì elegì sco magister a la Musterschule a Cuira.

En ils onns 1880 è Fient stà redactur dal Bündner Volksblatt, il 1901 ha el
surpiglià la redacziun da la Prättigauer Zeitung nov fundada (oz Prättigauer und
Herrschäftler) ed il 1905 quella dal Graubündner General-Anzeiger.

Sco scriptur è Georg Fient vegnì popular cun las monografias Das Prättigau e Das
St. Antöniertal ma era cun toms da raquints sco Ernstes und Heiteres, Winter-
und Frühlingsblumen e particularmain cun sias Lustig G'schichtenä dal 1898.



https://rm.wikipedia.org/wiki/Extra_calvinisticum

Suot extra calvinisticum (latin per il dadour calvinistic) s'inclegia üna
particularited da la teologia da Johannes Calvin ed insomma da l'ela refurmeda
dal protestantissem.

Quista specialited es gnida elavureda i'l connex da la dispütta cristologica
intuorn la dretta incletta da la Sencha tschaina culs aderents da Martin Luther.

A d'eira la persvasiun refurmeda cha l'umanited da Gesu as rechatta daspö
l'ascensiun i'l tschêl da la vart dretta dal bap celestiel, uschê ch'ella nu
possa esser preschainta corporelmaing düraunt l'act da la Sencha tschaina.

L'opiniun luterauna invezza intunescha cha l'omnipreschentscha (latin ubiquitas)
da la natüra umauna da Gesu saja deda causa cha la natüra divina e la natüra
umauna nu sajan da separer, bgeraunz ch'ellas comunicheschan vicendaivelmaing e
staun in üna cumünaunza permanenta (term tecnic teologic: comunicatio
idiomatum). Que pussibiltescha cha Gesu es preschaint reelmaing in, suot e cun
ils elemaints da la Sencha Tschaina, il vin e'l paun.



https://rm.wikipedia.org/wiki/Dumeni_Capeder

El ei naschius ils 1 da matg 1934 sco fegl vegl da Maria e Gaudenz
Capeder-Poltera a Trun. Maria e Gaudenz Capeder-Poltera ein oriundamein dalla
Val Tujetsch.

El ha frequentau las scolas dil vitg da Trun. Siu giavisch era da saver
frequentar la scola media da traffic a S.Gagl. Per insumma saver far quella
scola ha el stuiu ir a gudignar raps, cunquei che siu bab saveva, sco luvrer da
fabrica, buca finanziar il studi. Suenter quater sesiuns ella hottellaria ha el
saviu finanziar ed aschia era frequentar la scola media da traffic duront 2½
onns per lu far il diplom da funcziunari dalla PTT. Ils davos 16 onns da sia
carriera tier la PTT ha el luvrau sco funcziunari principal alla direcziun
generala a Berna. El ei uss pensiunaus.

Dapi ils onns 1960 ei Dumeni Capeder correspondent regular dalla "Gasetta
Romontscha / La Quotidiana" e dil "Calender Romontsch".

L’inspiraziun per siu cudisch La porta dalla libertad ha el survegniu sco
directur dalla partiziun dils fugitivs tier la Caritas svizra a Lucerna duront
l’acziun dil Vietnam, Cambodscha e Laos da 1979 a 1982. Leu ha el fatg
l’enconuschientscha cun biars fugitivs vietnames che han raquintau ad el lur
fuigia sco "boatpeople" via Malaisia tochen en Svizra. Sin fundament da quellas
raquintaziuns ei il roman vegnius screts e silsuenter edius anno ’84.



https://rm.wikipedia.org/wiki/Davide_Van_De_Sfroos

Davide Van De Sfroos, pseudonim da Davide Bernasconi (Monza, 11 meg 1965), es ün
chantadur e scriptur taliaun in Lingua Lumbarda.

Sieu pseudonim Van De Sfroos es üna versiun da üna fras, chi in dialect laghée
(quel, chi vegn parlo illa spuonda ovest dal lej da Com) significhescha "fer
cuntrabanda" ("sfrosadùr" voul dir "cuntrabandier"), activited fich frequaint
i'ls lös, inua cha il chantadur viva.

L'iffaunt Davide Bernasconi get a viver a Mezzegra, sülla spuonda ovest dal lej
da Com, inua cha el viva tuottadi, cur ch'el vaiva quatter ans.

Sia prüma experienza culla musica füt culla gruppa da musica "punk" Potage.
Zieva qualche an fundet el la gruppa "folk" De Sfroos e cumanzet a scriver sias
prümas chanzuns in dialect laghée. La gruppa fet trais album: Ciulandari!
("Pluffer!", 1992), Viif ("Viver", 1994) e Manicomi ("Ospidel dals narrs" 1995).
Dal 1996 as dividet la gruppa.

Davide Van De Sfroos cuntinuet a fer musica "folk" cun la Davide Van De Sfroos
Band, scrivand adüna chanzuns in laghée, e publichet als 1998 duos albums, Brèva
& Tivàn (noms dals duos vents, chi boffan sül lej da Com: la "Breva" e'l
"Tivano") e Per una poma ("Per ün pom"). Il prüm album as fet cugnuoscher dals
critics musicals, chi predschet el fich; per que guadagnet Davide Van De Sfroos
als 1999 il premi "Luigi Tenco" scu meglder chantautur al cumanzamaint da la
carriera.

Dal 2001 publichet el l'album E semm partii ("E nus essans ieus davent"), chi
guadagnet il Premi "Luigi Tenco" 2002 scu meglder album dialectel.

Successivamaing fet el ils albums Laiv (da la pronunzcha dal pled inglais
"Live", 2003), Akuaduulza ("Ova dutscha", 2005) e Pica! ("Culpescha!", 2008).
L'album "Pica!", vi pella sia prüma eivna da vendita, ragiundschet la quarta
pusiziun illa parada da hits taliauna: que es d'adüs per ün album dialectel
romanesc u napulitaun, ma na lombard.

Davide Van de Sfroos ho piglio part a l'edicziun 2011 dal Festival da la chanzun
taliauna da San Remo; el ho chanto Yanez, chanzun in lumbard laghée.

Davide Van De Sfroos ho eir scrit cudeschs, oter cha chanzuns: Perdonato dalle
lucertole ("Parduno da las lintschernas", 1997), Capitan Slaff (2000), Le parole
sognate dai pesci ("Ils pleds sömgedieus dals peschs", 2003) e Il mio nome è
Herbert Fanucci ("Mieu nom es Herbert Fanucci", 2005).



https://rm.wikipedia.org/wiki/David_Last

David Last (* 25 d'avuost 1969 a Cologna in Germania dal vest) es ün ravarenda
refurmo a Sagogn, Laax e Falera. El gniva cuntschaint dal 2009 causa ch'el
elavuraiva artichels da Vichipedia davart tuots edifizis sacrels da la Baselgia
evangelica refurmeda dal Grischun. Quistas activiteds chaschunaivan ün grand
rebomb illas medias da la Svizra.

David Last creschaiva sü a Bergisch Gladbach, üna cited dastrusch sper la
metropola Cologna. Sieus stüdis da teologia ho'l absolt a Münster in Vestfalia,
a Tübingen ed a Turich.

Sia prüma plaiv d'eira Ramosch in l'Engiadina Bassa. In seguit lavuraiva'l i'l
chantun Vallais a Brig-Glis e zieva sieu retuorn al Grischun a Tschiertschen,
aunz ch'el surpigliaiva il pöst dal ravarenda a Puntraschigna vi da la baselgia
San Niculò. Daspö 2014 es el ravarenda in la Foppa e sto a Sagogn, respunsabel
eir per la diaspora a Laax e Falera.

In la sted dal 2011 ho'l cumanzo a doctorer tar Johannes von Lüpke, professur
per teologia sistematica a la Scoula ota ecclesiastica da Wuppertal e Bethel,
cun üna perscrutaziun chi tratta da dumandas linguisticas da l'ouvra da Siegbert
Stehmann.



https://rm.wikipedia.org/wiki/Datura

Datura es il nom d'üna gruppa taliauna da musica da disco furmeda dal 1991 dals
musicists Ciro Pagano e Stefano Mazzavillani. Amparo Fidalgo ho chanto la
megldra part da las chanzuns da quista gruppa.

Il nom "Datura" deriva da üna plaunta medicinela mexicauna da listess nom, chi
vegn druveda dals striuns Yaqui düraunts ils rituels mistics per s'approsmer a
la cugnuschentscha. Ils commembers da la gruppa haun tschernieu quist nom,
perque ch'els haun paschiun pel misticissem, elemaint fich preschaint in sias
chanzuns.

La gruppa naschit dal 1991 zieva l'inscunter traunter Pagano (da pü bod guiteder
da la gruppa Gaznevada) e Mazzavillani (arrandscheder chi ho lavuro per bgers
chantunzs taliauns scu Patty Pravo, Ivan Cattaneo e Righeira) e'ls discjockey e
producent da musica Ricci e Cirillo. Zieva avair stipulo ün contrat culla chesa
discografica "Trance Records", a la fin 1991 gnit our la chanzun Nu Style, illa
quela la vusch d'ün striun annunzcha il proget mistic e musical dals Datura.
Ella vet success ed entret illas paradas da hits dal sectur. Il success da
public rivet dal 1992 zieva la publicaziun da la chanzun Yerba del Diablo, töch
musica "trance" cul quêl la gruppa guadagnet sieu prüm disc d'or per and avair
vendieu 100.000 copchas. Zieva que cumanzettan ils Datura üna turnea illas
discotecas taliaunas pü renumnedas fand ün spectacul rich da simbolicas e clams
davart misticissem, chi prevaiva eir la simulaziun d'ün rituel cun l'adöver
d'intschais e pittüras. La chantunza Amparo Fidalgo dschaiva in lingua spagnola
simplas frasas introductivas in bgers success da la gruppa. Dal 1993 gnit our la
chanzun Devotion, chanteda da Billie Ray Martin (da pü bod chantunza dals
Electribe 101). Ella entred illas prümas deschs pusiziuns da la parada da hits
taliauna. Düraunt listess an gnit publicho l'album Eternity, chi cuntegna oters
success scu Passion e Mystic Motion, dasper Devotion e la chanzun cun listess
nom da l'album. Dal 1994 preschantet la gruppa la versiun "Eurodance" da Fade to
Grey, chanzun dal 1984 dals inglais Visage, in collavuraziun cun Steve Strange,
chantunz da la medemma gruppa. Sülla vart B da listess disc daiva que la chanzun
El Sueño, chi gnit fich suno illas discotecas e dvantet eir ün chaunt da fan da
ballapè. Zieva gnit our la chanzunThe 7th Allucination e gnittan ils Datura elet
scu megldra gruppa da musica da disco da l'an 1994. Dal 1995 suottascrivane ün
contrat cun la chesa discografica "Time Records" e zieva publichettane il töch
musica Infinity insembel cun ils U.S.U.R.A., otra gruppa taliauna da musica da
disco fich renumneda, ed eir Angeli Domini, chanto dad ün chor in latin chi tira
adimmaint ils chaunts gregoriauns. Dal 1996 pigliettan ils Datura inspiraziun il
prüm dal budissem per lur chanzun Mantra e zieva dal voodoo per Voo-Doo
Believe?, chanto da Danny Losito, commember dals Double Dee. Oters success
füttan The Sign dal 1997 e I Will Pray dal 1998. Eir pervi da la mort dal
discjockey Ricci, zieva la chanzun dal 1999 I Love to Dance (chanteda da Ben
Volpelier Pierrot, da pü bod chantunz dals Curiosity Killed the Cat) fet la
gruppa üna posa da trais ans, düraunt ils quêls as dedichettan Ciro Pagano e
Stefano Mazzavillani ad oters progets musicals. Els turnettan dal 2002, cur
ch'els publichettan Will Be One; dal 2004 gnit our la chanzun Summer of Energy
in collavuraziun cun Gigi D'Agostino. In seguit as dedichettane il prüm ad
arrandscher darcho sias chanzuns e zieva (daspö 2006) a lantscher lur proget
clamo "Pezzi da 90"; que es ün proget chi ho per böt la rescuvierta da la musica
da disco dals auns Nonaunta.



https://rm.wikipedia.org/wiki/Chantun_Tessin

La republica ed il chantun Tessin (talian: Ticino) è in chantun da la Svizra.
Sco Genevra, Neuchâtel, e Giura, quest chantun dir republica a ella sezza, ina
part da la Confederaziun Svizra.

Il chantun Tessin sa chatta en il sid da la Svizra. Il chantunt è quasi dal
tuttafatg circunda per l'Italia che giascha en il ost, il vest ed il sid. En il
nord giaschan il chantuns dal Vallais ed il Uri, ed en il nordost dal chantun,
giascha il Grischun.

Sia surfatscha è da 2,812 km², dal qual trais quarts èn considerà productiv.
Guauds cuvreschan in terz dal territori, però era ils lais Maggiore e Lugano
cumponan ina part considerabel dal chantun.

Il Monte Ceneri parte il chantun Tessin en duas parts: il Sopraceneri, al nord
ed il Sottoceneri al sid.

L'autoritad legislativa è il cussegl grond (Gran Consiglio) che dumbra 90
commembers e vegn elegì dal pievel tenor procedura da maiorz per quatter onns
(tenor la constituziun veglia l'emprim per dus, lura per trais onns). La
presidenta dal cussegl grond è Monica Duca Widmer (PCD).

La presidenta da la regenza per l'onn 2014 è Manuele Bertoli, vicepresident
Norman Gobbi. Manader da la chanzlia chantunala è Giampiero Gianella.



https://rm.wikipedia.org/wiki/Bianca_Mayer

Bianca Mayer (* 17. mai 1979 a Scuol) es üna musicra rumantscha. Sco chantadura
lavur'la suot il pseudonim Bibi Vaplan.

Bianca Mayer es nada a Scuol dal 1979 e creschiva sü in üna famiglia musicala.
Seis bap Reto Mayer d'eira musicant popular e dirigent.

Bianca Mayer ha stübgià clavazin classic a la Scoula ota zürigaisa dals arts ed
ha tut eir cuors da jazz dürant quel temp.

Dal 2008 es ella tuornada in Engiadina, ha vivü fin il 2012 ad Ardez e lavurà
pro la Scoula da musica Engiadina Bassa / Val Müstair.

Daspö 2003 scriva Bianca Mayer cumposiziuns per teaters e films, desch progets
pür dal 2004 fin il 2008. Ella ha assisti da cumpuoner il soundtrack dal film
Vitus da Fredi Murer (2005), il soundtrack dad I was a Swiss Banker da Thomas
Imbach (2007) sco eir quel da Happy New Year da Christoph Schaub (2008).

Davo il stüdi e fin 2009 d'eira Bianca Mayer chantadura da rock aint illa gruppa
Alba da la Clozza, provocativa, cun chavels cuorts e blondats, sunond la
guitarra da jazz.

Daspö il 2010 sviluppaiva Bianca Mayer ün stil da musica plü quiet e pensiv.
Ella cumanzaiva a publichar sia musica suot il pseudonim Bibi Vaplan, ün nom chi
dess esser program (Bianca, va plan!). Sco Bibi Vaplan scriv'la ils texts e la
musica, chanta e suna il clavazin o eir il cembalo. L'album Sdruagliar dals 2012
es üna collavuraziun culla Kammerphilharmonie Grischun.

Las chanzuns da Bianca Mayer sun adüna per vallader. Sur dal motiv persunal da
far musica disch la chantautura:

Dal 2009 ha Bianca Mayer survgni il premi da promoziun dal chantun Grischun e
dal 2014 üna contribuziun da producziun e turnea.



https://rm.wikipedia.org/wiki/Belmopan

Belmopan è la chapitala dal Belize (fin il 1972 las Honduras Britannicas), in
stadi en l'America Centrala. La citad dumbra radund 17'000 abitants. Il num
Belmopan è in term artifizial cumpost dals pleds Belize e Mopan, in flum da la
regiun. La citad da Belmopan è vegnida fundada il 1. d'avust 1970.

Belmopan giascha en l'ost dal flum Belize, sin 17°15' da ladezza settentriunala
ed 88°46' da lunghezza occidentala sin in'autezza da 76 meters sur mar. La citad
sa chatta en la provinza da Cayo, var 80 km pli a l'intern da la terra che
l'anteriura chapitala Belize City. Lezza è vegnida devastada fermamain durant il
hurican Hattie dals 31 d'october 1961.

L'onn 1965 han ins decidì definitivamain d'eriger ina nova chapitala en in lieu
segir ed il 1970 han ins pudì dischlocar la sedia da la regenza da las Honduras
Britannicas a Belmopan. Las edifizis da la regenza èn vegnidas construidas en in
stil modern inspirà da l'architectura dals Maya classica. Oriundamain era la
chapitala planisada per 40'000 abitants, ma causa sia situaziun geografica ed il
clima chaud e stitg, dumbra la citad fin ussa mo 17'000 abitants. La plipart da
las grondas interpresas ed organisaziuns sco era las pli bleras ambassadas sa
chattan anc adina a Belize City.

A Belmopan sa chatta era l'Universitad dal Belize. Destinaziuns d'excursiuns
populars enturn la citad èn il Parc naziunal da Guanacaste ed il Belize Zoo.
Davent da Belmopan pon ins era far excursiuns tar il cuvel Actun Tunichil Muknal
ch'è in impurtant lieu da chat archeologic.



https://rm.wikipedia.org/wiki/Andreas_von_Planta

Andreas Joseph von Planta (a Castasegna Andrea G[iuseppe] Planta, a Londra
Andrew Planta; * ils 4 d'avust 1717 a Susch; † ils 25 da favrer 1773 a Londra) è
stà in plevon refurmà e bibliotecari svizzer.

Andreas von Planta deriva da la lingia da Susch dals Planta. Ses bab era il
mastral Joseph Planta, sia mamma Elisabeth era ina Conrad da Fadrein. Ses frar
Martin Planta era medemamain plevon e pedagog.

Suenter il studi da la teologia a Turitg l'onn 1734 è el vegnì ordinà l'onn
suenter en il Grischun. El ha gudagnà ses salari sco scolast privat ed è stà
plevon militar en il Grischun. Dal 1736 fin il 1745 è el stà plevon a
Castasegna. En quel onn è el ì en Baviera, nua ch'el ha fatg l'emprim da
maiordom tar il marches Friedrich III da Brandenburg-Bayreuth a Bayreuth. En il
fratemp è el vegnì promovì (dr. fil.) ed ha instruì sco professer extraordinari
per matematica a l'Universitad d'Erlangen ed al Gymnasium Carolinum ad Ansbach.

L'onn 1752 è la famiglia emigrà a Londra, nua che Andreas von Planta ha servì
sco preditgant a la pravenda tudestga refurmada da la citad. Andreas von Planta
è daventà bibliotecari privat dal retg George III ed il 1758 bibliotecari
assistent (Assistan Librarian) al British Museum. En sia funcziun sco
‹prelectur›, ina sorta docent privat, ha el instruì la regina Charlotte en la
lingua taliana. Il 1770 è el daventà Fellow of the Royal Society (commember da
la Societad roiala da las scienzas a Londra).

Andreas von Planta era maridà cun Margarete, naschida Scartazzini de Bolgiani,
da Bondo. Il pèr aveva almain trais figls. Joseph Planta (1744–1827) ha
surpiglià las plazzas da ses bab en la Royal Society ed al British Museum ed ha
refurmà quest ultim e l'avert al public general. Frederica († 1778) e Margaret
(† 1816), numnada “Peggy”, han instruì las figlias dal pèr roial en la lingua
englaisa.

Enconuschent èn las suandantas publicaziuns, creadas durant ses temp a
Castasegna



https://rm.wikipedia.org/wiki/Alvaneu

Alvagni (uffizialmein: Alvaneu) è ina vischnanca politica en il chantun Grischun
en Svizra.

Igl territori dalla vischnanca d’Alvagni sa teira dalla vart dretga da la Val
Alvra vers nord. En pintg territori sa catta er da mang sanester da l’Alvra.
Giudem la val sa catta igl Bogn d’Alvagni cun las funtangas da zolper ed igls
fritgevels plangs da Solas e Arvadi, tgi vignen per pard duvro per la plazza da
golf. La vischnanca da Alvagni e situeida sen 1181 m s.m. sen la costa da mang
dretg da la Val Alvra. Direct sur la vischnanca cumainza igl gôt. Sur igl gôt,
sen ena terrassa sen 1560 – 1800 m s.m. sa cattan las Aclas d’Alvagni an treis
fracziuns: Aclas Davains, Aclas Dafora ed Aclas Seura. Las Aclas en situeidas an
en belezza lia cun en grondious panorama sen igl Piz Ela, Corn da Tinizong e Piz
Mitgel. Suraint cattains l’Alp da la Creusch e l’Alp digl Guert. Igl territori
sa stenda agl nord er sur la sparta-avas cun l’Alp Ramoz ed igl Cuolm
(Welschtobel). Co el er igl pi ot punct digl cumegn, igl Piz Cotschen (Aroser
Rothorn) cun 2980 m s.m.

L’amprema numnada igl onn 1244 scu Aluenude. Da lez taimp tutgivan er Tein e
Farrera tar Alvagni. Igl on 1482 è igl territori nia parti sen las treis
vischnancas. Alvagni tutgeva agl signeradi da Belfort tgi era a mang agls
barungs da Vaz. Anturn 1330, siva la mort digl davos barung da Vaz reiva Belfort
tras ierta agls conts da Toggenburg, 1436 agls Montforter ed 1466 agl duca da
l’Austria. 1436 vign la dartgeira da Belfort commember dalla Lia dallas diesch
dartgeiras.

La dartgeira da Belfort ò 1652 sa cumpro liber da tot igls dretgs. Gio 1613 è la
dartgeira da Belfort sparteida an Belfort Dafora cun Lantsch, Brinzauls inkl.
Vazerouls e Surava ed Belfort Davains cun Tain, Farrera e la capitala Alvagni.

Alvagni è ena vischnanca construeida a mantung, segl our dad ena gronda
terrassa. Igl maletg vign domino dalla baselgia Naschientscha da Nossadonna.
Ella è neida construeida 1697/8 an stil baroc tras igls caputschins da Casti.
Gio 1297 era an chel lia menziuno ena baselgia da sontg Murezza.



https://rm.wikipedia.org/wiki/Alois_Carigiet

Alois Carigiet (Trun, 30 avuost 1902 - 1. avuost 1985) füt ün pictur,
dissegnadur ed autur da cudeschs pella giuventüna svizzer.

Originar da la Surselva, i'l Chantun Grischun, eira Alois Carigiet il frer il pü
grand dal cumediant Zarli Carigiet.

Dal 1911 cun sieus genituors get el a Cuira, inua ch'el cumanzet ün giarsunedi
scu pictur da decoraziun, e zieva a Turich, inua ch'el lavuret tar ün atelier da
reclama. Dal 1927 avrit el ün propi atelier, i'l quêl el dissegnet scenas e
costums per ün cabaret. Dal 1939 turnet el in Surselva, a Sursaissa, e dvantet
ün artist independent, na pü be grafiker.

A Sursaissa cumanzet Carigiet ad illustrer cudeschs pella giuventüna. Il pü
renumno es sainza dubi Uorsin, scrit dal 1945 da l'autura engiadinaisa Selina
Chönz, chi vendet pü d'ün milliun da copias. Grazcha eir a sias illustraziuns
contribuet el a fer cugnuoscher la festa ladina dal Chalandamarz in tuot il
muond.

Ils oters cudeschs illustros da Carigiet, scu Flurina, nu vettan listess success
da public, ma sias illustraziuns sun adüna da grand valur.

Zieva seguittan sias exposiziuns a Schaffusa, Soloturn e Genevra. Dal 1950
turnet el a Turich. Dal 1956 fet el üna granda pictura sülla fatschada da
l'Hotel Adler a Stein am Rhein, cumischiuneda da la bieraria Falken da
Schaffusa.

Dal 1960 turnet el in Grischun, inua ch'el as dedichet danövmaing a
l'illustraziun da cudeschs. Carigiet svess scrivet ün pêr cudeschs pella
giuventüna.



https://rm.wikipedia.org/wiki/Wien

Vienna (tudestg Wien, viennais Wean) è la chapitala ed en il medem mument in
dals nov pajais federativs da l’Austria. Cun varga 1,84 milliuns abitants è
Vienna la citad cun la pli gronda spessezza d’abitants dal pajais. A Vienna e
conturn vivan enturn 2,68 milliuns umans, quai ch’è in quart da la populaziun da
l’Austria. Tenor la cifra d’abitants figurescha Vienna sco otgavel gronda citad
da l’Uniun europeica (UE).

Cun il biro da l’Organisaziun da las Naziuns unidas (ONU) furma Vienna ina da
las quatter sedias uffizialas da l’ONU. Ulteriuras organisaziuns internaziunalas
da renum ch’han lur sedia a Vienna èn l’Organisaziun dals pajais exportaders da
petroli (OPEC), l’Organisaziun per la segirezza e la collavuraziun en l’Europa
(OSCE) e l’Organisaziun internaziunala per l’energia atomara (IAEO). L’IAEO e
l’ONU han in agen cumplex d’edifizis, l’uschenumnà Vienna International Centre.

Durant tschientaners è Vienna stada la citad imperiala e residenziala dals
Habsburgais ed è uschia sa sviluppada ad in center cultural e politic da
l’Europa. Cun dus milliuns abitants era Vienna l’onn 1910 la quartgronda citad
dal mund, suenter Londra, New York e Paris. Suenter la fin da l’Emprima Guerra
mundiala aveva la citad dentant pers var in quart da ses abitants. Sin proposta
da la Republica austriaca èn la citad veglia da Vienna (che dat anc oz perditga
dal domini dals Habsburgais) ed il chastè da Schönbrunn vegnids renconuschids da
l’Unesco sco iertas culturalas mundialas. Tar las ensainas da Vienna tutgan il
Dom da Son Steffan, la Roda gronda en il Prater e bleras autras attracziuns.

Il svilup da Vienna tar ina da las pli impurtantas e grondas citads da l’Europa
Centrala è tranter auter d’attribuir a la situaziun geografica favuraivla. La
citad giascha al nordost da las Alps en il nordvest dal batschigl da Vienna
(Wiener Becken). La citad istorica è vegnida erigida unicamain en il sid dal
Danubi; ozendi s’extenda la citad dentant dad omaduas varts dal flum. Vienna è
sa furmà là nua che las veglias vias da martganzia sa cruschavan: dal vest a
l’ost il Danubi e dal nord al sid la Ruta d’ambra. Il Danubi sa laschava
surpassar en quest lieu senza pli grondas difficultads, perquai ch’il flum sa
sparteva sin blers bratschs cun inslas tranteren.

La citad da Vienna s’extenda da Lobau che giascha sin 151 meters fin tar il
Hermannskogel sin 542 meters sur mar. En il nordvest sco era en il vest ed en il
sidvest da Vienna tanscha il guaud da Vienna cun sias collinas (Leopoldsberg,
Kahlenberg) fin en il territori da la citad. Il Danubi cuntanscha la citad da
Vienna tras la Wiener Pforte, ina stretga enserrada dal Leopoldsberg da la vart
dretga e dal Bisamberg da la vart sanestra da la riva. Or dal guaud da Vienna
culan numerus flums en la citad. Il pli enconuschent è la Vienna. Las collinas
en il vest cuntinueschan en il sid en furma da terrassas ch’èn sa furmadas en
l’epoca glaziala (Winerberg e Laaer Berg); oz èn quellas enconuschentas sco
regiun da viticultura. L’ost da la citad è territori plitost planiv. Il
Marchfeld vegn nizzegià da l’agricultura. El vegn dentant surbajegia pli e pli.
En il sidost chatt’ins las Donauauen, ina cuntrada per lung dal Danubi ch’è
vegnida declerada sco parc naziunal.

La citad da Vienna è dividida en 23 districts. Anc suenter l’onn da revoluziun
1848 era la citad istorica (che furma oz la gronda part da l’emprim district)
congruenta cun il territori da la citad. Sut l’imperatur Franz Joseph I è la
citad vegnida schlargiada considerablamain ils onns 1850, 1890/1892 e 1904.
L’onn 1850 èn las vischnancas aifer l’uschenumnà Linienwall (il rempar che dueva
proteger la citad dals Tircs e da rebels da l’Ungaria) vegnidas integrads sco
segund enfin 8avel district (respectivamain 9avel dapi che l’anteriur quart
district è vegnì spartì en dus). Dapi l’onn 1890 appartegnan era ils districts a
la riva dretga dal Danubi a la citad. En bleras parts dals districts vivan ils
nums dals vitgs autonoms d’antruras vinavant.

Scuvertas archeologicas mussan ch’igl ha gia dà durant il temp paleolitic umans
ch’èn viandads atras questa regiun. Pir davent dal temp neolitic è il Wiener
Becken dentant stà populà permanentamain. Dals abitadis dal temp da bronz dattan
bleras fossas perditga, en las qualas las restanzas da las baras brischadas
vegnivan sutterradas. La cultura da Hallstatt en il temp da fier è
represchentada a Vienna tras in crest-fossa bain visibel e tras restanzas
d’abitadis. Or dal temp celtic è enconuschent ch’i deva in oppidum (abitadi
fortifitgà sumegliant ad ina citad) sin il Leopoldsberg ed in pitschen abitadi
celtic cun il num Vedunia (‹aual da guaud›).

En l’emprim tschientaner suenter Cristus han ils Romans erigì al lieu dal center
da la citad da Vienna in champ da militar (castrum) ch’era collià cun la citad
civila Vindobona (ozendi il terz district). Il champ aveva la funcziun da
segirar il cunfin da la provinza Pannonia. Anc oz ves’ins en l’emprim district
il decurs dal mir e la via dal champ. Ils Romans èn restads fin en il
tschintgavel tschientaner. Il champ da las legiuns romanas sa chattava en l’ost
da la part settentriunala da l’Imperi roman ed è spert daventà in’unfrenda dals
embrugls da la migraziun dals pievels.

Il center viennais dal temp medieval tempriv era il Berghof, in bain economic da
viticultura. L’emprima giada vegn il bain numnà en las annalas da Salzburg l’onn
881. Là vegn menziuna ch’igl haja gì lieu apud Weniam ina battaglia cunter ils
Magiars. I n’è dentant betg cler sch’i sa tractava da la citad u dal flum. Cun
la victoria da retg Otto I cunter ils Magiars l’onn 955 en la Battaglia sin il
Lechfeld ha cumenzà l’avanzament da Vienna e da l’Austria en la politica
europeica.

Sut ils Babenbergs è vegnì stgaffì l’onn 976 il marchesat Ostarrichi sin il
territori al cunfin tar l’Ungaria. Tar quel tutgava era Vienna. Gia en il 11avel
tschientaner era Vienna in impurtant lieu da martganzia. Il 1155 ha Heinrich II
designà Vienna sco sia citad principala. Mo in onn pli tard ha Vienna obtegnì
cun il previlegium minus il stadi da ducadi cun sedia dal duca. L’onn 1192 – en
il decurs da la Terza Cruschada – ha il marches Leopold V il Virtuus arrestà
retg Richard Löwenherz ad Erdberg sper Vienna (oz il terz district). Quai ha
purtà in enorm daner da liberaziun. Cun questa summa è vegnì drizzà en in
lavuratori per batter munaida sco era finanzià l’emprim engrondiment da la
citad. 1221 ha Vienna survegnì sco segunda citad en il ducadi austriac il dretg
da citad e da martgà. Quai vul dir che la citad aveva il dretg da pretender dals
commerziants che gievan tras la citad da stuair distgargiar lur rauba e da dar
la pussaivladad als abitants da cumprar quella. Quai pussibilitava als Viennais
il commerzi intermediar, uschia che Vienna aveva relaziuns da commerzi oravant
tut per lung dal Danubi e cun Venezia. Vienna valeva gia da quel temp sco ina da
las pli impurtantas citads lunsch enturn.

Ina giada che la smanatscha tirca è stada bandischada, han ins bajegià bler e la
citad e prosperada. En il temp da la reconstrucziun è la citad da Vienna vegnida
barochisada (Vienna gloriosa). Numerus palazis da persunas noblas èn vegnids
bajegiads, oravant tut dals achitects Johann Bernhard Fischer von Erlach e
Johann Lukas von Hildebrandt. Er ordaifer ils mirs da la citad èsi vegnì bajegià
bler. Dapi l’onn 1704 enconuscheva schizunt l’aglomeraziun in sistem da
fortezza, il Linienwall. Quest mir da fortezza passava pli u main là nua che la
Gürtelstrasse sa chatta oz.

Suenter che blera glieud è morta pervi da la pesta durant ils onns 1679 e 1713 è
la populaziun puspè creschida cuntinuadamain en il decurs dal 18avel
tschientaner. Durant quel temp èn era vegnidas fundadas las emprimas
manufacturas, e quai en la Leopoldstadt. Era l’igiena è vegnida meglierada cun
eriger chanalisaziuns e cun installar il nettegiament da las vias.

Cun la fluriziun da la citad è Vienna bainspert daventada in impurtant center
cultural en l’Europa ch’ha gì ses punct culminant cun la musica classica
viennaisa (Haydn, Mozart, Beethoven, Schubert).

Durant las Guerras da coaliziun han las truppas da Napoleun Bonaparte conquistà
duas giadas la citad da Vienna (1805 e 1809). Il 1804 è Vienna daventà la
chapitala d’in nov stadi – da l’Imperi austriac. Il 1806 è vegnì annunzià la fin
dal Sontg Imperi roman da naziun tudestga. Suenter la victoria cunter Napoleun
ha gì lieu il Congress da Vienna (1814/15) ch’ha ordinà da nov las relaziuns
politicas en l’Europa.

L’epoca dal Vormärz è caracterisada tras la politica da repressiun rigurusa ed
era tras la cultura da Biedermeier. En quest’epoca ha era cumenzà
l’industrialisaziun. Il 1837 è vegnida averta l’emprima viafier (Nordbahn).

La Revoluziun franzosa dal favrer 1848 ha er gì effect sin Vienna: ils 13 da
mars è prorutta la Revoluziun dal mars. Entras quella ha il chancelier dal stadi
Metternich bainprest stuì sa retrair. Ils 6 d’october ha lura cumenzà la
Revoluziun da l’october. A la fin ha il militar imperial victorisà cunter ils
democrats. Il democrat Robert Blum ch’era vegnì da Francfurt per gidar la
populaziun è vegnì executà en la Brigittenau.

L’onn 1850 è la citad vegnida engrondida cun incorporar l’aglomeraziun aifer il
Linienwall e la Leopoldstadt sin la Donauinsel en la citad da Vienna. 1858 è il
mir da fortezza da la citad vegnì destruì. Empè dal mir è vegnida bajegiada la
Ringstrasse cun edifizis monumentals da mintga vart. Il stil da bajegiar a la
Ringstrasse ha influenzà fermamain il maletg da la citad da Vienna. Quest temp
ha gì ses punct culminant en l’Exposiziun mundiala dal 1873. Cun il crash da la
bursa ch’ha gì lieu gist durant l’exposiziun è era il Temp da fundaziun ì a fin.

Suenter las grondas inundaziuns da l’onn 1830 hai adina puspè dà plans per ina
regulaziun dal Danubi. Quels èn vegnids realisads tranter il 1868 ed il 1875. Il
Danubi è vegnì manà en in flum principal sper la citad ora. Be in pitschen flum
è anc vegnì laschà passar en furma da chanal atras la citad. El porta il num
Donaukanal.

Il pli enconuschent president da la citad durant il temp imperial è stà Karl
Lueger. Il cristiansocial carismatic è stà en uffizi davent da l’onn 1897 fin il
1910. El è stà enconuschent per refurmas communalas, ma er per in antisemitissem
rabiat. Da quel temp è era la populaziun da Vienna creschida spert, quai pervia
dal grond dumber d’immigrants.

La Wiener Moderne marchescha da quel temp gist er l’ultim punct culminant
cultural da la citad. Quai betg sco davos pervi da l’associaziun d’artists
Wiener Secession ch’ha fatg da Vienna in center dal jugendstil. En la musica è
naschì da quel temp il moviment da la Segunda scola viennaisa. En
quest’atmosfera da resvegl cultural ha plinavant stabilì Sigmund Freud la
psicanalisa.

Durant l’Emprima Guerra mundiala na hai bain dà naginas acziuns guerrilas en il
conturn da Vienna. Tuttina è la situaziun da provediment daventada difficila
vers la fin da la guerra. La fin da l’Emprima Guerra mundiala ha er muntà la fin
da l’Austria-Ungaria. Ils 30 d’october 1918 è naschida la Republica Austria; ils
11 da november dal medem onn ha l’imperatur Karl I abditgà e bandunà il chastè
da Schönbrunn e Vienna.

Durant l’instabilitad economica e politica da l’Emprima Republica ha Vienna
furma la tribuna politica per las cuntraversas tranter la regenza conservativa
ed ils socialdemocrats che dominavan la citad. Ils 15 da fanadur 1927 ha brischà
il palaz da giustia; tar las collisiuns tranter demonstrants e polizia èn 94
persunas vegnidas per la vita. Questa fasa da radicalisaziun ha culminà l’onn
1934 en la Sullevaziun socialdemocratica dal favrer. Quella è vegnida supprimida
cun forzas militaras ed ha manà a la dictatura austrofaschista che dueva dominar
la citad e l’entir pajais fin l’annexiun da l’Austria al Reich tudestg.

Ils 12 da mars 1938 ha Adolf Hitler laschà occupar l’Austria tras truppas
tudestgas. Cun sustegn or da las atgnas retschas è vegnida remplazzada la
dictatura austrofaschistica tras il domini naziunalsocialistic. La regenza da la
citad han ins reorganisà ed incorporaziuns han manà al Gross-Wien ch’era trais
giadas uschè grond sco la surfatscha da la citad odierna.

Suenter l’occupaziun tudestga han cumenzà las persecuziuns e deportaziuns da
Gidieus. Dals radund 200 000 Gidieus sesents a Vienna èn radund 120 000 vegnids
sfurzadas d’emigrar – tranter els Sigmund Freud – e 60 000 èn vegnids per la
vita en champs da concentraziun.

Ils 17 da mars 1944 han ils alliads cumenzà a bumbardar Vienna. En tut è radund
in tschintgavel da la citad vegnì destruì. Il Dom da Son Steffan n’era betg
vegnì tutgà da bumbas, ha dentant tuttina piglià fieu tar ina spogliaziun.
L’avrigl 1945 ha gì lieu la Battaglia da liberaziun da Vienna ch’ha chaschunà la
mort a radund 37 000 schuldads e millis civilists. La battaglia è ida a fin cun
la sconfitta da las truppas naziunalsocialisticas; nà da l’Ungaria è l’Armada
cotschna da l’Uniun Sovietica entrada en la citad.

Suenter la fin dals cumbats a Vienna ha l’armada sovietica installà ina nova
regenza. Era las partidas politicas èn sa furmadas da nov. Pir l’atun 1945 han
ils soviets laschà entrar en la citad contingents militarics dals ulteriurs
trais alliads (Stadis Unids, Gronda Britannia e Frantscha). Enfin l’onn 1955 è
la citad da Vienna restada divida en quatter secturs e dirigida dals alliads.
In’invista en las relaziuns da viver dal quel temp dat l’enconuschent film ‹Der
dritte Mann› cun Orson Welles ch’è vegnì filmà a Vienna l’onn 1948.

Sco dapertut en l’Europa dal Vest ha la fin da la guerra er manà a Vienna a
prosperitad economica. Quai betg il davos grazia al Plan da Marshall. Dentant
betg mo economicamain, mabain er sin champ politic han ils onns suenter la
guerra stgaffi novas realitads. Ils 15 da matg 1955 ha l’Austria obtegnì
l’independenza cumplaina. Ils 26 d’october – il di suenter che las davosas
truppas d’occupaziun avevan bandunà il pajais – vala dapi lura sco festa
naziunala da l’Austria.

L’istorgia da Vienna durant la Guerra fraida è marcada da sia vischinanza
geografica tar il bloc da l’ost. L’atun 1956 ha Vienna dà albiert a blers
fugitivs ungarais ch’eran fugids suenter la sullevaziun betg reussida. L’onn
1968 ha la citad plinavant recepì bleras persunas da la Tschechia e Slovachia
suenter la fin sanguinusa da la Primavaira da Prag.

Dapi l’onn 1957 ha l’Organisaziun internaziunala per l’energia atomara (IAEO)
sia sedia a Vienna. L’onn 1965 è la citad plinavant daventada sedia da
l’Organisaziun dals pajais exportaders da petroli (OPEC). Gia l’onn 1961 ha gì
lieu a Vienna in inscunter tranter il president dals Stadis Unids John F.
Kennedy ed il manader sovietic Nikita Sergejewitsch Chruschtschow.

L’onn 1980 è lura vegnida averta l’UNO-City, la terza sedia da las Naziuns
unidas suenter New York e Genevra. Tut quai ha gidà a posiziunar Vienna sco
citad da congress e da relaziuns internaziunalas.

Oz vala Vienna sco ina da las citads cun la meglra qualitad da viver lunsch
enturn. Tar ina valitaziun internaziunala l’onn 2010 è Vienna schizunt sa
tschentada sin l’emprima plazza, avant Turitg, Genevra e Vancouver/Auckland. A
questa qualitad da viver contribueschan l’auta cumpart da zonas verdas sin il
territori da la citad (radund 50 %) e la bilantscha ecologica ch’è relativamain
buna en cumparegliaziun cun autras citads. Vitiers vegnan la segirtad sociala e
da polizia, il sistem da sanadad exemplaric, l’auta qualitad dal sistem da
furmaziun, la rait da meds publics sco er las vastas purschidas culturalas e da
temp liber.

Da muntada internaziunala è a Vienna cunzunt la musica classica. Durant ils
tschientaners ha questa citad dà dimora a numerus cumponists da renum mundial.
Durant la classica viennaisa (ca. 1780–1827) èn quai stads Joseph Haydn,
Wolfgang Amadeus Mozart e Ludwig van Beethoven.

En l’ulteriur decurs dal 19avel tschientaner èn vegnids vitiers Franz Schubert,
Franz Liszt, Johannes Brahms, Johann Strauss (bab), Johann Strauss (figl, il
‹retg dal valzer›), Franz Lehar, Joseph Lanner, Anton Bruckner e Gustav Mahler.
Cun l’uschenumnada Segunda scola viennaisa a l’entschatta dal 20avel
tschientaner èn plinavant colliads ils nums dad Arnold Schönberg, Anton Webern
ed Alban Berg.

Questa tradiziun musicala vegn tgirada er ozendi. Cun ils Wiener Philharmoniker
residescha a Vienna in dals megliers ensembles da l’Europa. Ed er ils Wiener
Sängerknaben han cuntanschì in renum mundial. Dus terms fix en l’onn cultural a
Vienna furman il Concert da Bumaun dals Wiener Philharmoniker che vegn mintgamai
emess live a la televisiun ed il Bal d’opera ch’ha lieu durant il temp da
tschaiver e che tgira la tradiziun dal valzer.

Il pli enconuschent artist viennais da la musica da pop è bain Falco. Cun hits
sco ‹Der Kommissar›, ‹Jeanny› e ‹Rock Me Amadeus› tutga el tar ils artist da
l’intschess tudestg cun il pli grond success. Cun ‹Rock Me Amadeus› ha el
schizunt cuntanschì l’onn 1986 plazza 1 dals Billboard Hot 100 americans, e quai
sco unic artist da lingua tudestga insumma.

Ensemen cun Berlin vala Vienna sco ina da las citads da teater las pli
impurtantas da lingua tudestga. Il Burgtheater furma il punct central da la vita
da teater a Vienna. Ils pli enconuschents teatrists viennais dal 19avel
tschientaner eran Franz Grillparzer, Ferdinand Raimund e Johann Nestroy. En il
20avel tschientaner èn quai stads Arthur Schnitzler, Karl Kraus, Robert Musil e
Thomas Bernhard. Dapi l’onn 2000 vegn surdà qua il Premi da teater Nestroy che
furma il pli impurtant premi da quest gener en l’entir territori da lingua
tudestga.

Il pli grond cumplex museal a Vienna furma la Hofburg imperiala cun sias
annexas. Qua pon ins tranter auter visitar la chombra dal stgazi cun las curunas
imperialas, las localitads da l’imperatur Franz Joseph ed il museum da Sisi che
regorda a sia dunna, l’enconuschenta imperatura Elisabeth. Plinavant cumpiglia
il cumplex differents museums d’art (tranter auter l’Albertina) e da la natira
(cun la Venus da Willendorf – la pli veglia figura d’ina dieua da la
fritgaivladad, creada enturn 25 000 a.C.). Davos la Hofburg pon ins admirar
l’art da chavaltgar en l’enconuschenta Spanische Hofreitschule.

Gist sper la Hofburg sa chatta il MuseumsQuartier che vala sco in dals diesch
areals d’art ils pli gronds dal mund. Quest areal è vegnì avert l’onn 2001 e dat
suttetg a numerus museums d’art e d’architectura moderna e contemporana. Art dal
temp medieval al temp modern preschenta a Vienna er il chastè Belvedere, tranter
auter ‹Der Kuss› da Gustav Klimt.

Medemamain accessibel sco museum è il chastè Schönbrunn che furmava pli baud la
residenza da stad da l’imperatur. Igl è quai l’attracziun turistica la pli
frequentada a Vienna. Dapi l’onn 1996 appartegnan il chastè ed il parc als bains
culturals mundials da l’Unesco. En il parc sa chatta er il Tiergarten, il pli
vegl zoo dal mund ch’è anc avert.

In’ulteriura attracziun turistica furma il Hundertwasserhaus da l’artist
Friedensreich Hundertwasser. Quest bajetg ludic ha l’artist concepì
explicitamain sco cuntrapaisa a l’architectura moderna plitost fraida. Er
l’ardera Spittelau è concepida da Hundertwasser.

Il pli grond parc a Vienna è il Prater, situà en il district Leopoldstadt. El
cumpiglia 600 hectaras ed ha uschia duas giadas la grondezza dal Central Park a
New York e trais giadas la grondezza dal Tiergarten a Berlin. Il Prater furmava
oriundamain il revier da chatscha da l’imperatur ed è vegnì transfurmà l’onn
1766 en in parc. L’onn 1873 ha gì lieu sin l’areal da fiera l’Exposiziun
mundiala. Medemamain sa chatta qua il parc da divertiment Wurstelprater cun la
roda gronda e l’Ernst-Happel-Stadion, la pli grond’arena da ballape da
l’Austria.

La Donauinsel cun ina lunghezza da 21,1 kilometer ed ina ladezza da 200 meters
furma in’ulteriura zona da recreaziun. Qua ha lieu ina giada l’onn il
Donauinselfest che porscha concerts gratuits cun artists austriacs ed
internaziunals. Cun 3 milliuns visitaders entaifer trais dis sa tracti dal pli
grond festival al liber da l’entira Europa.



https://rm.wikipedia.org/wiki/Wakkanai

Wakkanai (稚内市, Wakkanai-shi?, ainu Yam-Wakka-Nay) è ina citad en la
sutprefectura da Sōya, Hokkaidō, Giapun. Ella è la sedia administrativa da la
sutprefectura da Sōya e la citad il pli al nord dal Giapun. En la vischnanca sa
chatta il punct il pli al nord dal Giapun, il cap Sōya, dal qual ins vesa da
bun'aura l'insla russa Sachalin.

Il num da la citad deriva da l'ainu Yam-Wakka-Nay (ヤムワッカナイ, Yam-Wakka-Nay?) che
munta „l'aual en il qual curra l'aua fraida“, da yam „fraid (da tutgar)“, wakka
„aua (schubra, da baiver)“ e nay „aual, flum(in)“. L'emprim morfem è ì a perder
en il num giapunais. Ils kanji (bustabs chinais duvrads per scriver il
giapunais) èn vegnids tschernids per lur valur fonetica (pronunzia), els na
transportan betg la muntada dal num.

Wakkanai dispona d'in atgna plazza aviatica e d'in port. Per via terrestra èsi
accessibel tras la lingia principala da Sōya da la viafier JR e tras las vias
naziunalas 40, 232 e 238.

Partenadis existan a l'intern cun Ishigaki, la citad il pli al sid dal Giapun,
ed a l'ester cun Juschno-Sachalinsk (Sachalin, Russia) e Anchorage (Alasca,
USA).



https://rm.wikipedia.org/wiki/Victor_Stupan

Victor Stupan (* 31 da schner 1907 a Sent, † 24 da favrer 2002 a Cuoira) es stat
scriptur e poet rumantsch.

Victor Stupan es nat als 31 da schner da l'on 1907. A Sent è'l creschü sü sco
ottavel uffant d'üna famiglia paurila. Davo ch'el vaiva frequentà a Sent la
scoula primara e secundara è'l i ad Aschera. Là ha'l visità la scoula evangelica
ed es dvantà magister primar. Davo avair fat il diplom es el stat magister in
üna scoula privata a Malögia. Davo ün temp s'ha'l decis da far il licenziat da
magister secundar. El ha stübgià a Turitg, Paris e Grenoble. Sco magister
secundar instruischaiva'l a las scoulas da Puntraschigna e Landquart. Ils ultims
ons da sia vita professiunala ha Victor Stupan instrui al progimnasi a la scoula
chantunala da Cuoira. Fin sia mort es Victor Stupan stat fidel a la chapitala
dal Grischun. Cur cha sia duonna, cun la quala el ha gnü duos uffants, es morta
ha'l decis da passantar seis ultims ons illa chasa da vegls Kantengut, ingio
ch'el es mort in l'età da 94 ons.

Victor Stupan d'eira eir ün hom chi avaiva jent cumpagnia ed el savaiva
s'integrar fich bain. Dürant seis stüdis ha el gnü fich blers amis. A Turich
ha'l lura eir imprais a cugnuoscher sia duonna, Mineli Schwarz.

Victor Stupan ha adüna badà chi chi sun seis drets amis ed ha cul temp imprais
da nöglia tour massa a cour criticas noschas, per exaimpel be our da motivs da
schigliusia. Uschè ha el per exaimpel respus sün üna critica fich pesanta dal
magister Planta, sur da seis cudesch "Il Sonch Flurin", cun ils pleds:

Ün hom critic es Victor Stupan eir stat fin la fin da sia vita. El es adüna stat
bain informà che chi gira e passa il muond ed ouravant tuot in la litteratura.
Cur ch'el vaiva finì da dar scoula ha el tut plü bler temp per la politica. El
es entrà in la partida sociala dal chantun Grischun. Regularmaing ha el scrit
eir in seis vegls ons columnas in la gazetta Südostschweiz. A la fin da sia vita
vaiva Victor Stupan jent seis pos ed es però mort cun esser cuntaint da sia
vita.

Scrit ha Victor Stupan pustüt cur ch'el d'eira ün pa plü attempà. Finalmaing
avaiva el uossa avuonda temp per scriver. Il cudesch cun nom "Cla il Pitschen"
ha'l però edi fingià l'on 1936. Seis seguond cudesch cun il titel "La chanzun
persa" es cumparü pür l'on 1954. Seis prossem cudesch es stat "Il Gobin ed otras
parablas" (1957). Quistas prümas ouvras da Victor Stupan sun tuottas scrittas in
fuorma da prosa. L'on 1971 ha el experimentà ün nouv pass stilistic ed ha edi
per la prüma jada ün cudesch da poesias cul nom "Nüvlas". In quistas poesias
scrivet Victor Stupan bler sur da temas tipics per la rumantschia, sur da la
cuntrada, da las stagiuns, dal tschêl e da l'univers. Davo quist cudesch da
poesia as dedichescha Victor Stupan plütost a raquints plü cuortas, specialmaing
davart sia infanzia. Sco per exaimpel ils cudeschs "La Lavera" (1974) e "Terms"
(1982). Quists duos cudeschs sun da gronda importanza per l'ouvra da Victor
Stupan. Perquai cha sias istorgiettas sun in tuots duos cudeschs vaira cuortas
as poja dir ch'el ha scrit plütost raquints impè da raquints. Sco üsità pro
raquints quinta Victor our da sia aigna vita, quietamaing e cun blers
commentars. El descriva mumaints da plü bod e situaziuns umanas. Sia lingua es
vaira simpla e leva d'incleger. Ün'ouvra excepziunala es il cudesch "Il Sonch
Flurin" (1976) chi'd es scrit in fuorma da roman. Il cudesch tratta cumbats da
quels da Ramosch cunter quels da Damal.

Ultra da quists cudeschs ha el eir amo scrit diversas ouvras dramaticas.
Exaimpels sun "Divorzi", per il radio DRS, "Eulalia m'ha guardà cun ögliada
bunatscha e prusa" per la CRR ed aint in ün'antologia il toc "Il bastun",
seguond ün'istorgia da K. H. Wagner. Da nomnar es amo la monografia dal cumün da
Sent, per la quala l'autur ha fat bleras retscherchas.



https://rm.wikipedia.org/wiki/Vicosoprano

Vicosoprano (bregagliot Visavran; istoric: rumantsch Visavraun, Savraun e
tudestg Vespran) è in'anteriura vischnanca politica svizra cun 450 abitants en
il chantun Grischun. Ella è situada en il circul Bregaglia che appartegna al
district Malögia.

Il 1. da schaner 2010 ha Vicosoprano a fusiunà cun Bondo, Castasegna, Soglio e
Stampa che furman ussa la nova vischnanca da Bregaglia.

Vicosoprano è situà en la Bregaglia a la riva sanestra da la Maira, sper il
cunfin cun l'Italia. Il vitg sa chatta 19 km davent da Chiavenna (Clavenna), 30
km da San Murezzan e 96 km da Cuira. Las proximas staziuns da viafier èn a
Chiavenna per destinaziuns en l'Italia ed a San Murezzan per destinaziuns
svizras.

La vischnanca da Vicosoprano aveva trais fracziuns: Casaccia, Löbbia e Roticcio
(per bregagliot Ruticc, encunoschent da la chanzun tradiziunala locala La canzun
da Ruticc).

Il punct il pli aut da la vischnanca è la Cima di Castello (3'388 m) che marca
il cunfin cun Stampa e Val Masino en l'Italia.

Vicosoprano era gia colonisà en il temp medieval. Il toponim cumpara per
l'emprima giada l'onn 1096 en la furma latina vicus supranus. La vischnanca è il
lieu principal da la Bregaglia ed era perquai la residenza d'in chastellan.
L'onn 1971 ha Vicosoprano fusiunà cun la vischnanca da Casaccia (Casacca per
bregagliot) che sa chatta var 6 km pli al nord.

Al cunfin occidental dal vitg sa chatta la tur da Salis (Salisturm), ina tur
d'abitar cun sis plauns. Ella deriva dal 13avel u dal 14avel tschientaner ed è
vegnida reconstruida l'onn 1580 da Rudolf von Salis. Las fanestras èn vegnidas
installadas en il 16avel ed ils 18avel tschientaner, ulteriuras renovaziuns èn
vegnidas realisadas l'onn 1821. En il center sa chatta la tur da Senwelen ord il
13avel tschientaner ch'è integrà en la chasa communala.

L'onn 1994 è vegnì empruvà l'emprima giada da fusiunar las tschintg vischnancas
da la Bregaglia, Bondo (Buond), Castasegna, Soglio (Suogl), Stampa e Vicosoprano
(Visavraun) ad ina suletta vischnanca politica cun il num Bregaglia. Questa
emprova n'è dentant betg gartegiada perquai che tut las vischnancas han vuschà
encunter. Cun la segunda emprova da l'onn 2008 han las radunanzas communalas da
las tschintg vischnancas approvà la fusiun che vegn subvenziunada dal Chantun
cun 5,5 milliuns francs. La fusiun è ida en vigur il 1. da schaner 2010. Il
center administrativ da la nova vischnanca sa chatta a Bondo.

Il toponim deriva da la denominaziun latina vicus supranus e signifitga «vitg
superiur».

A Vicosoprano discurran ins bregagliot (bargaiot), in idiom da la lingua
lumbarda occidentala. Dapi decennis abita a Vicosoprano ina considerabla
minoritad da lingua tudestga. Il svilup dals ultims decennis sa mussa en
suandanta tabella.

Vicosoprano sa chatta sin la lingia 4 dals autobus da l'Engiadina. Il
concessiunari è il servetsch d'autos da posta.



https://rm.wikipedia.org/wiki/Viafier_Matterhorn-Gottard

La Viafier Matterhorn-Gottard (Matterhorn Gotthard Bahn, MGB) datti dapi
l’emprim da schaner 2003. La viafier furma il resultat da la fusiun tranter la
Viafier Furca-Alpsu (Furka-Oberalp-Bahn, FO) e la Viafier Brig-Visp-Zermatt
(Brig-Visp-Zermatt Bahn, BVZ).

La Viafier Matterhorn-Gottard cursescha tranter Mustér en il chantun Grischun e
Zermatt en il chantun Vallais respectivamain tranter Ursera (Andermatt) e
Caschanutta (Göschenen) en il chantun Uri. Da Mustér (1133 m s.m.) maina la
viafier sin il Pass Alpsu (2033 m s.m.), il pli aut punct da la lingia da la
viafier. Da l’Alpsu cuntinuescha il viadi ad Ursera (1447 m s.m.) en il chantun
Uri. Là sa sparta il traject: ina lingia maina tras la Chavorgia da la Scalina
(Schöllenenschlucht) a Caschanutta (1111 m s.m.); l’autra maina a Realp e tras
il Tunnel dal Furca (15,35 km) ad Oberwald en il Vallais. La viafier
cuntinuescha atras il Goms fin a Brig (670 m s.m.). Da là maina il traject tras
la Val dal Rodan ed il Mattertal siadora enfin a Zermatt (1605 m s.m.).

Uschia collia la Viafier Matterhorn-Gottard la part sura da la Surselva cun la
part sura da l’Uri e dal Vallais. L’entira rait ha ina lunghezza da 144
kilometers; sin l’entir traject datti 47 staziuns da tren. La viafier charrescha
sur 126 punts, atras 29 tunnels e 20 galarias. Sin il traject da Mustér fin
Zermatt cursescha era il renumà Glacier Express.

La Viafier Matterhorn-Gottard dat lavur a rodund 500 collavuraturas e
collavuraturs. Durant in onn vegnan plirs milliuns passagiers transportads sco
era 100 000 tonnas rauba. La viafier posseda 462 vehichels per charrar sin ils
binaris. Da la societad acziunara da la Viafier Matterhorn-Gottard tutgan 50 % a
la BVZ Holding AG e 50 % a la Confederaziun ed als chantuns.

Per il mantegniment dal manaschi da vehichels e lavuratoris è la
Matterhorn-Gotthard Verkehrs AG responsabla. Da la societad acziunaria tutgan
75 % a la BVZ Holding AG. Per il mantegniment da l’infrastructura da las
staziuns, binaris e conducts libers è la Gotthard Infrastruktur AG responsabla.
Quella societad acziunaria tutga dal tuttafatg als chantuns Uri, Vallais e
Grischun ed a la Confederaziun.

L’emprim tren sin la rait da la Viafier Matterhorn-Gottard è cursà ils 3 da
zercladur 1891, quai sin il traject tranter Visp e Zermatt (da lez temp anc
BVZ). Il matg 1910 è lura vegnida fundada la Societad svizra da la Viafier dal
Furca (Brig – Furca – Mustér). Sco emprim traject è vegnida messa en funcziun la
viafier electrica a binari stretg da Brig a Gletsch (1914). Il 1916 èn las
lavurs da construcziun vegnidas sistidas per mancanza da daners e pervi da la
guerra, ed il 1923 ha l’interpresa (franzosa) fatg falliment.

La nova societad d’aczias è vegnida fundada l’onn 1925 ed ha pudì terminar las
lavurs; l’onn 1926 è il traject Mustér – Brig vegnì avert (viafier a vapur). Il
1930 èn lura las duas raits da viafier da la FO e da la BVZ vegnidas colliadas.
Quai è lura gist era stà la naschientscha dal Glacier Express tranter San
Murezzan e Zermatt. Durant ils onns 1939–42 èn vegnidas realisadas
l’electrificaziun ed adattaziuns per il manaschi d’enviern sur l’Alpsu.

L’onn 1982 han ins avert al Furca il tunnel da basa Oberwald-Realp (15,4 km, cun
transport d’autos), quai suenter grondas crisas e scandals pervia da
surpassaments dals custs. Suenter l’avertura dal tunnel era il tschancun da
muntogna vegnì mess ord funcziun. Il 1987 ha la societad Dampfbahn
Furka-Bergstrecke surpiglià la viafier sur il pass e puspè mess quella en
funcziun per intents turistics. Il 2003 èn s’unidas la FO e la VBZ a la Viafier
Matterhorn-Gottard.



https://rm.wikipedia.org/wiki/Velile

Velile Mchunu (* 1973 en l'Africa dal Sid), meglier enconuschent sco Velile, è
ina chantadura sidafricana. Ella è vegnida enconuschenta tras sia rolla
principala en il musical Der König der Löwen e tras sia chanzun Helele per il
Campiunadi mundial da ballape 2010.

Velile è creschida si en in township da la citad sidafricana Durban ed ha
frequentà la scola d'acturs a Johannesburg. L'onn 1999 è ella sa preschentada
ensemen cun Stevie Wonder e Michael Jackson en occasiun da l'anniversari da
Nelson Mandela. A Hamburg gioga ella dad intgins onns la rolla principala da la
schamana Rafiki en il musical Der König der Löwen.

L'onn 2010 è vegnida publitgada la chanzun Helele, chantada en la lingua
africana isiZulu. Questa chanzun ha ella registrada en occasiun dal Campiunadi
mundial da ballape 2010 ensemen cun il duo da chant danais Safri Duo. La chanzun
è cuntegnida tant sin l'album da début da Velile sco era sin l'album dals
Greatest Hits dal Safri Duo. L'album da début da Velile cun il num Tales from
Africa (rum. raquints ord l'Africa) è cumparì ils 18 da zercladur 2010.



https://rm.wikipedia.org/wiki/Valendau

Valendau (tudestg Valendas) è ina vischnanca politica svizra en il chantun
Grischun. Ella sa chatta en la Foppa en il district Surselva.

Il lieu è situà a 810 m d'autezza, sin ina terrassa sur la vart dretga da la
chavorgia da la Ruinaulta (tud. Rheinschlucht) sin la spunda nord dal Piz Riein.
Sper il vitg appartegnan er ils aclauns Brün, Carrera, Dutjen (consistent da Sur
Dutjen e Suot Dutjen) e Turisch sco er intginas bains singuls a la vischnanca.

Gia en il testament da Tello dal 765 è il lieu menziunà cun il num Valendano. En
il 12avel tschientaner è menziunà la famiglia aristocratica von Valendas che
serviva a differents baruns. Suenter han ils conts von Werdenberg surpiglià lur
possess. L'onn 1526 èn ils abitants sa cumprads liber e l'onn 1529 han els er
acquistà il chastè da Valendau che suenter gieva en ruina. Durant il temp da la
Republica helvetica appartegnava il lieu al district dal Glogn en il chantun
Rezia.

Il toponim (num dal lieu) deriva probablamain da Val-endá che signifitga «val da
la vart».

La vopna è ina cumbinaziun da la vopna dals Signurs von Valendas (trais cullas
en argient (alv)) e da quella dals Mont auf Löwenberg quinads cun els, ch'ha era
contribuì las colurs a la vopna da la vischnanca.

Oriundamain era il vitg abità da Rumantschs ma ils aclauns èn vegnids populads
da Gualsers. Gia avant tschientaners han els er populà il vitg, cun il resultat
ch'ozendi tut la vischnanca è da lingua tudestga. A la fin dal 2004 eran 295
dals 306 abitants burgais svizras. La vischnanca è tradiziunalmain da confessiun
reformada.



https://rm.wikipedia.org/wiki/Ursicin_G._G._Derungs

Ursicin Gion Gieli Derungs (* 5 da schaner 1935 a Vella) è in teolog e scriptur
da prosa e dramatica rumantsch. Derungs lavurava er sco redactur da la rivista
Litteratura e sco translatur da texts religius e da litteraura englaisa, taliana
e tudestga. Plinavant scriva el commentaris e columnas per gasettas rumantschas.

Ursicin Gion Gieli Derungs nascha ils 5 da schaner 1935 a Vella en Val Lumnezia
sco figl dal commerziant Albert Derungs e sia dunna Maria, naschida Maggi. El
passenta si'uffanza en Val Lumnezia e frequenta il gimnasi a Mustér. L'onn 1955
entra el en la claustra da Mustér e vegn l'onn 1960 ordinà pader OSB. Ils onns
1955-56 studegia Derungs filosofia a Nossadunnaun, lura fin l'onn 1961 teologia
a Roma. L'onn 1967 promova el cun ina lavur davart il Moraltheologe Joseph
Geishüttner tar il dr. teol. I suonda in temp sco scolast gimnasial a la scola
claustrala da Mustér. L'onn 1970 daventa el professer per teologia fundamentala
e dogmatica a l'Universitad da S.Anselmo a Roma. Suenter studis supplementars a
Tübingen en la Germania sorta el l'onn 1975 da l'urden benedictin e daventa
scolast gimnasial a la Scola svizra da Milaun, nua ch'el instruescha grec,
istorgia e filosofia.

L'onn 1982 publitgescha Derungs ses emprim cudesch da raquints, Il saltar dils
morts, en il qual el s'exprima fitg criticamain davart la claustra da Mustér,
quai che provochescha resuns fermamain critics en la Surselva catolica e
segirescha a l'autur ina tscherta attenziun en la Rumantschia. Il cudesch
cumpara sco nr. 54 da la retscha Nies Tschespet. L'onn 1988 publitgescha la
chasa editura El Llamp da Barcelona il cudesch sut il titel El ball dels morts
en ina versiun bilingua rumantsch-catalana. Quest'ediziun, translatada da Joan
Esteve i Riba, pretenda sin la cuverta d'esser la "primera traducció d'una obra
en romanx a una altre llengua". Il medem onn publitgescha Derungs in segund tom
da raquints e poesias, questa giada sin agen quint. Il cavalut verd, uschè il
titel, cumpara l'onn 2003 en translaziun franzosa tar Éditions de l'Aire a
Vevey.



https://rm.wikipedia.org/wiki/Tudestg_bernais

Il tudestg bernais (Bärndütsch) tutga tar ils dialects dal tudestg svizzer che
vegnan discurrids en la Planira Bernaisa. Plinavant tutga il tudestg bernais tar
l’aut aleman.

I n’exista betg in cler cunfin dal territori linguistic. Normalmain vegnan
simplamain tut ils dialects dal tudestg svizzer che vegnan pledads aifer ils
cunfins dal chantun Berna numnads tudestg bernais. En realitad correspunda il
cunfin dal dialect dentant mo per part cun il cunfin dal chantun. En il nordost
dal chantun Friburg (Seebezirk), en il sid dal chantun Soloturn ed en il sidvest
dal chantun Argovia vegnan discurrids dialects praticamain identics al tudestg
bernais. En las valladas da la Part Sura Bernaisa vegnan percunter discurrids
dialects che sa distinguan cleramain dal tudestg bernais da la Planira Bernaisa.
En il Giura bernais vegn discurrì franzos, entant ch’i vegn discurrì a Bienna
tant tudestg svizzer sco franzos.

Tar las suandantas caracteristicas sa distingua il tudestg bernais dals blers
auters dialects alemans da la Svizra:

La pronunzia dal tudestg bernais è da chattar sut il paragraf Differenzas aifer
il dialect bernais.

Per gronda part deriva il stgazi da pleds dal stgazi dal fundus general dal
tudestg svizzer. Igl existan dentant particularitads sco per exempel
gäng/geng/ging (immer) u Schaft (Schrank, en ils blers dialects svizzers
Chaschte) ed en spezial il pled universal äuwä/äuä. Intgins pleds specifics dal
tudestg bernais sco ieu (ja), Gieu (Knabe) u Modi (Mädchen) derivan oriundamain
dal dialect discurrì en il Mattequartier a Berna ch’è vegnì influenzà dal
linguatg da scrocs. Per part èn era visiblas fermas influenzas dal franzos.
Ozendi datti tranter auter era emprests da l’englais.

La grammatica dal tudestg bernais sa distingua en bleras tematicas da la
grammatica dal tudestg da standard. Ella è dentant per gronda part identica cun
la grammatica dal tudestg svizzer d’auters dialects. Quai che dat en egl il pli
fitg è la furma da curtaschia: Sco en il franzos na vegn betg duvrada la terza
persuna, mabain la segunda: En l’ustaria hai pia num: Was weit Dihr trinke? (Was
wollt Ihr trinken?) e betg sco en il dialect turitgais ed analog als auters
dialects Was wänd Si trinke (Was wollen Sie trinken?). Perquai hai era num en il
chantun da Berna Grüessech (Grüss Euch) e betg Grüezi (Grüsse Sie).

Sco tut ils dialects da la svizra tudestga vegn il tudestg bernais da preschent
scrit là nua ch’ins vul s’exprimer en la medema moda e maniera sco a bucca. Quai
vul dir tar SMS, chat, brevs persunalas ed e-mails. En tals cas vegn scrit
‹tenor sentiment› e pli u main fonetic. Ils texts na pon pia betg vegnir
attribuids ad ina da las duas variantas surmenziunadas. Il motiv vegn ad esser
ch’ils giuvens che fan diever dal tudestg bernais scrit n’han strusch
conuschientscha da la litteratura bernaisa. Ultra da quai na pon u na vulan els
betg sa tegnair vi da reglas etablidas. Latiers poi dar convenziuns che n’èn
betg da chattar en il dialect scrit tradiziunal, sco per exempel da remplazzar
l’a flaivel entras in ä sco tar Taschälampä u machä. Quai ä pudess inditgar
in’autra pronunzia ch’en il tudestg da standard, ma i pudess era sa tractar
d’ina marcaziun dal text sco dialect.

Aifer ils cunfins dal chantun existan numerusas variantas da dialects. Igl è
però da constatar ina ferma e cuntinuada digren da las differenzas tranter las
singulas variantas da dialects. Aifer la citad da Berna devi anc a l’entschatta
dal 20avel tschientaner blers sociolects (linguatg d’ina gruppa sociala): la
classa sociala superiura discurriva il tudestg bernais patrizian arcaic (nagina
vocalisaziun dal l, nagina velarisaziun dal nd, nagin r en la gula sco tar il
franzos); il pievel che viveva gia daditg en la citad discurriva il vegl dialect
da la citad da Berna; la classa sociala inferiura (pievel simpel) en il
Mattequartier discurriva l’uschènumnà Mattenenglisch; quels ch’eran sa tratgs
natiers da las regiuns suburbanas discurrivan dialects da la terra. Il dialect
modern da la citad sa basa per gronda part sin ils dialects da la terra,
cuntegna dentant blers pleds dal Mattenenglisch sco era pleds emprestads dal
tudestg e da l’englais. Da sia vart irradiescha quest dialect puspè anoravers
sin la terra. En l’aglomeraziun da Berna èsi da constatar ina nivelisaziun da
las differenzas dals dialects. La variaziun che resorta anc oz il pli fitg è la
differenza da ja/jo. En il nord dal chantun, q.v.d. en la regiun dal Lai da
Bienna, en l’Argovia Sura ed en parts da l’Unteremmental, vegn igl a midà tar
blers pleds en in o (ja/jo, Jahr/Johr, Fraag/Froog). Quest intschess sa
sminuescha dentant.

Tipic per la regiun en il sid da Berna è la midada dals diftongs ei, öi ed ou en
monoftongs ii, üü ed uu che vegnan lura pronunziads uschè avert ch’i vegnian
schizunt interpretads sco ee, öö u oo. Exempels èn Geiss/Giiss, zwöi/zwüü und
gloube/gluube. Ma era quella varianta sa sminuescha: enturn l’entschatta dal
20avel tschientaner era ella anc d’udir en parts centralas e dal sid da la
Planira Bernaisa (senza la citad da Berna); ozendi chatt’ins ella prest mo pli
en cuntradas ruralas da las Prealps ed en la Part Sura Bernaisa. En la Part Sura
Bernaisa chatt’ins ina pli gronda diversitad da dialects ch’en la Planira
Bernaisa. Ils dialects da la Part Sura Bernaisa tutgan tar l’autischem aleman.
Quai è tranter auter visibel vi dal sistem da vocals ch’ha salvà ils monoftongs
dal tudestg mesaun era tar il hiatus (schneie/schnye, boue/buue). Savens vegnan
mo ils dialects da la Planira Bernaisa numnads tudestg bernais, entant ch’ils
dialects da la Part Sura Bernaisa vegnan numnads Berner Oberländisch e
Brienzer/Haslitaler Dialekt.



https://rm.wikipedia.org/wiki/Tirano

Tiraun (Tirano in talian, Tiràn in idiom da la Vuclina) es üna vschinauncha
taliauna da var 9.000 abitants in Lombardia, Provinza da Sunder. Ella es la
prüma vschinauncha taliauna zieva'l cunfin traunter Svizra e Italia illa Val
Puschlev, i'l Chantun Grischun. Ella es renumneda pella presenzcha d'ün
sanctuari dedicho a Nossaduonna da Tiraun, chi as chatta illa part nord da la
vschinauncha.

Tiraun as chatta ad ün otezza da 450 meters, i'l punct d'incunter traunter la
Vuclina e la Val Puschlev, tar il sbuoc dal flüm Poschiavino aint l'Adda. Ella
es circundeda da muntagnas: a süd ils Alps Orobie, a nord la gruppa dal Bernina
ed a nord-est la gruppa da la Stielva.

Forsa vegna'l nom "Tiraun" dals pleds latins inter amnes, chi significheschan
"traunter ils flüms"; pelvaira es la vschinauncha traverseda dals flüms Adda e
Poschiavino.

Già illa Preistorgia eira que üna zona abiteda dals omens i'l territori, inua
cha hoz as chatta Tiraun; pelvaira, do que incisiuns sün grips e sun gnidas
chattedas armas dal 18. tschientiner aunz Cristus ed üna stela da l'Eted da
l'Aram hoz tgnida tar l'"Antiquarium Tellino". Tiraun s'ho adüna chatteda in ün
lö fich strategic: chi chi vaiva'l possess dal vih e da sieu chastè (construieu
düraunt il temp medieval), vaiva eir la controlla da las vias, chi giaivan in
Engiadina, al Lej da Com ed illa Republica da Vnescha. Als 29 settember 1504
tenor tradiziun apparit Nossaduonna a Tiraun e zieva gnit construieu ün
sanctuari, chi dvantet il simbol dals Catolics da la val cunter ils Refurmos da
las Lias dal Grischun. Scu tuot la Vuclina e la Val Puschlev,eir a Tiraun det
que luottas traunter Catolics e Refurmos düraunt il temp medieval e'l temps
successivs; dal 1620 a Tiraun vet cumanzamaint l'uschè dit "Sacro Macello"
("Murdraretsch in Vuclina"), nempe la battaglia finela cunter il Grischun cunter
l'imposizun da la Refurma als abitants da la Vuclina.

Il Sanctuari da Nossaduonna da Tiraun es considero la baselgia la pü importanta
da tuot la Vuclina. Als 29 settember 1504 tenor tradizion apparit Nossaduonna a
beo Omodeo in ün üert da fig illa part nord dal vih; ella el dumandet da
construir üna baselgia in sieu algord. Omodeo svess promuvet sia construcziun,
chi cumanzet dal marz 1505 e vet fin dal 1513. Il sanctuari gnit consecro da
l'uvas-ch da Com Cesare Trivulzio als 14 meg 1528 Quista baselgia es da stil
renaschimentel lombard, cun üna granda porta da Alessandro Scala da Carona e cun
ün orgel fat traunter 1608 e 1617 da Giuseppe Bulgarini. Ella es considereda,
insembel cul Dom da Milaun e la Cartusia da Pavia, üna da las baselgias la püs
bellas da la Lombardia. Nossaduonna da Tiraun gnit proclameda protectura da la
Vuclina da papa Pio XII.

Illa vschinauncha do que la baselgia da San Martin, il clucher da la quela es
dal 15. tschientiner in stil romanic lombard. Our dal vih, sün üna crasta chi
dominescha'l Sanctuari da Nossaduonna da Tiraun, do que la baselgia da Santa
Perpetua dal 11. tschientiner. I'l ospizi dasper la baselgia gnivan ospitos ils
pelegrins, chi da Milaun e Vnescha giaivan in Germania A do üna simila baselgia
cun ospizi eir poch pü a nord, sülla svessa via ma in territori svizzer: la
baselgia da San Rumeri, chi as chatta illa vschinauncha da Puschlev a 1.800
meters d'otezza, süsom üna muntagna als peis de la quela do que il Lej da
Puschlev.

Tiraun es cugnuoschida scu la "Meraun da la Vuclina", per cha, scu la cited
südtirolais, ho fich vias cun bös-chs dasper ellas e bgers parcs publics. La
cited veglia, chi as chatta sülla spuonda schnestra dal flüm Adda, es auncha hoz
in part circundeda da la müraglia feda fer da Ludwig il Mor, duca da Milaun,
intuorn la fin dal 15. tschientiner, ed es domineda da las ruinas da la tuor dal
chastè da Santa Maria (clameda eir Castellaccio, nempe "Chastelatsch"). A sun
bain conservedas las trais portas d'entrada a Tiraun: la "Porta Poschiavina"
(vers la Svizra), la "Porta Bormina" (vers Buorm e'l Pass da Stielva) e la
"Porta Milanese" (vers il Lej da Com e Milaun). A Tiraun do que bgers palazis
construieus traunter 17. e 18. tschientiner da las famiglias richas: ils palazis
Quadrio, Salis, Merizzi, Visconti-Venosta, Parravicini, Buttafava e Torelli.
Percunter eira'l palazi Marinoni (hoz Chesa cumünela da Tiraun) üna veglia
clostra dals Augustins dal 15. tschientiner.



https://rm.wikipedia.org/wiki/Theo_Candinas

Theo Candinas (* 19 da december 1929 a Surrein, vischnaunca da Sumvitg) ei in
scribent e schurnalist romontsch.

Theo Candinas ei fegl d'in pur e scolast. El ei naschius ils 19 da december 1929
a Surrein. Suenter la patenta da scolast primar ha el fatg studis alla
universitad da Friburg, Paris e Perugia ed ha instruiu denter auter treis
decennis e miez alla scola secundara ed alla scola mercantila per giuvnas dil
marcau da Cuera. Dapi 1991 viva el a Surrein ed el Tessin sco scribent e
schurnalist. En siu engaschament public cultural eis el staus denter auter
redactur dalla Talina, dallas Novas litteraras dils scribents romontschs, da
Welt im Wort dall'uniun dils scribents svizzers, suprastont e president
dall'Uniun da scripturas e scripturs romontschs, suprastont e vicepresident
dalla Ligia Romontscha, president dil cussegl da scola dil Seminari da mussadras
romontschas e scolast da romontsch en quei Seminari.

Theo Candinas ha entschiet a scriver poesias gia sco scolar dalla scola primara
e secundara. Sia vasta ovra litterara publicada cumpeglia ils geners da prosa,
lirica, dramatica, cabaret, giugs auditivs ed in libret per in film. En numerus
referats, en lecziuns e prelecziuns en ed ord la Svizra ha Theo Candinas purtau
il messadi da nies lungatg e da nossa cultura ed ei vegnius undraus denter auter
duas gadas cun in premi da reconuschientscha dalla Fundaziun svizra Schiller,
cun in premi da reconuschientscha culturala dil cantun Grischun e sco commember
d'honur dalla Romania.



https://rm.wikipedia.org/wiki/Tersnaus

Tersnaus ei in'anteriura vischnaunca politica svizra dil cantun Grischun. Ella
appertegna al circul Lumnezia dil district Surselva.

1362 vegn il num Tersnaus menziunaus per l'emprema ga en scartiras, quei en
connex cun ina conclusiun da pasch denter Werdenberg-Sargans e Stussavgia cun
Valrein. 1368 ha in "Florian von Terzenaus" survegniu in bein per possess
feudal. Ils signurs da Tersnaus possedevan era beins sil territori da Sogn
Martin ed a Valendau. Concernent la dertgir'aulta formava Tersnaus in vischinadi
cun Uors e Duvin.

Ensemen cun Surcasti e Camuns renunzia Tersnaus 1528 alla pleiv S.
Vintschegn/Vella. Els onns 1528 entochen 1669 constitueschan quels treis vitgs
ina pleiv communabla. Naven da 1669 ha Tersnaus in'atgna pleiv ensemen cun Sogn
Martin. La baselgia parochiala Sogn Balun e Sontga Madleina vegn dil reminent
gia menziunada egl onn 1345.

Duront il temps medieval han ils Gualsers da Val Sogn Pieder entschiet a migrar
en regiuns climaticamein pli favoreivlas. A Tersnaus ein gia baul numerusas
persunas da lieunga tudestga secasadas. Per evitar ina surimmigraziun han ils da
Tersnaus egl onn 1457 scumandau alla glieud tudestga d'acquistar ulteriurs beins
ella regiun, il cont da Sax-Mesauc ha schizun scumandau la lètg denter indigens
e jasters. Al temps dall’immigraziun dils Gualsers regorda, ultra da diversas
schlatteinas d’origin tudestg, il zenn Sogn Theodol ord igl onn 1395. Sogn
Theodul ei il patrun dils Gualsers, il zenn a Tersnaus ei probablamein il pli
vegl zenn en Svizra ch'ei dedicaus a sogn Theodul. Il bien contact dils da
Tersnaus culs vischins tudestgs entadem la Val ei denton buca ruts giu.



https://rm.wikipedia.org/wiki/Tamangur

Tamangur (pronunzcha [tamaŋ'guːr], dal latin ATTEGIA MINICORUM „teja dals
miniers“ o da ATTEGIA MONACHORUM „teja dals muongs“) es üna cuntrada distanta da
palüds e da god da dschember aint in Engiadina Bassa. La cuntrada ha
ün'importanza particulara per seis plü ot god da dschember cumpact in Europa e
sco simbol da la persistenza dals Rumantschs i'l context da la conservaziun da
la cultura e da la lingua.

Tamangur as rechatta aint illa part la plü ota da la Val S-charl aint il cumün
politic da Scuol aint in Engiadina Bassa. Üna pitschna part pro l'ur superiur
dal territori appartegna a l'anteriur cumün politic da Valchava e dimena al
cumün politic da Val Müstair daspö la fusiun dals cumüns politics da l'on 2009.

Il territori cumanza a la sboccadüra da la Val Plazèr (1994 m.s.m.) e finischa
al sectur Zondra da Tamangur al Pass da Costainas (2251 m.s.m.), chi collia
l'Engiadina a la Val Müstair. Sül territori as rechattan las alps Tamangur
Dadora, Praditschöl e Tamangur Dadaint cull'alp Astra. La Foppa Tamangur a la
costa dal Piz Starlex (3075 m.s.m.) rapreschanta üna da las regiuns da funtanas
da la Clemgia.

Tamangur ha ün clima continental. Las precipitaziuns annualas rivan als 750 mm.
Ün observatori meteorologic in vicinanza dal Tamangur muossa l'inviern suvent
valuors da -30° celsius.

Daspö il 1996 es Tamangur l'oget 265 da l'Inventar federal da las zonas
palüdaintas. Il territori registrà cuntegna be il fuond da la val fin a
maximalmaing 2440 m.s.m, dimena sainza la pizza da la val da la Clemgia e sainza
la Foppa Tamangur. Da tschella vart fan part da l'oget 265 na be las palüds, mo
eir ils gods da dschember.

Sco zona palüdainta registrada sta Tamangur suot protecziun in basa a
l'"Artichel Rothenthurm" (Art. 78, alinea 5 CF).

Il Chantun Grischun ha registrà il God Tamangur sco reservat da god natüral.
Quist territori da 86 ha fa part da la zona palüdainta registrada da la
Confederaziun e cuntegna il God Tamangur cun sia lunghezza da ca. 1,5 km dal
fuond da la val fin a ca. 2300 m.s.m. Il reservat gnit fundà l'on 2007 e sta
suot protecziun almain fin il 2057.

Ils böts dal reservat da god natüral sun la pussibiltà da la successiun natürala
da la fuormaziun vegetala dal god da dschember cun grusaida e la protecziun da
refügis per bes-cha e plantas, chi nu pon crescher suot cultivaziun forestala.
Tantüna vegnan toleradas tschertas intervenziuns umanas: la senda vain tgnüda
libra da laina terrada e la chatscha uschè sco il ramassar da coccas e bulais
sun pussibels suot las cundiziuns dals reglamaints solits.

La fuorma dad U da la val es il resultat da vadrets dal temp da glatsch. Il
fuond da la val ingiò che's stortiglia la Clemgia es fich palüdaint e quistas
palüds sun particularas pella Svizra.

Mainas palüds as rechattan fingià aint illa part la plü ota da la val pro'l Pass
da Costainas, ma las palüds bassas plü bellas cun üna lunghezza da ca. 2,5 km
sun situadas tanter l'Alp Astras ed il God Praditschöl a 2100 m.s.m. Aint illa
part la plü bassa dal territori as rechattan palüds da spuonda cha's indaintan
cul god da dschember vaschin.

Ün'importanza particulara pella cuntrada ha il God Tamangur (o God da Tamangur)
situà aint illa part d'immez da Tamangur. El as cumpuona principalmaing da
dschembers, cun frus-chaglia da günaiver e da larschs giuvens. Üna fuormaziun da
dschember ter cumpacta e serrada uschea vaschina al cunfin dal god es
incumparabla, il god vain cuschidrà sco il god da dschember cumpact il plü ot in
Europa. Blers dschembers han fin 800 ons.

Aint illa Zuondra da Tamangur (o Zondra da Tamangur) da la secziun sura da la
val pro'l cunfin dals bös-chs dominan fuormaziuns cumpactas da zuonder (Pinus
mugo mugo). Ellas vegnan interruotas da ventagls alluvials, auals e cuogns da
bova chi's transmüdan in palüds aint il fuond da la val.

Las alps dal Tamangur vegnan cultivadas daspö blers tschientiners. L'alp
Praditschöl, l'alp Astras e Tamangur Dadaint vegnan cultivadas fin uossa, intant
cha ils stabilimaints dals alps Tamangur Dadora e Alp d'Astra Dadora sun hoz in
ruina.

Tamangur es üna destinaziun stimada per turas e mountain biking da gün fin ad
october. Il punct da partenza es pel solit S-charl, il punct final es o Lü (sur
Pass da Costainas) o il Pass dal Fuorn (sur Fuorcla Funtana da S-charl). Las
turas düran 4 fin 6 uras, cun ün grà da difficultà da T2 sün la scala dal Club
Alpin Svizzer. La senda chi maina tras il God Tamangur, es sülla costa dretta da
la val (a l'ost) intant cha la via charregiabla üsada da l'economia alpestra e
dals mountainbikers es sülla costa schnestra (al vest).

Cun excepziun da las sendas bain preparadas e da la vendita da baiver e da
snacks pro l'Alp Astra nun esa ingün'infrastructura turistica aint illa val.

Al Fuorn, a S-charl ed aint illa Val Mingèr pac dalöntsch dal Tamangur gnittan
exploitadas minieras dal temp d'immez fin il 19avel tschientiner. La preparaziun
dal metal crüj dovraiva grondas quantitats da laina e charbun.

Intant cha'ls gods da las vals principalas da l'En e dal Rom gnivan explotats
cun chüra sco gods tais, gnivan ils gods da las regiuns minieras manzunadas
abüsats seguond il punct da vista dad hoz. Las consequenzas da quista
explotaziun da rapina d'eiran tant plü greivas cha il god al cunfin superiur da
sia existenza biologica douvra bler daplü temp pella regeneraziun co aint in
regiuns plü bassas.

I para però, cha quist nu d'eira il cas pel God Tamangur: id es fich probabel
cha la laina dal God Tamangur nu gniva exploitada, ne pellas minieras a S-charl,
ne pellas salinas a Hall (rum. Alla) aint il Tirol, mo la laina gniva explotada
fin sü Plan d'Immez directamaing suot il cunfin odiern dal reservat palüdaint.
Amo l'on 1799 examinet üna cumischiun ufficiala l'explotaziun da la laina da
Tamangur pellas salinas da Hall, ma ella renunziet a l'idea pervi dals cuosts da
flottaziun enorms.

I para però dal sgür, cha las alps ütilisaivan la laina sco laina dad arder da
vegl innan.

Peider Lansel, il poet vallader e promotur da la lingua rumantscha, paragunet
l'on 1923 in ün poem cuntschaint il god muribund da Tamangur cun il rumantsch
chi cumanzaiva ad ir a perder fingià dal 19avel tschientiner. El invochet il God
Tamangur sco simbol pella persistenza, pel cumbat per surviver e pella forza. La
tschinchavla strofa dal poem:

Al veider god, chi pac a pac gnit sdrüt sumeglia zuond eir nos linguach prüvà,
chi dal vast territori d’üna jà in usché strets cunfins uoss’es ardüt. Scha’ls
Rumanschs nu fan tuots il dovair lur, jaraj’a man cun el, sco Tamangur.

Il chantautur rumantsch-tudes-ch Linard Bardill publichet l'on 1996 ün disc
cumpact dubel cul titel Tamangur. Las chanzuns fan adöver da texts da Men Rauch
e da Peider Lansel, scrits in vallader aint illa prüma mità dal 20avel
tschientiner, ma eir da texts da Madlaina Stuppan dals ons 1980. Ils titels sun
tanter oter Tamangur, Il bös-ch rumantsch e Bilantsch rumantsch.

Linard Bardill s-chaffa üna relaziun cun campagnas da salvamaint i'l context
Tamangur/lingua rumantscha chi d'eiran actualas i'ls ons 1980, ma prenda hoz üna
posiziun main militanta, plüchöntsch la posiziun d'ün observader.

"Transit Tamangur" es ün proget cultural e linguistic da la Lia Rumantscha. Seis
böt es da metter in acziun valuors tradiziunalas (simbolisadas culla part dal
nom Tamangur) cun fuormas modernas (part dal nom Transit). Ils progets lian la
lingua rumantscha in quist rom cun temas sco la scoula, il sport, la musica e
las medias.

Ils respunsabels dal turissem da l'Engiadina insembel cul ambaschadur dals
Pajais Bass in Svizra battiettan l'on 2004 il piz cull'otezza da 2918 m.s.m.
tanter il Piz Mezdi ed il Piz d'Astras (ca. 2 km al vest da l'alp Praditschöl)
cul nom da Piz Amalia, suainter la princessa neerlandaisa Catharina-Amalia der
Nederlanden chi'd es nada l'on precedaint. Seguond la cumischiun da nomenclatura
dal Chantun Grischun es üna tala denominaziun però scumandada.



https://rm.wikipedia.org/wiki/Surcasti

Surcasti ei in'anteriura vischnaunca politica svizra dil cantun Grischun. Ella
appertegna al circul Lumnezia dil district Surselva.

Il Crap la Gneida, ina scalutta che sesanfla el sid da Surcasti, dat perdetga
dalla liunga existenza dil vitg. Il crap datescha dil temps precristian. Cun ina
lunghezia da siat meters ed in'altezia da quater meters s'auda il Crap la Gneida
tier las pli interessantas scaluttas dil Grischun. La detga raquenta ch'il
giavel hagi vuliu fierer quei crap sin la caplutta Sontga Catrina sut Tersnaus.
Il crapun seigi denton setschentaus sut Surcasti cunquei ch'ina dunna hagi
impediu il giavel enten sgarflar ina crusch el crap. Quella ed autras detgas
oriundas da Surcasti e contuorn ha Anton Derungs rimnau ed ediu 1938 el
cudischet Entuorn las ruinas de Surcasti.

Ulteriura perdetga d'ina liunga historia da populaziun dattan divers utensils
ord il temps da bronz ch'ins ha cattau a Surcasti. Quels relicts sesanflan oz el
Museum retic a Cuera. Era a Crestaulta sper Surin han ins anflau perdetgas ord
il temps da bronz. Bein pusseivel che la culegna da Crestaulta steva en relaziun
cun quella dils anteriurs avdonts entuorn Surcasti.

La historia da Surcasti duront il temps medieval giuven ei per gronda part
nunenconuschenta. Dils Carolings san ins denton che la Lumnezia era ina val fetg
fritgeivla che purtava ton tscheins sco la Tumliasca ed il ministeri "in
Planis". Pli tard el temps medieval possedeva igl uestg da Cuera grondas parts
dalla Lumnezia. L'ugadia da quei possess havevan ils baruns da Belmont, suenter
lur mort ils conts da Sax-Mesauc.

Vegls documents en scret dat ei cunzun en connex cun la tuor dalla baselgia da
Sogn Luregn. La tuor ord il 12avel tschentaner era 1253 en possess dils signurs
d'Überkastel. Da quella signaria ha Surcasti survegniu siu num. La schlatteina
svanescha denton gia all'entschatta dil 15avel tschentaner, Hartwig von
Überkastel ei staus il davos descendent. La tuor dil casti ei silsuenter vegnida
duvrada sco tuor baselgia. Menziuns dalla baselgia da Sogn Luregn dateschan dils
onns 1345, 1515 e surtut dil 1520. En quei onn ei la baselgia vegnida
consecrada. Il baghetg havevan ins da gliez temps construiu en stil gotic. Ils
elements barocs ch'ein aunc oz presents van anavos sin la restauraziun da 1774.
Duront quella lavur han anflau ina preziusa statua da lenn da Nossadunna che
sesanfla oz el museum dalla claustra da Mustér.



https://rm.wikipedia.org/wiki/Signuradi

Il Signuradi (tud. Bündner Herrschaft) respectivamain il Circul da Maiavilla è
la part la pli settentriunala dal chantun Grischun en la Val dal Rain da Cuira.
Ella è situada a la spunda dretga dal Rain tranter il flum Landquart en il sid,
il Rain e la Part Sura Songagliaisa cun Ragaz Bogn en il vest, il Reticon cun
Vilan e Falknis en l'ost ed il St. Luzisteig e Liechtenstein cun Balzers en il
nord.

Il Signuradi cumprenda las quatter vischnancas da Fläsch, Maiavilla, Jenins
(ist. Gianin) e Malans. Ellas furman il circul da Maiavilla en il district dal
Landquart che dumbran ensemen radund 5'800 abitants. Il lieu il pli impurtant è
Maiavilla cun var 2'400 abitants.

Il num ch'ozendi vegn anc duvrà per il circul datescha dal temp cura che las
dretgiras da Maiavilla e Malans eran regiuns subditas a las Trais Lias, la Lia
Grischa, la Lia da la Chadé e la Lia da las Diesch Dretgiras. Sco part da la Lia
da las Diesch Dretgiras eran ils dal Signuradi dominaturs e dominads a medem
temp.

Il Signuradi è la pli gronda regiun da viticultura dal Grischun cun ina posiziun
climaticamain favuraivla. Pertutgant il traffic è ella accessibel tras las
lingias Cuira-Turitg e Cuira-Son Gagl da la SBB cun la staziun a Maiavilla, la
lingia Cuira-Landquart-Claustra-Tavau da la Viafier retica cun la staziun a
Malans sco era tras la autostrada A13 cun las sortidas a Bad Ragaz (per Fläsch),
Maiavilla (per Maiavilla e Jenins) e Landquart (per Malans).



https://rm.wikipedia.org/wiki/Selina_Ch%C3%B6nz

Selina Chönz (Samedan, 4 october 1910 - 17 favrer 2000) füt ün'autura da cudesch
pella giuventüna svizra. Sieu cudesch il pü renumno es Uorsin, scrit dal 1945 ed
illustro da l'artist Alois Carigiet.

Naschida in Engiadina, fet Selina Chönz a Berna üna furmaziun scu magistra da
scoulina. Zieva avair fat sogiuorns linguistics a Losanna ed Oxford, turnet ella
in Engiadina.

Zieva la Seguonda Guerra mundiela cumanzet ella a scriver cudeschs pella
giuventüna. Traunter quists es sgüramaing il pü renumno Uorsin, publicho dal
1945.

Publicho dal 1945 in rumauntsch puter, gnit Uorsin tradüt na be in tudas-ch
(Schellen-Ursli), ma eir in bgeras otras linguas: il cudeschs es gnieu vendieu
in pü d'ün milliun da copias in tuot il muond.

Il cudesch quinta l'istorgia dad Uorsin, iffaunt engiadinais chi voul festager
il Chalandamarz scu tuot ils oters mattins. Ma, zieva cha minchün vaiva già
piglio ün sain da sclinger per fer ir davent l'inviern, s'inaccordscha'l, cha in
tuot la vschinauncha es resto be il sain il pü pitschen. Alura s'algorda'l d'ün
sainun, chi eira plazzo sün ün talvo susöm üna muntagna. Dimena vo'l sul sulet
sülla muntagna immez a la naiv e, cun bgeras difficulteds, reuschescha a river
al talvo, a piglier il gross sain e a turner a sieu vih per festager il
Chalandamarz. In quist möd, aviand il sain il pü grand da tuots, dvainta Uorsin
l'eroe dal di illa vschinauncha.

Impü es il cudesch illustro da l'artist sursilvaun Alois Carigiet, chi ho uschè
cuntribuieu al success da l'istorgia ed a fer cugnuoscher eir cun las
illustraziuns la festa ladina dal Chalandamarz.

Bainbod dvantet Uorsin ün dals cudeschs illustros svizzers ils püs renumnos dal
muond.

Selina Chönz scrivet otras cudeschs pella giuventüna, adüna illustros dad Alois
Carigiet, ed eir novellas.



https://rm.wikipedia.org/wiki/Secunda_guerra_mundiala

La Segunda Guerra mundiala (1939–1945) è stada in conflict tranter las Pussanzas
da l’axa (Germania, Italia e Giapun) ed ils Alliads (Frantscha, Gronda
Britannia, Stadis Unids da l’America ed Uniun Sovietica). La Segunda Guerra
mundiala è stada la pli crudaivla e sanguinusa guerra da l’umanitad. 55–60
milliuns umans han pers la vita, da quai 6 milliuns Gidieus ch’èn daventads
unfrendas dal holocaust.

Suenter l’Emprima Guerra mundiala (1914–1918) ha l’economia tudestga fatg tras
ina gronda crisa, tranter auter pervia dals pajaments da reparaziun als victurs
da guerra. Il crash da la bursa a New York l’onn 1929 ha be anc pegiurà la
situaziun e chaschunà en Germania in’immensa inflaziun. Sin quest terrain ha
l’avanzament da la Partida naziunalsocialistica (NSDAP) cumenzà. Suenter las
elecziuns dals 1933 han ils nazis surprendì la regenza ensemen cun lur alliads
conservativs. Adolf Hitler è daventà chancelier da la Germania ed ha manà il
pajais en ina dictatura. Sia finamira era da prender en ina posiziun centrala
entaifer l’Europa.

L’onn 1935 ha Hitler occupà il territori demilitarisà situà al cunfin cun la
Frantscha. In onn pli tard è l’Austria vegnida annectada u integrada en il Reich
tudestg. Il medem onn è er il territori sudetic en Tschechoslovachia vegnì
annectà da la Germania. Il mars 1939 ha Hitler la finala occupà l’entira
Tschechia, e la Slovachia è daventada in stadi da satellit da la Germania. Curt
suenter ha la Lituania cedì il territori da Memel als nazis.

Per evitar l’engrondiment da la Germania han la Frantscha e la Gronda Britannia
furmà in’allianza ensemen cun la Pologna. In gieu dubel ha giugà en quella fasa
l’Uniun Sovietica. Suenter la Revoluziun da favrer encunter il zar era la Russia
sa retirada l’onn 1917 da l’Emprima Guerra mundiala. En la Revoluziun da
l’october avevan ils communists surpiglià il stadi russ. Cur che Stalin è arrivà
a la pussanza, ha el midà l’Uniun Sovietica en ina dictatura. L’avust 1939 han
Hitler e Stalin suttascrit surprendentamain in pact da betg attatgar in l’auter.
En in’agiunta secreta è vegnì definì pli u main la partiziun da la Pologna,
l’expansiun russa en il Balticum e l’attatga russa en Finlanda.

1922 è Benito Mussolini marschà vers Roma ed ha surpiglià l’Italia ch’è
s’alliada pli tard cun la Germania. Durant la guerra burgaisa en Spagna
(1936–1939) ha general Franco battì las forzas republicanas, socialistas e
communistas cun agid dals naziunalsocialists tudestgs ed ha medemamain installà
ina dictatura militara.

L’expansiun dal Giapun ha entschet ils onns 1930 cun l’intenziun da dominar
l’Asia. L’onn 1931 ha il Giapun annectà la Mandschuria ch’appartegneva a la
China. L’onn 1936 è il Giapun entrà en ina coaliziun cun la Germania ed in onn
pli tard ha la Segunda Guerra giapunaisa-chinaisa cumenzà.

Il prim da settember 1939 a las 4.45 uras ha l’attatga tudestga sin la Pologna
cumenzà, e quai senza decleraziun da guerra formala. La citad da Danzig è
vegnida attatgada da bastiments da guerra tudestgs e quasi per lung da l’entir
cunfin èn bumbas crudadas. La Frantscha e la Gronda Britannia (ensemen cun il
Canada, l’Australia e la Nova Zelanda) han sinaquai declerà ils 3 da settember
la guerra a la Germania. Ils Alliads han dentant desistì d’attatgar la Germania
nà dal vest e surlaschà cunquai la Pologna a ses destin. Ils 17 da settember è
la Pologna crudada e vegnida occupada en il vest dals nazis ed en l’ost dals
soviets. Ina decleraziun da guerra da vart da la Frantscha e da l’Engalterra a
l’Uniun Sovietica n’ha betg lieu. Ils 28 da settember ha la chapitala Varsovia
capitulà suenter ina battaglia da 10 dis. Ils 8 d’october han nazis e russ partì
la Pologna cun ina lingia da demarcaziun. Sut l’occupaziun è la populaziun da la
Pologna vegnida terrorisada e Gidieus èn vegnids stgatschads, serrads en ghettos
ed assassinads.

Ils 30 da november 1939 han ils Russ attatgà la Finlanda. Las sperditas russas
en dentant stadas pli grondas che spetgà. Ils 12 da mars 1940 è vegnì suttascrit
in contract da pasch, en il qual la Finlanda ha stuì surdar a la Russia parts da
la Carelia e la peninsla Kalastajansaarento. En las diras battaglias cunter ils
Fins ha l’armada russa fatg experientschas ch’èn sa mussadas sco preziusas e
ch’han pli tard influenzà lur strategia da defensiun cunter ils Tudestgs.

La Norvegia e la Svezia eran impurtants furniturs da materia prima per la
Germania. Ils Brits vulevan interrumper questas furniziuns cun occupar il port
da mar da Narvik en Norvegia. Ils nazis han intervegnì da quest plan ed han vulì
vegnir avant als Brits. Ils 5 d’avrigl è la mar avant la Norvegia vegnida
surtratga cun minas, in di pli tard è ina gronda part da la flotta tudestga sa
muvida vers Narvik. Ils 9 d’avrigl èn divisiun tudestgas sa tschentadas en la
Norvegia. Gia in di pli tard controllavan ils nazis er Stavanger e Trondheim,
latiers il Danemarc che na veva betg fatg resistenza. La Gronda Britannia ha
occupà ils 12 d’avrigl las Inslas Faröer ch’appartegnevan al Danemarc. Ils
proxims dis hai dà plirs grevs cumbats maritims. Ils 17 d’avrigl èn truppas
alliadas sa tschentadas en la Norvegia. Il success dals nazis en la Frantscha ha
dentant sfurzà ils Alliads da partir da la Norvegia. Ils 10 da zercladur ha la
finala er l’armada norvegiaisa capitulà. Ils nazis han sin quai installà ina
regenza da marionetta.

L’armada franzosa era sa postada lung la Lingia da Maginot ch’era vegnida
rinforzada cun fortezzas e foss. La chadaina da muntognas da las Ardennas
furmava quasi la prolungaziun natirala da quella. Il prim plan d’in sviament
dals Tudestgs sur il nord è crudà en mauns alliads ed è uschia daventà
irrealisabel. Il segund plan preveseva in’attatga tras las Ardennas. Ils 10 da
matg 1940 ha la Germania cumenzà l’attatga vers ils stadis neutrals Belgia,
Ollanda e Luxemburg. Ils 14 da matg ha l’Ollanda capitulà; ils 17 da matg è la
citad da Brüssel crudada. L’avanzament dals nazis ha cuntinuà vers la Frantscha.
Ils 19 da matg è l’armada tudestga arrivada ad Abbeville ed ha serrà en las
divisiuns franzosa e britannicas a Dünkirchen. Ils nazis han interrut lur
attatgas e pussibilità als Alliads l’evacuaziun da sur 300 000 schuldads. Senza
quest’armada britannica cun grond’experientscha fiss la Gronda Britannia stada
en ina situaziun pauc favuraivla. Il stop da l’attatga tudestga è probablamain
d’attribuir ad ina malchapientscha tranter ils manaders militars e politics.

Ils Franzos èn sinaquai sa preparads persuls sin la defensiun da lur pajais. Ils
5 da zercladur ha l’attatga tudestga cumenzà, ils 9 da zercladur han els
surpassà la Seine. Ils 11 da zercladur ha er l’Italia declerà la guerra a la
Frantscha e l’Engalterra. Ils 14 da zercladur 1940 èn ils nazis la finala
arrivads a Paris. Ils 17 da zercladur ha la Frantscha capitulà ed a partir dals
25 da zercladur han las armas taschì. La campagna en il vest ha durà be 6 emnas
e 3 dis. La Frantscha è vegnida partida en duas zonas: il nord ed il vest èn
vegnids occupads dals nazis; la part dal sid e da l’ost èn restadas sut
controlla franzosa, er pervia cha las divisiuns da muntogna da la Frantscha
ch’han resistì a las attatgas talianas. La Frantscha da Vichy è dentant
daventada in stadi da marionetta dals nazis.

La battaglia en l’Atlantic cumpiglia tut las acziuns da la marina tudestga
cunter bastiments da battaglia e da transport dals Alliads en l’Ocean Atlantic
durant la Segunda Guerra mundiala. Sco insla era l’Imperi britannic fermamain
dependent d’imports dals stadis dal Commonwealth e dals Stadis Unids da
l’America. Suenter l’occupaziun da la Frantscha ha la Royal Navy englaisa stuì
proteger la riva al Chanal e reducir la surveglianza da bastiments da transport.
Il medem mument han ils nazis gudagnà novas pussaivladads strategicas entras ils
ports atlantics conquistads en il vest da la Frantscha. En quest’emprima fasa da
la battaglia en l’Atlantic ha la Gronda Britannia stuì subir grondas sperditas
da bastiments da vitgira.

Suenter che plirs bastiments da guerra da la Germania èn vegnids sfundrads – e
cunzunt suenter la sperdita da lur bastiment da prestige Bismarck ils 27 da matg
1941 – han ils nazis quasi mo pli attatgà cun sutmarins. L’emprim èsi reussì als
Tudestgs da tutgar effectivamain ils convois dals Englais. En il decurs da la
guerra è la situaziun da la marina tudestga dentant vegnida pli e pli desolata,
cunzunt pervia da novaziuns tecnicas per localisar sutmarins (p.ex. il radar).
La sfundrada da bastiments alliads è sa sminuida cuntinuadamain da 5,7 miu.
tonnas da register il 1942 sin 175 013 l’onn 1944.

Ils 28 d’october 1940 han divisiuns talianas attatgà da l’Albania ennà la
Grezia, èn dentant vegnidas bittads enavos. Hitler n’era betg vegnì orientà
davart quest’attatga. Tuttina ha el gidà ils Talians or da lur miserabla
situaziun cun lantschar la campagna sin il Balcan.

Ils nazis han l’emprim empruvà da gudagnar il Balcan sco stadis alliads. La
Rumenia ha acceptà in tal contract, la Jugoslavia e la Grezia perencunter betg.
Ils 6 d’avrigl 1941 ha l’attatga tudestga cunter la Jugoslavia cumenzà; quella è
ida a fin ils 17 d’avrigl cun la capitulaziun. Medemamain ils 6 d’avrigl han ils
Tudestgs lantschà l’assagl sin la Grezia. La resistenza greca è dentant stada
dira e lunga. En spezial en ils territoris muntagnards da la Grezia dal Nord èn
las sperditas dals nazis stadas fitg grondas. Ils Brits staziunads en Grezia han
fatg resistenza a las Termopilas, èn dentant tuttina vegnids battids. Ils 27
d’avrigl 1941 èn ils nazis arrivads ad Athen. L’invasiun da l’insla Creta ha
durà in’emna pli ditg ed ha purtà autas sperditas als nazis.

La campagna en il Balcan ha retardà l’attatga sin la Russia per quatter emnas.
Ils 22 da zercladur 1941 ha l'imperi tudestg cumenzà cun la campagna militara en
l’ost. Il retard ed in’entschatta prematura da l’enviern han procurà per
difficultads betg spetgadas da vart tudestga. Malgrà la situaziun da provediment
malsegira ha Hitler declerà l’occupaziun da Moscau sco finamira da la campagna
en l’ost.

Ils manaders sovietics n’eran a l’entschatta betg preparads sin l’attatga. Al
cunfin n’èsi betg vegnì fatg gronda resistenza. Pir ils 29 da zercladur ha la
Russia proclamà la gronda guerra per la patria. Fin la fin settember eran las
citads da Minsk e Kiew dentant gia crudadas en mauns dals nazis. Gia l’october
hai entschet a naiver e l’offensiva tudestga n’è betg pli vegnida enavant. Ils 5
da december ha ina cunteroffensiva dals Russ decidì la situaziun da la citad da
Moscau che n’è betg vegnida occupada dals nazis. La Finlanda perencunter ha pudì
reconquistar territoris pers il 1940 e latiers parts da la Carelia. Sin quai han
ils Russ translocà lur industria da guerra davos las muntognas da l’Ural. Ils 16
da december ha Hitler dà il cumond a sias truppas da sa fermar; l’armada
tudestga è dentant vegnida bittada adina pli lunsch enavos. Pir las battaglias
da la proxima primavaira han purtà novs success als nazis. Ils 28 da matg è la
citad da Charkow vegnida occupada, ils 5 da fanadur Sewastopol ed ils 4 d’avust
Stawropol. Ils 21 d’avust 1940 sgulatschava la bandiera dal Reich tudestg sin la
muntogna da l’Elbrus en il Caucasus. Ils 6 da settember han ils nazis en pli
occupà las citads a la Mar Naira Anapa e Noworossijsk.

Ils Stadis Unids da l’America eran formalmain neutrals, sustegnevan dentant la
Gronda Britannia cun material ed armas. Durant la guerra en l’Europa ha il
Giapun occupà vasts territoris en il sidost da l’Asia, per exempel l’Indochina
franzosa. Ils 7 da december 1941 han aviuns giapunais attatgà nunspetgadamain il
port american Perl Harbour situà en l’Ocean Pacific. Ils 11 da december ha era
la Germania declerà la guerra als Stadis Unids. Or da la guerra europeica è sa
sviluppà uschia la Segunda Guerra mundiala. Malgrà las attatgas giapunaisas èn
ils Americans sa decidids da batter l’emprim la Germania.

Sco en l’Europa han ils Talians era subì en l’Africa dal Nord grondas sperditas
en lur battaglias cunter ils Brits, cunzunt en la Libia. Ils Tudestgs han
perquai tramess il 1941 in’armada sut il commando d’Erwin Rommel per sustegnair
lur alliads. Cun ina tactica offensiva èsi reussì ad els da bittar enavos ils
Englais e da reconquistar la Libia. Ussa vulevan ils Tudestgs era occupar
l’Egipta ed il Chanal da Suez; l’offensiva è dentant vegnida bittada enavos dals
Englais. Sut il nov cumandant Bernard Montgomery ha entschet la cunteroffensiva
ed ils Tudestgs èn stads necessitads da sa retrair. Cun l’arrivada da truppas
americanas a Casablanca ed Algier èn ils Tudestgs stads enserrads ed han
capitulà ils 13 da matg 1943 en Tunesia.

Encunter il maini d’ina part da la generalitad ha Hitler ordinà sper las
attatgas en il Caucasus er l’attatga sin la citad da Stalingrad. Ils 23 d’avust
1942 ha il bumbardament or da l’aria cumenzà. En diras battaglias per vias e
chasas è l’armada russa sa defendida stinadamain. Ils Tudestgs han occupà radund
90 % da la citad destruida, l’occupaziun totala n’è dentant betg reussida. Ils
19 da november ha la Russia lantschà la cunteroffensiva. Igl è reussì a l’armada
russa d’enserrar la sisavla armada tudestga a Stalingrad e da distatgar ella da
furniziuns da material, nutriment ed umens. A partir dals 10 da schaner 1943 han
in milliun schuldads russ attatgà e battì ils Tudestgs. 100 000 Tudestgs èn
daventads praschuniers, be 6000 dad els duevan returnar pli tard or dals champs
da lavur en Sibiria.

La battaglia da Stalingrad ha manà natiers la vieuta en la guerra
tudestga-russa. Las battaglias per la citad Charkow e la pli gronda battaglia da
chars armads da l’istorgia a Kursk han ils Russ decidì en lur favur. La fin dal
1943 era Kiew puspè en mauns sovietics. L’arrivada da truppas alliadas en la
Sicilia ha sfurzà la Germania da sa retrair; l’armada sovietica è avanzada
vinavant encunter vest. La fin da fanadur stevan truppas russas avant l’anteriur
cunfin finlandais e sin l’autezza da la citad da Minsk. Il prim d’avust 1944 ha
la citad da Varsovia revoltà encunter ils occupants. Ils soviets èn marschads en
la Rumenia ch’ha sinaquai cumenzà a collavurar cun Moscau. Ils 5 da settember ha
l’armada cotschna era occupà la Bulgaria. En consequenza da l’avanzament russ ha
l’armada tudestga era stuì sa retrair da la Grezia, divisiuns britannicas han
surpiglià Athen ils 13 d’october. Ils 20 d’october èn Belgrad e la Jugoslavia
vegnids liberads da l’armada russa e da partisans jugoslavs sut Tito. A Varsovia
èn ils Russ arrivads ils 17 da schaner 1945, a Budapest ils 11 da favrer. Vienna
è crudà ils 13 d’avrigl en mauns russ, ils 10 da matg èn chars armads russ
entrads a Prag. La davosa battaglia da defensiun al cunfin tudestg ha gì lieu
ils 18 d’avrigl en vischinanza da Seelow, ils 25 d’avrigl era la citad da Berlin
circumdada da l’armada russa. Adolf Hitler è sa suicidà ils 30 d’avrigl ed ils
davos defensurs da Berlin han capitulà ils 2 da matg 1945.

Ils 10 da fanadur 1943 èn furmaziuns alliadas sa tschentadas en Sicilia ed han
entschet a stgatschar nazis e faschists vers nord. Sin cumond da la curuna
taliana è il duce Benito Mussolini vegnì arrestà. Ils 8 da settember ha l’Italia
fatg pasch cun ils Alliads; sinaquai è ella vegnida occupada dals Tudestgs ch’èn
entrads ils 10 da settember a Roma. Pervia da la dira defensiun dals Tudestgs
han ils Alliads, sustegnids da l’armada taliana e da var 250 000 partisans, pudì
avanzar mo plaun. Il marschal tudestg Albert Kesselring ha refusà da cumbatter
en la citad eterna ed ha bandunà Roma ils 4 da zercladur 1944 cun sias truppas.
Fin la fin da la guerra na han ils Alliads dentant betg dumagnà da deliberar
l’entira Italia, tranter auter era territoris alpins sco la Vuclina.

L’entschatta 1944 ha Erwin Rommel surpiglià il commando da la defensiun en il
vest. Dal schaner enfin l’avrigl han aviuns tudestgs puspè bumbardà Londra. Ils
6 da zercladur èn ils Alliads sa tschentads en la Normandia. Ils Tudestgs avevan
installà fermas posiziuns da defensiun. Ils Alliads han perquai pudì avanzar be
plaun, malgrà ch’els avevan attatgà cun fitg blers umens. Ils 15 d’avust èn
ulteriuras forzas alliadas sa tschentadas en il sid da la Frantscha (en
vischinanza da Cannes). Ils 25 d’avust èn divisiuns franzosas entradas a Paris.
Il general Dietrich von Choltitz ha refusà il cumond da Hitler da destruir
Paris.

Gia ils 3 da settember è Brüssel vegnì deliberà, il di suenter Antwerpen.
Aachen, l’emprima citad tudestga, han ils Alliads conquistà ils 21 d’october
suenter grevs cumbats. Ils 7 da mars 1945 han ils Alliads surpassà il Rain, ils
18 e 19 d’avrigl èn las citads da Magdeburg e Lipsia crudadas. Ils 25 d’avrigl
èn las armadas alliadas ed ils Russ s’entupads. Ils 26 d’avrigl è la citad da
Bremen crudada, ils 2 da matg Lübeck ed ils 3 da matg Hamburg crudadas en ils
mauns dals Brits. Entant eran ils Americans arrivads ils 30 d’avrigl a Minca ed
ils Franzos ils 22 d’avrigl a Stuttgart. Ils 3 da matg èn ils Americans
s’entupads al Pass dal Brenner cun lur cumpatriots che vegnivan si da l’Italia.
A Dongo al Lai da Como avevan partisans tschiffà e schluppettà Benito Mussolini
ils 28 d’avrigl. Ils 2 da matg han las truppas tudestgas en l’Italia capitulà.

Avant che Adolf Hitler ha fatg suicidi, ha el elegì l’admiral Karl Dönitz sco
ses successur che dueva cuntinuar cun ils cumbats. Ma gia la damaun dals 7 da
matg ha il colonel en il rang da general Alfred Jodl suttascrit la capitulaziun
senza cundiziuns da tut las truppas tudestgas. Quella è entrada en vigur ils 8
da matg 1945 a las 23.01 uras. L’Uniun Sovietica ha dentant schlià pir ils 25 da
matg il stadi da guerra cunter la Germania.

L’ambiziun dal Giapun era la dominanza en l’Asia. Ils schuldads giapunais
cumbattevan a moda ordvart stinada. Pliras giadas è er la populaziun civila
vegnida attatgada crudaivlamain (p.ex. tar la mazzacra da Nanjing). Suenter
l’attatga sin il port american Pearl Harbor ils 7 da december 1941 e l’entrada
en guerra dals Stadis Unids da l’America ha il Giapun occupà vastas parts da
l’Ocean Pacific. Pir la mesadad dal 1942 è la situaziun sa midada a disfavur dal
Giapun. Enfin l’onn 1944 hai dà regularmain dirs cumbats per inslas e territoris
maritims. A partir dal 1944 èn ils Americans adina vegnids pli datiers al
Giapun. Ils 6 d’avust 1945 han els bittà giu l’emprima bumba atomara sur la
citad da Hiroshima, ils 9 d’avust ina segunda sur la citad da Nagasaki. Ils 15
d’avust ha il manader giapunais annunzià la capitulaziun. Quella è vegnida
suttascritta ils 2 da settember 1945 sin la mar avant Tokio.

Ils nazis avevan installà champs da concentraziun per assassinar sistematicamain
quels carstgauns (tranter auter ad Auschwitz-Birkenau, Buchenwald, Dachau,
Lublin, Sobibor, Treblinka e Theresienstadt). Radund 6 milliuns Gidieus èn
daventads unfrendas dals nazis, sper blers auters umans. Cifras exactas n’èn
betg eruiblas, perquai ch’ils Tudestgs n’han betg registrà tut ils morts e
destruì actas vers la fin da la guerra. Latiers vegnan ils bumbardaments sin
citads britannicas.

En la Segunda Guerra mundiala han la Germania, l’Italia ed il Giapun pers lur
posiziun militara. La Frantscha, la Gronda Britannia e l’Ollanda han diminuì
tala uschè ferm ch’els han stuì dar si lur colonias. Militarmain dominavan a
partir da 1945 ils Stadis Unids e l’Uniun Sovietica. L’Europa (e la Germania) è
vegnida partida en territoris d’influenza da questas pussanzas mundialas. Il
vest (Germania dal Vest, Austria, Italia, Scandinavia, Grezia, Britannia,
Frantscha e Spagna) è sa drizzà vers l’America, l’ost (Germania da l’Ost,
Pologna, Tschecoslovachia, Ungaria e Jugoslavia) è vegni sut il domini da
l’Uniun Sovietica. Questa partiziun ha durà fin l’onn 1989 (Germania)
respectivamain 1991 (implosiun da l’Uniun Sovietica). Dapi lura exista sin
bunamain l’entir continent europeic in’uniun interstatala (Uniun Europeica) che
dat stabilitad a l’Europa ch’ha ina fitg lunga istorgia da charplinas e guerras.

Blers Gidieus èn emigrads avant, durant e suenter la guerra vers l’America u
vers l’anteriura colonia britannica en Palestina. Là han els fundà il 1948 il
stadi Israel. Dapi lura è l’Israel involvì cuntinuadamain èn conflicts violents
cun ils stadis arabs ch’al circumdeschan.



https://rm.wikipedia.org/wiki/Schnaus

Schnaus era fin ils 31 da december 2013 ina vischnanca politica svizra. Ella
appartegneva al circul da la Foppa dal district da la Surselva. Il 1. da schaner
2014 ha ella fusiunà cun las anteriuras vischnancas da Castrisch, Duin, Glion,
Ladir, Luven, Pigniu, Pitasch, Riein, Rueun, Ruschein, Sevgein e Siat tar la
nova vischnanca Ilanz/Glion.

L'anteriura vischnanca giascha a la riva sanestra dal Rain Anteriur. Ella
consista da duas parts. La part inferiura en il sid tanscha dal Rain Anteriur
fin si Mulin e d'in'autezza da 700 m fin tar 1220 m. La part superiura en il
nord, l'Alp da Schnaus tanscha da 1700 m fin tar il Crest da Tiarms (2412 m
s.m.) e consista per gronda part da culms e guaud. Las duas parts eran separadas
d'ins strivla da terren ch'appartegneva a la vischnanca da Ruschein.

Dals 121 abitants la fin dal 2004 eran 102 (=84,30 %) burgais svizzers. La
plipart da la populaziun discurra sursilvan ed è refurmada.

La baselgia refurmada dal vitg stat sut protecziun da monuments. Dad impurtanza
istorica è plinavant il Luvratori historic dils fargliuns Giger. Sin l'autra
vart da l'aual, ma gia sin il territori da Rueun stat la Caplutta Sontga Maria
Madleina.



https://rm.wikipedia.org/wiki/Radio_e_Televisiun_Rumantscha

La Radiotelevisiun Svizra Rumantscha (enfin ils 31 da december 2010 Radio e
Televisiun Rumantscha) è in'organisaziun da communicaziun per emetter emissiuns
rumantschas.

Ils 17 da schaner 1925 vegn emessa l'emprima contribuziun da radio rumantscha.
L'iniziant da quest'emissiun è Felix Huonder. Las emissiuns rumantschas
regularas cumenzan l'onn 1943. Las Cristallas, la "radioscola" rumantscha, vegn
emessa ils 27 da schaner 1955. Per far emissiuns rumantschas stattan a
disposiziun CHF 144'302.50 en 1966.

Il Balcun Tort, l'emprima contribuziun da la televisiun rumantscha, vegn emessa
ils 17 da favrer 1963. Quest'emprima contribuziun ha commemorà l'anniversari da
25 onns rumantsch sco quart linguatg naziunal da la Svizra. La Societad Svizra
da Radio e Televisiun ha schlargià ils davos onns il Radio e la Televisiun
Rumantscha a meds da massa electronics rumantschs impurtants. Dapi 1992 è
vegnida dotada la societad purtadra, la SRG SSR Svizra Rumantscha (SRG.R) cun il
status e las cumpetenzas da la quarta regiun linguistica da la SSR. Il studio
regiunal Grischun, sco residenza da l'organisaziun da program professiunala
(RTR), è daventà in'unitad d'interpresa independenta da la SSR.



https://rm.wikipedia.org/wiki/Punts

La GiuRu (Giuventetgna Rumantscha) è ina uniun rumantscha che ha per finamira da
promover la lavur da giuventetgna e furmar contacts tranter giuvenils da las
differentas regiuns rumantschas e dad autras minoritads internaziunalas.

Finanzialmain vegn la GiuRu sezza sustegnida per gronda part da la Lia
Rumantscha e dal Uffizi federal da cultura. Las entradas da radund 40'000 francs
investescha la GiuRu bunamain cumplettamain puspè en il sponsoring da projects.
Il pli grond project da quests projects e la gasetta da giuventetgna "PUNTS" che
vegn sustegnida da la GiuRu cun radund 15'000 francs.

La GiuRu ha ramassà tut las adressas da las uniuns da giuventetgna rumantschas
dal chantun Grischun. Sin la pagina giuventetgna.net èn tut questas adressas
accessiblas. Plinavant datti er in chalender d'occurrenzas sin questa pagina,
uschia che mintga uniun po publitgar sias occurrenzas. Questa purschida è la
successura da www.giuventetna.ch - ina pagina surmirana che aveva la medema
intenziun.

La "posta-rumantscha" è ina glista da mail che cuntegna en quest mument circa
600 adressas dad email. Mintga persuna po sa registrar cun sia adressa dad email
sin www.posta.giuru.ch ed è lura commember u commembra da la glista. Uschè sa
ella trametter emails a tut tschels commembers e survegn tut ils emails che ils
auters commembers scrivan a la glista. Schebain che la posta-rumantscha è in
project da la GiuRu sa drizza ella betg mo a giuvenils. La finamira da la GiuRu
è da cuntanscher il pli grond public pussaivel.

La GiuRu è commembra da la GCEE, la Giuventetgna da cuminanzas etnicas
Europeanas. Tras quai ha ella contact cun autras minoritads ord l'entira Europa
- davent da la Spagna fin en Russia, davent da Danemark fin en Italia.

L'onn 2005 ha la GiuRu er organisà il seminari d'atun da la GCEE, l'inscunter a
Laax. Radund 70 giuvenils ord l'entira Europa che s'engaschan en lur minoritads
han participà al seminari che ha gì lieu ils 12-16 d'october 2005. La GiuRu
aveva organisà in program cun differents workshops, in excursiun el conturn dal
crap da Flem ed in concert da Corin Curschellas.



https://rm.wikipedia.org/wiki/Principadi_dal_Liechtenstein

Il Liechtenstein, uffizial Principadi da Liechtenstein (Fürstentum
Liechtenstein), è in stadi situà en l’Europa Centrala. Cun sia surfatscha da
160 km² furma el il sisavel pitschen stadi dal mund. Il Liechtenstein è ina
monarchia ereditara constituziunala a basa d’elements democratics e
parlamentars. La suveranitad giascha tant tar il pievel sco tar il prinzi che
deriva da la chasa von Liechtenstein. Il Liechtenstein è in pajais da las Alps e
cunfinescha en il vest cun la Svizra ed en l’ost cun l’Austria. Il territori
statal è sutdividì en dus circuls electorals ed en indesch vischnancas. Vaduz è
la chapitala ed a medem temp la sedia dal prinzi da Liechtenstein. Triesenberg è
la pli gronda vischnanca, entant che Schaan furma la vischnanca cun ils pli
blers abitants. La cuntrada dal Principadi è segnada da la Part Sut (Unterland)
al nord che vegn cultivà intensivamain e da la Part Sura (Oberland) al sid ch’è
pli muntagnard.

Cun la fundaziun da la Lia dal Rain l’onn 1806 è il Principadi daventà
facticamain independent; dapi il Contract da duana dal 1923 è el lià
administrativamain ed economicamain ferm a la Svizra. Plinavant è il Principadi
commember da las Naziuns Unidas e dal Spazi economic europeic, ma betg da
l’Uniun europeica.

Pli baud era il Principadi da Liechtenstein enconuschent sco oasa fiscala.
Suenter diversas afferas a l’intern ed intervenziuns da l’exteriur è il
Liechtenstein s’associà il november 2013 ad ina cunvegna internaziunala cunter
la fugia da taglia.

Il Liechtenstein fa – sco ses vischins Svizra ed Austria – part dals stadis en
l’Europa Centrala che na cunfineschan betg cun la mar. Ils cunfins statals èn
segnads dal Rain e da las Alps; en il vest giascha il chantun Son Gagl, en il
sid il Grischun ed en l’ost il Vorarlberg (Austria). Il cunfin vers la Svizra
furma il Rain; il cunfin vers l’Austria è per gronda part situà sin il fil da la
chadaina dal Reticon.

41,2 km dal cunfin statal èn situads da la vart da la Svizra (27,2 kilometers
chantun Son Gagl, 14 kilometers chantun Grischun). La lunghezza dal cunfin
statal vers l’Austria munta 35,04 km.

Il Liechtenstein sa divida en duas cuntradas: en il vest giascha la Val dal Rain
che furma la zona da colonisaziun principala; en l’ost è situà la Val Samina cun
sias vals lateralas. La part sut da la Val Samina è gia situada da vart
austriaca e finescha sper Frastanz en la part inferiura dal Walgau. Questa part
orientala dal Liechtenstein è spartida da la Val dal Rain tras in crest da 1000
fin 2000 meters autezza ed è strusch populà (cun excepziun da Malbun), ma
cumpiglia radund in terz da la surfatscha dal pajais.

Ultra da quai sa lascha il pajais sparter en duas regiuns, la Part Sut e la Part
Sura. La Part Sut cumpiglia las vischnancas en il nord da Schaan e Planken (ca.
sin l’autezza da la muntogna da las Drei Schwestern), entant che la Part Sura
cumpiglia la part en il sid incl. la chapitala Vaduz. Areguard la structuraziun
dal spazi natiral è la Part Sura pli alpina, entant che la Part Sut giascha per
gronda part en la planira da la Val dal Rain.

11 % da la surfatscha dal pajais furman zona da colonisaziun, 33 % terren
agricul, 41 % guaud e 15 % surfatscha nunproductiva.

Radund la mesadad dal territori statal è situà en la muntogna. Il Liechtenstein
giascha cumplainamain en il Reticon ed appartegna uschia – tut tenor la divisiun
– a las Alps da l’Ost (sch’ins parta las Alps en duas parts) u a las Alps
Centralas (sch’ins divida las Alps en trais regiuns).

Sper ils pizs da la chadaina alpina che fan part da las Alps da chaltschina,
cumpiglia il pajais er duas muntognas ad insla che fan part da la stresa
helvetica resp. da la zona da Flysch: il Fläscherberg en il sid (1135 m s.m.) e
l’Eschnerberg en il nord che furma in impurtant territori d’abitadi en la Part
Sut dal Liechtenstein.

Il Rain furma il pli impurtant e pli lung flum en il Liechtenstein. Sin ina
lunghezza da radund 27 kilometers furma el il cunfin natiral vers la Svizra. En
pli è el d’impurtanza centrala per il provediment d’aua e sco zona da recreaziun
locala. Il segund lung flum furma la Samina cun 12 kilometers. Quest torrent
nascha al Triesenberg e cula la finala en l’Austria en l’Ill (per sa colliar
sper Feldkirch cun il Rain).

Il sulet lai natiral che sa chatta sin il territori dal Liechtenstein furma il
Gampriner Seele. Quest lai è vegnì furmà pir il 1927 tras in’inundaziun dal Rain
colliada cun gronda erosiun. Daspera datti dentant ulteriurs lais artifizials
che vegnan per gronda part duvrads per la producziun da forza electrica. In dad
els è il lai da fermada Steg che furma il pli grond lai dal Liechtenstein.

L’enviern croda la temperatura darar sut minus 15 °C; la stad munta la
temperatura en media tranter 20 e 28 °C. Las precipitaziuns muntan en media
tranter 900 e 1200 mm l’onn (ordaifer la zona interalpina èn quai var 1900 mm).
La durada da la radiaziun dal sulegl munta a radund 1600 uras.

Il Liechtenstein dumbra bundant 37 000 abitants (situaziun dal 2013). Radund dus
terzs èn burgais dal Liechtenstein, radund 20 % derivan da l’ulteriur territori
da lingua tudestga (10,8 % da la Svizra, 5,9 % da l’Austria e 3,4 % da la
Germania), alura suondan mintgamai 3,3 % da l’Italia e da l’anteriura
Jugoslavia, 2,6 % da la Tirchia e 4,8 % d’ulteriurs stadis. En tut cumpiglia la
populaziun residenta persunas che derivan da radund 90 naziunalitads. Il 2012
muntava la creschientscha da la populaziun 1,0 %. La spessezza da la populaziun
munta a radund 230 persunas per kilometer quadrat.

L’excepziun furma il dialect autischem aleman-gualser dal Triesenberg. Questa
populaziun era arrivada enturn il 1300 en rom da la migraziun dals Gualsers na
dal chantun Vallais odiern.

Tenor la dumbraziun dal pievel dal 2010 appartegnevan 75,9 % da la populaziun
dal Liechtenstein a la baselgia roman-catolica, 8,5 % a la confessiun evangelica
e 5,4 % ad ina cuminanza religiusa islamica. 2,2 % eran commembers d’ina autra
confessiun cristiana u d’ina autra religiun, 5,4 % èn sa declerads senza
confessiun e 2,6 % n’han fatg nagina indicaziun davart lur appartegnientscha
religiusa.

Enfin il 1997 ha il Liechtenstein fatg part da l’Uvestgieu da Cuira. Ils 2 da
december da lez onn è entrà en vigur l’Archuvestgieu Vaduz, il qual papa Gion
Paul II aveva stabilì. Dapi lura è Wolfgang Haas archuvestg e la baselgia
parochiala St. Florin a Vaduz è daventada baselgia catedrala.

Chats archeologics demussan ch’il territori dal Liechtenstein odiern è stà abità
dapi il temp neolitic (5avel millenni a.C.). En il fund da la val avess il Rain,
che culava libramain, difficultà l’erecziun d’in abitadi; sin las spundas èn
percunter sa furmadas las emprimas culegnas. Exempels cumprovads èn la collina
dal chastè Gutenberg a Balzers u l’Eschnerberg. L’onn 15 a.C. han ils Romans sut
Augustus conquistà il territori dals Rets ed installà la provinza Raetia. En il
decurs da l’emprim tschientaner s.C. è vegnida construida la via militara
Milaun-Briganza che manava per lung da la vart dretga dal Rain sur il Pass da S.
Gliezi. Tras quai èn er vegnids endrizzads en il Liechtenstein bains purils e
champs fortifitgads.

Suenter la fin da l’Imperi roman dal vest èn immigrads Alemans e la finala è la
Rezia vegnida integrada en il 8avel tschientaner en il Reginavel dals Francs ed
en il 10avel tschientaner en il ducadi aleman. Da quel temp era il territori dal
Liechtenstein dad oz en possess dals conts da Briganza. Ils 3 da matg 1342 è
l’anteriur domini vegnì dividì e constituì il Contadi da Vaduz. En il decurs
dals proxims decennis e tschientaners è il contadi daventà repetidamain
l’unfrenda da guerras e sblundregiadas, per exempel durant la Veglia Guerra da
Turitg (1444–1446) u durant la Guerra svabaisa (1499–1500).

En il decurs dal temp han ils regents da Hohenems fatg adina dapli debits,
uschia ch’els èn la finala stads sfurzads da vender il contadi da Vaduz ed il
Signuradi da Schellenberg. L’onn 1699 ha prinzi Hans Adam da Liechtenstein
acquistà il Signuradi da Schellenberg ed il 1712 il Contadi da Vaduz. Ils 23 da
schaner 1719 ha in diplom, emess tras l’imperatur Karl V, collià il Contadi da
Vaduz ed il Signuradi da Schellenberg ad in principadi imperial sut il num
Liechtenstein. Damai ch’il nov pajais consistiva be da pitschens vitgs purils, è
l’administraziun vegnida installada en la citad la pli vischina, a Feldkirch. Là
ha il prinzi laschà eriger per quest intent il Palais Liechtenstein

Durant las Guerras da coaliziun è il Liechtenstein adina puspè vegnì occupà da
truppas estras, quai ch’ha manà ad ina depauperisaziun creschenta da la
populaziun locala. Durant l’Emprima Guerra da coaliziun (1792–1797) èn
marschadas truppas franzosas en il Principadi; suenter cumbats tranter las
truppas austriac-russas e franzosas èn danovamain returnadas durant la Segunda
Guerra da coaliziun (1799–1802) truppas napoleonicas. L’onn 1806 ha Napoleoun
Bonaparte fundà la Lia dal Rain ed integrà en quella il Principadi da
Liechtenstein sco in dals 16 commembers fundaturs. Uschia è il pajais daventà
sut prinzi Johann I facticamain independent. Il Congress da Vienna (1814/15) ha
confermà l’independenza dal Liechtenstein ed integrà il pajais en la Lia
tudestga.

Durant l’Emprima Guerra mundiala è il Liechtenstein restà neutral e na fiss betg
stà bun da sa defender en cas da guerra, damai che l’armada era gia vegnida
dissolvida il 1868 per motivs finanzials. Senza armada n’hai dà nagina mancanza
da forzas da lavur, uschia ch’i fiss stà pussaivel da schlargiar l’industria da
textilias ch’era vegnida stabilida durant ils decennis precedents. Ma ils
alliads han scumandà d’importar fil sur la Svizra, uschia che quest’industria è
vegnida interrutta dal tuttafatg. Quai ha manà a l’impovriment da la populaziun.
Suenter la fin da la guerra ha il Liechtenstein schlià il Contract da duana cun
l’Austria ch’aveva pers la guerra.

Curt suenter ch’il Contract da duana cun l’Austria è vegnì schlià il 1919, è il
Liechtenstein s’avischinà a la Svizra ed ha serrà cun quella il Contract da
duana dal 1923 ch’è en vigur fin oz. Suenter che l’Austria è s’alliada il mars
1938 al Reich tudestg, ha prinzi Franz Josef II decidì – sco emprim prinzi dal
Liechtenstein insumma – da transferir sia sedia a Liechtenstein sin il chastè da
Vaduz.

Er durant la Segunda Guerra mundiala è il Liechtenstein sa declerà neutral e n’è
mai stà involvì en acziuns da guerra. Il cuntrari ha il Principadi profità da
ses avantatgs dal lieu: nagina mancanza da lavurers tras il servetsch militar,
posiziun centrala, uniun da duana cun la Svizra neutrala, avantatg da taglia e
stabilitad politica. Quai ha manà a la fundaziun da novas interpresas
industrialas ed ha inizià ina ferma creschientscha economica.

Suenter la fin da la Segunda Guerra mundiala ha il Liechtenstein pudì sa
sviluppar plaunsieu ad in’impurtanta plazza economica segnada da gronda
stabilitad politica. Il dretg da vuschar da las dunnas è però vegnì introducì
pir il 1984 ed er a las Naziuns unidas è il Liechtenstein s’associà pir il 1990.

D’impurtanza per il svilup economic è er stada la participaziun al Spazi
economic europeic (SEE). Quella è vegnì decidì il 1992 tras votaziun dal pievel,
e quai paucas emnas suenter che la Svizra aveva refusà da daventar commembra dal
SEE. La commembranza dal Spazi economic europeic ha garantì las quatter
libertads economicas (persunas, rauba, servetschs e chapital) tranter il
Liechtenstein e l’Uniun europeica sco er ils ulteriurs commembers dal SEE
(Norvegia ed Islanda).

Il 2004 ha prinzi Hans-Adam II nominà ses figl e prinzi ereditar Alois da
Liechtenstein sco ses substitut ed al ha incumbensà d’exequir ils dretgs
suverans che cumpetan al prinzi. Il titel da prinzi vegn però pir a passar a ses
figl suenter la mort da Hans-Adam.

Tenor la Constituziun vertenta sa definescha il Liechtenstein sco «monarchia
ereditara constituziunala a basa d’elements democratics e parlamentars». La basa
parlamentar-democratica furma il dretg dal pievel d’eleger e relaschar ils
represchentants da la legislativa; plinavant po il pievel far dretg da tscherts
elements da la democrazia directa.

La pussanza legislativa giascha en ils mauns dal prinzi e dal parlament, numnà
Dieta (Landtag). La Dieta consista da 25 represchentants che vegnan elegids dal
pievel mintga quatter onns tenor il dretg d’elecziun da proporz. En il circul
electoral Part Sut vegnan elegids 10 ed en il circul electoral Part Sura 15
represchentants. La legislaziun vegn reglada en l’artitgel 65 da la
Constituziun. Tenor quest artitgel na dastgan naginas leschas vegnir decididas u
midadas senza la participaziun da la Dieta. Suenter che quella ha deliberà ina
lescha, sto quella vegnir sancziunada dal prinzi. Sche quai na succeda betg
entaifer sis mais, vala la lescha sco refusada.

La cuntrada politica dal Liechtenstein vegn dominada da duas partidas
conservativas, numnadamain da la Vaterländische Union e da la Fortschrittliche
Bürgerpartei. La Vaterländische Union è represchentada pli ferm en la Part Sura
e vala sco pli liberala ed orientada vers la Svizra, entant che la
Fortschrittliche Bürgerpartei è plitost da chasa en la Part Sut e vala sco
fidaivla al prinzi e favuraivla a l’Austria. Abstrahà da quai na datti naginas
differenzas ideologicas pli grondas tranter las duas partidas grondas. Il 2013
ha la nova gruppaziun Die Unabhängigen gudagnà surprendentamain 15,3 % da las
vuschs.

La regenza che furma l’executiva ha num Cussegl guvernativ (Regierungsrat). Ella
sa cumpona dal schef da la regenza e da quatter cussegliers guvernativs. Las
fatschentas da la regenza èn repartidas sin 15 ressorts. Ils cussegliers
guvernativs vegnan proponids da la Dieta e designads tras il prinzi. Il 2003 è
entrà en vigur in nov artitgel constitutiv (ordvart contestà), tenor il qual il
prinzi ha il dretg da relaschar da tut temp l’entira regenza u singuls
cussegliers guvernativs e quai senza inditgar motivs.

L’administraziun dal Liechtenstein (numnada Administrativa) sa cumpona da 46
posts da servetschs ch’èn per gronda part suttamess directamain a la Dieta.

Impurtantas etappas istoricas en il process d’integraziun e da cooperaziun han
furmà l’adesiun a la Lia dal Rain il 1806, a la Lia tudestga il 1815, la
cunvegna da duana e da valuta cun l’Austria il 1852 e la finala il Contract da
duana cun la Svizra il 1923, al qual è suandada in’entira retscha da cunvegnas
bilateralas.

Suenter il restabiliment economic dal Suenterguerra è suandada il 1950 l’adesiun
al Statut dal Tribunal internaziunal, la signatura da l’Acta finala da Helsinki
da l’Organisaziun per la segirezza e la collavuraziun en l’Europa odierna (1975)
sco er l’adesiun al Cussegl da l’Europa (1978) ed a las Naziuns Unidas (1990).
1991 è il Liechtenstein daventà commember cumplain da l’Associaziun europeica da
commerzi liber ed il 1995 dal Spazi economic europeic e da l’Organisaziun
mundiala da commerzi. Il 2008 ha il Principadi plinavant segnà la Cunvegna da
Schengen/Dublin.

Las represchentanzas consularas dal Liechtenstein vegnan per gronda part
surpigliadas tras la Svizra. Atgnas represchentanzas diplomatica ha il
Liechtenstein a Vienna, Berna, Berlin, Brüssel, Strassburg e Washington, D.C.
sco er missiuns permanentas a New York e Genevra tar las Naziuns unidas. En il
Liechtenstein èn accreditadas represchentanzas diplomaticas da radund 80 pajais;
quellas residieschan però per gronda part a Berna.

L’ambassada a Brüssel tgira ils contacts cun l’Uniun europeica, la Belgia e la
Sedia papala. Las relaziuns cun la Svizra èn spezialmain stretgas e vastas; per
part surpiglia la Svizra incumbensas statalas che fissan strusch da dumagnar per
in stadi da la grondezza dal Liechtenstein. L’onn 2000 ha la Svizra er nominà in
ambassadur envers il Liechtenstein; quel residiescha però a Berna.

Il 1866 ha l’Austria pers cunter la Prussia en la Guerra tudestga. Sinaquai ha
la Prussia dissolvì la Lia tudestga e fundà la Lia tudestga dal nord, la quala
dueva vegnir transfurmada il 1871 – suenter la victoria encunter la Frantscha –
en l’Imperi tudestg.

Il traffic public ha ina rait fitg vasta che collia tut las indesch vischnancas.
Il pli impurtant med public furman ils bus da l’interpresa da transport
LiechtensteinMobil. En tut mainan 13 differentas lingias tras il pajais e
collian er las vischnancas da Sargans e Buchs (staziuns da las VFF) sco er
Sevelen e la citad austriaca Feldkirch cun il Liechtenstein. Ultra da quai
cursescha la lingia da bus 70 da l’Associaziun da traffic Vorarlberg pliras
giadas a di tranter Schaan, Feldkirch e Klaus (en il Vorarlberger Vorderland), e
quai da temps che correspundan a la lavur en squadras da las grondas firmas da
la regiun.

La suletta lingia da viafier che maina tras il Liechtenstein è quella tranter
Feldkirch (Austria) e Buchs (Svizra) che sa chatta en possess da las ÖBB. Sin
ils radund 9,5 kilometers che giaschan entaifer il territori dal Liechtenstein
tegnan trens regiunals a las trais staziuns Forst-Hilti, Nendeln e Schaan-Vaduz.
Ultra da quai curseschan ils trens internaziunals da Vienna/Salzburg a Turitg
sin quest traject.

En il Liechtenstein sez na datti nagina plazza d’aviaziun; a Balzers exista in
heliport che vegn manà a basa privata. La plazza d’aviaziun ch’è situada il pli
datiers dal Liechtenstein è quella da Son Gagl-Altenrhein. La plazza d’aviaziun
da Friedrichshafen sa chatta en ina distanza da 90 kilometers da Vaduz, quella
da Turitg/Kloten en ina distanza da radund 115 kilometers.

Da las persunas che lavuran en il Liechtenstein èn bundant 50 % betg
domiciliadas en il pajais sez, mabain penduleschan na da la Svizra (2009: 8631
persunas) e da l’Austria (7470 persunas). Perquai na pon ins en il cas dal
Liechtenstein betg trair conclusiuns directas dal PNB areguard la situaziun
d’entradas da la populaziun indigena.

Bleras interpresas èn activas sin ils champs da la construcziun da maschinas ed
en l’industria d’alimentaziun. Savens possedan ellas er ulteriuras plazzas da
producziun a l’exteriur. Impurtantas interpresas che derivan dal Liechtenstein
èn: Hilti AG, ThyssenKrupp Presta AG, Hoval AG, Hilcona AG, Ivoclar Vivadent AG
ed OC Oerlikon Balzers.

Daspera appartegnevan 17 % da las plazzas da lavur al sectur da finanzas, il
qual attribuescha radund 27 % al product naziunal brut. Quest sectur è adina
puspè vegnì sut squitsch pervia da l’uschenumnà «dretg da fundaziun» statal che
garantiva als investiders anonimitad absoluta. Be l’affera cun la Germania ha gì
per consequenza che taglias en l’autezza da radund 807 milliuns euros han stuì
vegnir pajadas suenter. Igl è da supponer ch’il squitsch sin pussaivladads da
mitschar da la taglia – tant en il Liechtenstein sco er en auters pajais –
vegnia anc a crescher en l’avegnir.

Purtaders da producziuns teatralas e musicalas èn surtut singulas uniuns. Las
pli impurtantas èn: Operettenbühne Balzers, Operettenbühne Vaduz, Liechtenstein
Musical Company ed Opern Verein Vaduz. Tut las quatter organisaziuns numnadas
realiseschan per regla ina nova producziun en il turnus da dus onns.

Il Theater am Kirchplatz (TaK) a Schaan è la pli impurtanta sala da teater e da
concerts dal Liechtenstein. Dapi l’october 2003 datti plinavant a Vaduz il
Theater Schlösslekeller, nua ch’il «Liechtenstein Gabarett» (LiGa) realisescha
mintg’onn in nov program.

Il 1978 è vegnì fundà il P.E.N.-Club Liechtenstein, uschia ch’er questa
enconuschenta federaziun internaziunala d’auturs è represchentada al lieu. Il
P.E.N.-Club surdat premis e stipendis ed organisescha prelecziuns.

Il Kunstmuseum Liechtenstein è il museum statal per art modern e contemporan a
Vaduz. L’edifizi dals architects Meinrad Morger, Heinrich Degelo e Christian
Kerez è vegnì terminà il 2000. La collecziun dal museum cumpiglia art modern e
contemporan internaziunal che tanscha dal 19avel tschientaner fin al temp
preschent. Plinavant vegnan adina puspè mussadas en exposiziuns spezialas ovras
or da las vastas collecziuns dal prinzi.

Il Liechtensteinisches Landesmuseum è vegnì reavert il 2003 suenter renovaziuns
cumplessivas. El preschenta l’istorgia, la cultura e la natira dal pajais.

Ils clubs da ballape dal Liechtenstein fan part dal manaschi da gieus da
l’Associaziun svizra da ballape. L’onn 2008 ha il FC Vaduz giugà en la pli auta
liga svizra, la Super League; per regla gioga il club però en la Challenge
League.

En la regiun muntagnarda da Malbun pon ins far divers sports d’enviern. En il
ski alpin ha il Liechtenstein adina puspè gì gronds success. Tar ils gieus
olimpics dal 1980 a Lake Placid ha Hanni Wenzel gudagnà duas medaglias d’aur ed
ina d’argient; er ses frar Andreas Wenzel ha gudagnà numerusas cursas da la
cuppa mundiala.

A l’entschatta dal 21avel tschientaner ha Marco Büchel gì divers success en il
ski alpin; actualmain è Tina Weirather – la figlia da Hanni Wenzel – la pli
enconuschenta skiunza dal pajais. En la statistica inuffiziala ‹Medaglias
olimpicas tenor dumber d’abitants› è il Liechtenstein schizunt sin l’emprim plaz
da tut ils pajais.



