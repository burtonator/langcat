https://nl.wikipedia.org/wiki/D-day

De term D-day wordt in de krijgsmacht gebruikt om de dag aan te duiden waarop
een aanval of operatie gepland is.

De termen D-day en H-hour worden gebruikt om respectievelijk de dag en het uur
aan te duiden waarop een militaire operatie zal plaatsvinden. De letters zijn
afgeleid van de Engelse woorden waarvoor zij staan: "D" voor "day" en "H" voor
"hour" (uur). "H-Hour" wordt daarom in het Nederlands wel vertaald als uur U. Er
is slechts één D-day en één H-hour voor alle deelnemende troepen die aan
dezelfde operatie deelnemen.

Deze termen kunnen ook gebruikt worden in combinatie met plus- en mintekens.
Hiermee wordt dan de tijd ná of de tijd vóór de operatie aangeduid. Voorbeelden:
H -3 betekent 3 uur voor H-hour, D +3 betekent 3 dagen na D-day, H + 75 minuten
betekent 1 uur en 15 minuten na H-hour enzovoort.

Andere verklaringen van de naam D-day zijn Decision Day (Beslissingsdag) of
Disembarcation Day (uitlaaddag) of Demolition day, dit zijn echter backroniemen.

De bekendste militaire operatie die onder de naam "D-day" bekend is geraakt is
operatie Overlord, de geallieerde landingen in Normandië op dinsdag 6 juni 1944.
Het was de grootste amfibische invasie in de geschiedenis en het begin van de
bevrijding van West-Europa. In Oost-Europa waren de Duitsers al aan het
verliezen van de Sovjet-Unie en twee dagen daarvoor was Rome veroverd.



https://nl.wikipedia.org/wiki/John_Steele

John M. Steele (Metropolis (Illinois), 29 november 1912 – Fayetteville (North
Carolina), 16 mei 1969) was een Amerikaanse paratrooper van het 82nd Airborne
die de nacht voor de Amerikaanse invasie in Normandië met zijn parachute bleef
hangen aan de kerktoren in Sainte-Mère-Église

De nacht voor D-Day (Operatie Overlord) op 6 juni 1944 werden de paratroopers in
golven boven het westelijke deel van het gebied gedropt. De Duitsers waren
echter al gealarmeerd toen rond 1 uur 's nachts de paratroopers van het 1e en 2e
bataljon foutief recht boven het dorp werden gedropt. Ze waren daarbij een
makkelijk doelwit voor de Duitsers en soldaat John Steele behoorde dan ook tot
de weinige parachutisten die het overleefden. Hij hing meer dan 2 uur
bewegingloos in de kerktoren en deed hij alsof hij dood was. Hij werd toch
gevangengenomen, maar wist later aan de Duitsers te ontsnappen. Hij voegde zich
weer bij zijn divisie toen Amerikaanse troepen van het 3e bataljon, de 505th
Parachute Infantry Regiment het dorp bestormden en 30 Duitsers gevangennamen en
11 Duitsers doodden.

Vanwege zijn acties en verwondingen werd hem de Bronze Star voor moed en de
Purple Heart voor zijn verwondingen toegewezen. John Steele overleefde de oorlog
en is nadien meerdere malen teruggegaan naar deze plaats waar hij tot ere-burger
werd benoemd. Hij overleed aan keelkanker op 16 mei 1969.



https://nl.wikipedia.org/wiki/Will_Grigg

William Donald 'Will' Grigg (Solihull, 3 juli 1991) is een Noord-Iers betaald
voetballer die doorgaans speelt als spits. In 2015 verruilde hij Brentford voor
Wigan Athletic. Grigg maakte in 2012 zijn debuut in het Noord-Iers
voetbalelftal.

Grigg begon zijn carrière als voetballer in de jeugd van Birmingham City, waar
hij vanaf zijn zevende levensjaar in de opleiding speelde. Op zijn vijftiende
brak de aanvaller zijn been en hij stond daardoor twaalf maanden langs de kant.
In 2007 verliet hij Birmingham City, waarna hij een jaar actief was voor
Stratford Town.

Na een jaar daar kon Grigg een contract tekenen bij West Bromwich Albion, maar
dat aanbod sloeg hij af en in plaats daarvan verkaste hij naar Walsall. Op 20
december 2008 debuteerde de Noord-Ier in de League One, toen op bezoek bij
Cheltenham Town met 0–0 gelijkgespeeld werd. In de blessuretijd was hij de enige
wissel van Walsall. Bij dit optreden bleef het in het seizoen 2008/09 en in de
jaargang erna kwam de aanvaller zelfs niet eens in actie. In het seizoen 2010/11
werd hij meer een vaste waarde; uiteindelijk zou hij dat seizoen tot
achtentwintig optredens komen, met daarin vier doelpunten. Zijn eerste doelpunt
van de vier, ook zijn eerste professionele doelpunt, maakte Grigg op 11 januari
2011, tijdens een gelijkspel op bezoek bij Bristol Rovers (2–2). Na vijf minuten
opende de Noord-Ier de score in deze wedstrijd. Het seizoen erna scoorde hij
opnieuw viermaal, maar in de jaargang 2012/13 was het flink raak voor de spits:
na eenenveertig wedstrijden had Grigg negentien doelpunten achter zijn naam
staan. Hierdoor kwam interesse op gang van onder meer Derby County, Aston Villa,
Southampton en Norwich City. Aan het einde van het seizoen besloot Grigg geen
nieuw contract te tekenen bij Walsall en hij vertrok transfervrij bij de club.

Nadat hij geen contract meer had bij Walsall, tekende hij voor competitiegenoot
Brentford, waar hij een driejarige verbintenis kreeg. Zijn debuut maakte hij op
de eerste speeldag, tijdens een 1–1 gelijkspel op bezoek bij Port Vale. Grigg
mocht van coach Uwe Rösler direct in de basis beginnen en hij speelde het gehele
duel mee. Tijdens zijn tweede wedstrijd voor Brentford, tekende hij voor zijn
eerste en tweede doelpunt in dienst van zijn nieuwe club. Tegen Sheffield United
scoorde hij tweemaal bij een stand van 1–1 en hij besliste daarmee de eindstand
op 3–1. Een blessure, zijn internationale verplichtingen en een vermindering aan
vertrouwen van Rösler zorgden ervoor dat Grigg een mindere vorm had, wat hij
zelf ook toegaf. Tien wedstrijden op rij wist de Noord-Ier niet te scoren en
uiteindelijk scoorde hij slechts vijfmaal dit seizoen. Brentford promoveerde
naar het Championship, maar Grigg promoveerde niet mee.

Grigg bleef actief in de League One, want op juli 2014 werd hij voor de duur van
één seizoen op huurbasis bij MK Dons gestald. Tijdens zijn debuut wist de
aanvaller direct tot scoren te komen. In de thuiswedstrijd tegen Gillingham
scoorde hij in de achtenzestigste minuut de 2–2, waarna MK Dons nog uitliep naar
de 4–2. Drie wedstrijden op rij wist hij geen doelpunten te maken, maar daarna
was hij tweemaal trefzeker in de verrassende overwinning tegen Manchester United
in de League Cup. Hij maakte de eerste twee doelpunten en na twee goals van
Benik Afobe eindigde het bekerduel in 4–0. Hij eindigde zijn seizoen bij MK Dons
met twintig treffers in vierenveertig wedstrijden. Zijn club promoveerde, net
als Brentford een jaar eerder, naar het Champiobnship, maar voor het tweede jaar
op rij promoveerde hij zelf niet mee.

Op 14 juli 2015 ondertekende Grigg een contract bij Wigan Athletic dat het
seizoen ervoor gedegradeerd was naar de League One. De aanvaller ondertekende
een driejarige verbintenis. Zijn eerste competitiedoelpunt viel op 19 augustus,
toen met 3–0 gewonnen werd van Scunthorpe United. Na drie minuten opende de
Noord-Ier de score, toen hij vanaf de strafschopstip voor de 1–0 zorgde. Op 30
januari 2016 won Wigan met 3–0 van Port Vale. In de zevende, eenenveertigste en
negenenzestigste minuut scoorde Grigg. Dit was zijn eerste hattrick voor Wigan.
Aan het einde van het seizoen 2015/16 had Grigg vijfentwintig competitietreffers
op zijn naam staan, waarmee hij zich tot topscorer van de League One kroonde.
Tevens werd Wigan Athletic kampioen, waardoor promotie naar het Championship
behaald werd.

In mei 2016 plaatste Sean Kennedy, supporter van Wigan Athletic, een video
online met de titel Will Grigg's on Fire. In deze video zong hij een gelijknamig
nummer, met de tekst van een supporterslied op de muziek van het nummer Girl on
Fire van Alicia Keys en 'Freed from Desire' van Gala Rizzatto. De video werd erg
populair en vooral het tweede nummer werd ook door velen gezongen. Kennedy kreeg
van Wigan-voorzitter David Sharpe een gratis seizoenskaart voor het seizoen
2016/17. Ook tijdens het EK 2016 brachten supporters van diverse landen het
nummer meermaals ten gehore.

Grigg maakte zijn debuut in het Noord-Iers voetbalelftal, toen dat team op 2
juni 2012 in een oefenduel met 6–0 van Nederland verloor. Robin van Persie en
Ibrahim Afellay scoorden tweemaal en ook Wesley Sneijder en Ron Vlaar kwamen op
het scorebord. Grigg mocht van bondscoach Martin O'Neill in de basis starten en
hij speelde het gehele duel mee. De andere debutanten deze wedstrijd waren James
McPake (Hibernian) en Daniel Lafferty (Burnley). Grigg werd de zomer van 2016
door O'Neill opgenomen in de Noord-Ierse selectie voor het EK in Frankrijk, de
eerste deelname van het land aan een EK. Hij kwam tijdens het toernooi niet in
actie. Noord-Ierland werd in de achtste finale uitgeschakeld door Wales (0–1),
dat won door een eigen doelpunt van de Noord-Ierse verdediger Gareth McAuley.



https://nl.wikipedia.org/wiki/Kabinet-Rutte_I

Het kabinet-Rutte I, aanvankelijk ook wel het kabinet Rutte-Verhagen genoemd,
was een Nederlands kabinet. Het was een minderheidskabinet bestaande uit de
politieke partijen VVD en CDA, en kreeg van oktober 2010 tot april 2012
gedoogsteun vanuit de Tweede Kamer van de PVV. Sinds het wegvallen van de
gedoogsteun was het demissionair. Het kabinet stond onder leiding van premier
Mark Rutte en werd op 14 oktober 2010 beëdigd als opvolger van
kabinet-Balkenende IV, na de Tweede Kamerverkiezingen van 9 juni 2010 en de
daaropvolgende kabinetsformatie.

Met de gedoogsteun van de PVV kon het kabinet oorspronkelijk rekenen op 76
zetels, een meerderheid van één zetel. Na het vertrek van Hero Brinkman uit de
PVV-fractie, die verder ging als eenmansfractie in het parlement, verloor het
kabinet-Rutte deze meerderheid. Bij zijn vertrek uit de PVV liet Brinkman echter
weten dat hij het kabinet-Rutte zou blijven steunen.

Op 21 april 2012 maakte premier Mark Rutte bekend dat het, na zeven weken
onderhandelen in het Catshuis over de begroting voor 2013, niet was gelukt tot
overeenstemming te komen met Geert Wilders. Na het stuklopen van de
onderhandelingen gaf de PVV aan per die dag geen gedoogpartner meer te zijn van
het kabinet. Op 23 april 2012 bood Mark Rutte als gevolg daarvan het ontslag van
het voltallige kabinet aan bij koningin Beatrix.

Op 26 april 2012 bereikten de fractievoorzitters van de demissionaire
regeringspartijen VVD en CDA en die van de oppositiepartijen D66, GroenLinks en
de ChristenUnie (de zogenaamde Kunduzcoalitie) een akkoord over het
bezuinigingspakket voor 2013. Nederland kon dit zogeheten Lenteakkoord nog voor
de deadline van eind april naar de Europese Commissie in Brussel sturen.

Op 5 november 2012 kwam aan het kabinet een einde, toen het kabinet-Rutte II
werd beëdigd.

Na de Tweede Kamerverkiezingen van 9 juni 2010 ging de kabinetsformatie van
start onder leiding van informateur Uri Rosenthal. Deze concludeerde eerst dat
een samenwerking tussen de grootste partij (VVD) en grootste winnaar (PVV) niet
mogelijk was. Een verkenning naar een 'paars-plus' kabinet was het gevolg. Ook
deze poging strandde nadat de partijen het niet eens waren geworden over de
financiën. Onder informateur Ruud Lubbers werd er informeel onderhandeld tussen
VVD, PVV en CDA. De conclusie was dat de VVD en het CDA samen in een kabinet
gingen zitten, gedoogd door de PVV.

De formele onderhandelingen tussen de drie partijen werden geleid door
informateur Ivo Opstelten. Deze poging strandde aanvankelijk, toen er een crisis
in het CDA ontstond over samenwerking met de PVV. Secondant Ab Klink was tegen
onderhandelen met de PVV, samen met Tweede Kamerleden Ad Koppejan en Kathleen
Ferrier. Na fractieberaad werd Ank Bijleveld aangesteld als de nieuwe secondant
voor het CDA, maar de PVV gaf aan geen vertrouwen meer te hebben in verdere
onderhandelingen met het CDA. Een dag later kwam er echter onverwachts een
ommekeer in de situatie, toen Ab Klink zijn Tweede Kamerlidmaatschap opzegde en
meteen werd opgevolgd door Raymond Knops. Hoewel informateur Opstelten in zijn
eindverslag aan de de Koningin aangaf dat de informatiepoging mislukt was, en de
gesprekken met de koningin nog gaande waren, gaf de PVV aan toch verder te
willen onderhandelen omdat Klink was opgestapt. Daarop benoemde de Koningin een
dag later de vicepresident van de Raad van State, Herman Tjeenk Willink, tot
informateur, om alles staatsrechtelijk op orde te brengen. Ivo Opstelten werd na
het eindverslag van Tjeenk Willink weer aangesteld als informateur, waarna de
onderhandelingen werden hervat. Op 28 september 2010 was het regeerakkoord klaar
en tevens het zogeheten gedoogakkoord. Op 29 september werden deze akkoorden
voorgelegd aan de fracties. Op 2 oktober sprak het congres van het CDA over
deelname aan de regering. Op het congres stemde een meerderheid van 68% van de
aanwezige leden voor de samenwerking met de PVV, maar er klonken ook ferme
tegengeluiden. De PVV tekende alleen voor het gedoogakkoord, niet voor het
regeerakkoord.

Op 29 september 2010 maakte premier Mark Rutte bekend dat er een motto was voor
de nieuwe coalitie. Dit motto werd op donderdag 30 september verstrekt, tijdens
de presentatie van het regeer- en gedoogakkoord. Het motto was "Vrijheid en
verantwoordelijkheid". Vrijheid komt voor in de partijnamen van de VVD en PVV.

De hiernavolgende tekst komt uit het regeerakkoord: "Minderheidskabinetten zijn
in Nederland niet gebruikelijk. Dit akkoord is tot stand gekomen door
besprekingen over een regeerakkoord tussen de coalitiefracties van VVD en CDA.
Daarnaast is een gedoogakkoord overeengekomen tussen de fracties van VVD, PVV en
CDA dat betrekking heeft op immigratie, integratie, asiel, veiligheid,
ouderenzorg en het overeengekomen bezuinigingspakket. De ingrijpende besluiten
die in het gedoogakkoord zijn opgenomen hebben de steun van de fracties van VVD,
PVV en CDA. Bij voorstellen uit het regeerakkoord kan de PVV-fractie
tegenstemmen. Moties van wantrouwen en afkeuring zullen – voor zover het
maatregelen uit het regeerakkoord betreft – door de PVV niet worden gesteund."

Het aantal ministers werd teruggebracht van 16 in Balkenende IV naar 12 in
'Rutte'. De ministeries van Landbouw, Natuur en Voedselkwaliteit en Economische
Zaken werden samengevoegd tot het ministerie van Economische Zaken, Landbouw en
Innovatie; VROM en Verkeer & Waterstaat fuseren tot het ministerie van
Infrastructuur en Milieu. Een deel van de taken van Binnenlandse Zaken en
Koninkrijksrelaties (BZK) ging naar Justitie, dat het ministerie van Veiligheid
en Justitie ging heten. Verder krijgt BZK volkshuisvesting en integratie erbij.

Ook de ministers zonder portefeuille voor Ontwikkelingssamenwerking, voor Wonen,
Wijken en Integratie en voor Jeugd en Gezin verdwenen, om plaats te maken voor
een minister voor Immigratie en Asiel, die valt onder BZK.

Op 26 oktober 2010 presenteerde premier Rutte zijn regeringsverklaring in de
Tweede Kamer. Eerder echter was het eerste meningsverschil binnen de
gedoogcoalitie al ontstaan door de dubbele nationaliteit (Zweeds-Nederlands) van
CDA-staatssecretaris Marlies Veldhuijzen van Zanten-Hyllner. De PVV wilde per
motie dat Veldhuijzen haar Zweedse nationaliteit opgaf, maar geen enkele andere
partij steunde dit. Rutte, die bij de presentatie van het voorgaande kabinet
bezwaar had gemaakt tegen de tweede (Turkse) nationaliteit van
PvdA-staatssecretaris Nebahat Albayrak, steunde Veldhuijzen van Zanten en
verklaarde dat een Zweeds paspoort, in tegenstelling tot een Turkse
nationaliteit, geen probleem vormde, daar de Turkse nationaliteit rechten en
plichten aan haar onderdanen oplegt (het dienen in het leger bijvoorbeeld), en
dit bij de Zweedse nationaliteit niet het geval is.

Bij de start van het kabinet steunde het kabinet in de Senaat op een minderheid
van VVD/CDA van 35 van de 75 zetels. De 2 SGP-senatoren stemmen meestal met de
regering mee, maar desondanks bezit de oppositie een meerderheid. Het eerste
conflict ontstond met betrekking tot de verhoging van de btw op de
podiumkunsten. Door het dreigement premier Rutte van vakantie terug te laten
roepen, deed het kabinet bij monde van staatssecretaris Frans Weekers op 21
december 2010 een concessie en stelde de invoering 6 maanden uit. Ook de korting
op de AOW-toeslag voor 65-plussers met een jongere partner wordt later ingevoerd
en ontziet de laagste inkomens. Hierna kreeg het kabinet steun van de SGP,
ChristenUnie, D66 en OSF en daarmee werden de belastingplannen aangenomen.

Het wetsvoorstel ter invoering van het elektronisch patiëntendossier (EPD) werd
op 5 april 2011 unaniem door de Eerste Kamer verworpen.

Op 2 maart 2011 waren de Provinciale Statenverkiezingen 2011. De hierbij gekozen
Statenleden kozen op 23 mei 2011 de Eerste Kamerleden. Tijdens deze Eerste
Kamerverkiezingen 2011 werd duidelijk dat het kabinet met 37 zetels net geen
meerderheid had behaald. Over het algemeen werd echter aangenomen dat dit vaak
geen probleem zou zijn, omdat men met de steun van de regeringsgezinde
SGP-senator wel aan een meerderheid van 38 zetels kan komen.

Door het vertrek van de PVV als gedoogpartner, op 21 april 2012, viel de basis
waarop het kabinet kon rekenen in de Eerste Kamer weg. Op 8 mei verwierp de
Eerste Kamer de wijziging Wet personenvervoer 2000 met steun van de PVV-fractie.

In de Tweede Kamer heeft het kabinet officieel geen parlementaire meerderheid.
Voor die delen van het regeerakkoord, die samenvallen met het gedoogakkoord, kan
echter gerekend worden op steun van eenmansfractie lid-Brinkman. Tijdens het
debat over de regeringsverklaring in oktober 2010 zag Job Cohen, leider van de
grootste oppositiepartij PvdA, voor de oppositie slechts 'een klein muizengaatje
om haar poot door te steken'. In de praktijk bleken er wel heel grote gaten te
vallen tussen de standpunten van de regeringspartijen en de PVV over onderwerpen
als de sociale zekerheid en de buitenlandse politiek. Zo hielp de PvdA het
kabinet aan een meerderheid in kwesties als de eurocrisis en het
pensioenakkoord. De PVV staat in deze dossiers lijnrecht tegenover het
kabinetsbeleid. Op 21 januari 2012 verklaarde de leider van de PvdA in de
Volkskrant dat hij stopte met deze steun aan het kabinet.

De eerste test kwam bij het kabinetsbesluit om een opvolger voor de Taskforce
Uruzgan naar Afghanistan te sturen, de Nederlandse politietrainingsmissie in
Kunduz. Hierin waren de oppositiepartijen PvdA, SP, PvdD en gedoogpartner PVV
tegen. Alleen de SGP had al vroegtijdig besloten steun te zullen geven. Daarom
was de steun van D66, GroenLinks en de ChristenUnie nodig voor een
Kamermeerderheid. Deze partijen worstelden met de vraag om steun te verlenen of
niet. De regering stuurde een aanvullende brief aan de Kamer. Uiteindelijk
stemde in de nacht van 27 op 28 januari 2011 een meerderheid van VVD, CDA, D66,
GroenLinks, ChristenUnie en de SGP voor de missie. Binnen de GroenLinks-fractie
stemde Ineke van Gent echter tegen.

De positie van de SGP in de Tweede Kamer werd ook gezien als van belang. Hoewel
met deze fractie geen afspraken zijn gemaakt over het kabinetsbeleid heeft
premier Rutte verklaard "met een schuin oog" te kijken naar de SGP. Merkbaar is
dit geworden in kabinetsafspraken: plannen om de regeling van het aantal
koopzondagen per jaar over te laten aan de afzonderlijke gemeenten, haalden het
niet, hoewel de VVD daar in de aanloop naar de verkiezingen in 2010 campagne
voor gevoerd had. Ook kreeg de SGP in april 2011 gedaan dat bezuinigingen op het
passend onderwijs en een boete van 3000 euro voor te lang studerenden beide met
een jaar werden uitgesteld.

Op 17 augustus 2011 diende de SP een motie van afkeuring in tegen premier Rutte.
Dit naar aanleiding van zijn optreden in de Europese schuldencrisis. De motie
kreeg alleen steun van de Partij voor de Dieren. De PVV en de ChristenUnie
hadden ook aangegeven het kabinet niet langer te steunen in hun oplossing van
deze schuldenproblematiek. Op 6 oktober bleken alleen deze vier fracties van
PVV, SP, CU en de PvdD tegen de uitbreiding van het Europese noodfonds EFSF ten
behoeve van Griekenland.

Tijdens het parlementair debat op 22 oktober 2011 - voor het eerst sinds 1918 op
een zaterdag - voorafgaande aan de EU-top over de Europese staatsschuldencrisis,
kreeg de regering pas na een derde termijn van de kamer voldoende steun van drie
grote oppositiepartijen, de PvdA, D66 en GroenLinks. Premier Rutte moest wel aan
de moties en eisen van deze drie partijen tegemoetkomen. Op 28 februari 2012
ging de Tweede Kamer akkoord met een lening van 130 miljard aan Griekenland,
dankzij de steun van dezelfde drie oppositiefracties.

Op 20 maart 2012 verliet Hero Brinkman de PVV-fractie. Brinkman ging zelfstandig
verder als Lid-Brinkman. Hierdoor verloor de gedoogconstructie, vertaald naar
het aantal zetels van de deelnemende partijen, haar meerderheid in de Tweede
Kamer. Door de SGP en Lid-Brinkman, die het kabinet op veel punten steunden, kon
bij stemmingen echter alsnog een meerderheid ontstaan. Brinkman gaf aan het
kabinet-Rutte niet te willen laten vallen.

Naar aanleiding van negatieve cijfers van het CPB (begrotingstekort van 4,5% in
2013) startten coalitiepartners VVD, CDA en gedoogpartner PVV op 5 maart 2012
besloten bezuinigingsonderhandelingen in het Catshuis.

Op 28 maart 2012 maakte de Rijksvoorlichtingsdienst (RVD) bekend dat het
Catshuisoverleg voor die dag eerder afgelopen was dan gepland, omdat de
onderhandelingen een "moeilijke fase" ingingen. De oppositie eiste opheldering
van het kabinet, met name over de definitie van een "moeilijke fase".
GroenLinks-partijleider Jolande Sap gaf aan nieuwe verkiezingen te willen als de
partijen er niet uit zouden komen. ChristenUnie-voorman Arie Slob riep het
kabinet op om de crisisaanpak aan de Kamer voor te leggen omdat deze "te groot
voor partijbelangen" zouden zijn.

De RVD maakte bekend: "Zij [de drie partijen] zien voldoende perspectief om de
komende periode te komen tot afspraken die een antwoord geven op de problemen
waar het land voor staat". Diezelfde dag werden de onderhandelingen hervat en
werd opnieuw 'radiostilte' in acht genomen.

Op zaterdag 21 april werd bekendgemaakt dat de onderhandelingen in het Catshuis
waren mislukt. De VVD, het CDA en de PVV waren het niet eens geworden over een
pakket aan miljardenbezuinigingen. Wilders meldde dat zijn partij per direct
niet langer de gedoogpartner was van het kabinet. Het gevolg was dat het
kabinet-Rutte op 23 april 2012 viel.

De Eerste Kamer heeft op 8 mei besloten geen enkel wetsvoorstel controversieel
te verklaren. Ook de Tweede Kamer heeft een lijst opgesteld van controversiële
onderwerpen. De onderwerpen die op die lijst staan worden niet behandeld totdat
er een nieuw kabinet is of tot de Kamer besluit om het onderwerp van de lijst af
te halen. De Kamercommissies moesten uiterlijk 24 mei 2012 een voorstel doen. De
Tweede Kamer heeft daar op 5 juni over gestemd. Een gewijzigde lijst is onder
meer op 23 oktober 2012 vastgesteld.

Omdat er toch een besluit moest komen voor de begroting van 2013, mede ten
behoeve van het Nederlandse Stabiliteitsprogramma 2012 dat in het kader van het
Stabiliteits- en Groeipact aan de EU moest worden aangeboden, sloot op 26 april
de 'Kunduzcoalitie' (VVD, CDA, D66, GroenLinks en ChristenUnie) een akkoord
waardoor het begrotingstekort terugloopt naar 3%. (12,4 miljard bezuinigen en
hervormen) Dit akkoord werd ook wel het Wandelgangenakkoord en later
'Lenteakkoord' genoemd. De SGP sloot zich later aan bij het akkoord.

Het akkoord voorziet onder meer in een hervorming van de woningmarkt. Zo blijft
de overdrachtsbelasting op 2 procent, wordt de huurmarkt aangepakt en de
hypotheekrenteaftrek beperkt (alleen nog in het geval van minstens annuïtaire
aflossing). Ook zijn een snellere verhoging van de AOW-leeftijd en een
hervorming van de arbeidsmarkt (Werkgever eerste 6 maanden WW betalen en
Ontslagrecht moderniseren) opgenomen. Het hoge btw-tarief gaat op korte termijn
van 19 naar 21 procent. Daarnaast wordt er 1,6 miljard omgebogen in de zorg. Het
akkoord bevat verder een vergroening van de economie.

Sommige wetsvoorstellen worden pas na de verkiezingen ingediend, en dus door de
dan aantredende nieuwe Tweede Kamer behandeld; dit vormt nog wel een onzekere
factor.

Het kabinet komt met een wetsvoorstel om de Tweede Kamer en de Eerste Kamer te
verkleinen. Het voorstel stond in het regeerakkoord van het kabinet-Rutte. De
Raad van State heeft een negatief advies afgegeven voor dit kabinetsplan. Toch
heeft het kabinet het voorstel onverkort gehandhaafd: de ministerraad stemde op
13 juli 2012 in om het wetsvoorstel, dat de verkleining mogelijk moet maken, bij
de Tweede Kamer in te dienen. Het voorstel voorziet in een verkleining van de
Tweede Kamer van 150 naar 100 leden en een verkleining van de Eerste Kamer van
75 naar 50 leden.

Het kabinet-Rutte bestaat uit twaalf ministers (inclusief minister-president en
minister van Algemene Zaken Rutte) en acht staatssecretarissen. De VVD en het
CDA leveren beide zes ministers en vier staatssecretarissen.



https://nl.wikipedia.org/wiki/Jan_Ceulemans

Jan Anna Gumaar Ceulemans (Lier, 28 februari 1957) is een voormalig Belgische
voetbaltrainer en voormalig voetballer. Hij speelde als aanvaller of
middenvelder en is een van de succesvolste spelers uit de geschiedenis van Club
Brugge en de nationale ploeg van België.

Ceulemans was in 2015 coach van KMSK Deinze, op dat moment actief in de Derde
klasse. Van 1999 tot 2005 en van 2007 tot 2012 was hij trainer van KVC Westerlo.

Ceulemans was een voetballer die bekendstond om zijn doorzettingsvermogen, inzet
en leiderschap. Daarom kreeg hij van zijn supporters ook de bijnaam Sterke Jan.
Caje verwijst dan weer naar de bijnaam van zijn vader en grootvader. Zij werden
Kazze genoemd, hetgeen later door een journalist werd omgevormd tot Caje.

In totaal won Ceulemans drie keer de Gouden Schoen. In 1980 werd hij vijfde in
het referendum van Europees voetballer van het jaar.

Ceulemans sloot zich op zevenjarige leeftijd aan bij voetbalclub Lierse SK. De
middenvelder maakte snel progressie en brak op zeventienjarige leeftijd door in
het eerste elftal van toenmalig trainer Hans Croon.

In eerste instantie zat Ceulemans vaak op de bank, maar in zijn tweede seizoen
kreeg hij van de Hongaarse trainer Janos Bedl een vaste plaats in het eerste
elftal. Ceulemans, in die periode een ploegmaat van onder meer Oeki Hoekema,
Hans Posthumus, Dimitri Davidovic en Herman Helleputte, bereikte in 1976 met
Lierse de finale van de Beker van België. Ceulemans kwam in de finale niet aan
de bak en zag hoe zijn team kansloos onderuit ging tegen het RSC Anderlecht van
Hans Croon.

Als bekerfinalist mocht Lierse een jaar later deelnemen aan de Europacup II. De
club won thuis tegen Hajduk Split met 1-0 dankzij een doelpunt van Ceulemans. In
de terugwedstrijd verloren ze echter met 3-0. Maar de sterke prestaties van
Ceulemans waren niet onopgemerkt gebleven. De Belgische bondscoach Guy Thys
selecteerde hem in die dagen voor de eerste keer voor de nationale ploeg. In
1978 loodste Ceulemans, die vooral uitblonk in doorzettingsvermogen en kracht,
Lierse naar een vierde plaats in de competitie. Hierdoor mocht de club een
seizoen later deelnemen aan de UEFA Cup.

In de zomer van 1978 vertrok Ceulemans naar Club Brugge. De club had de transfer
met Lierse al enkele jaren voordien geregeld, maar kon pas vanaf 1978 een beroep
doen op de aanvallend ingestelde middenvelder. Naar verluidt betaalde Club
Brugge 9 miljoen BEF (zo'n €225.000) voor de transfer.

Club Brugge had er net een succesperiode opzitten onder Ernst Happel, maar de
Oostenrijkse coach stapte in de loop van het seizoen op om bondscoach van
Nederland te worden. Het werd een teleurstellend seizoen voor Club, dat zesde
werd in de competitie en in de Beker van België de finale verloor. Ceulemans was
wel meteen één van de sterkhouders geworden bij Club Brugge. Hij greep in
januari 1980 net naast zijn eerste Gouden Schoen. Dat jaar leek er ook een
transfer naar AC Milan in de maak, maar Ceulemans legde samen met manager
Antoine Vanhove het miljoenenbod van de Italiaanse topclub naast zich neer.

Het volgende seizoen veroverde Ceulemans met Club Brugge zijn eerste landstitel,
waarna hij ook de Gouden Schoen aan zijn palmares mocht toevoegen. In de zomer
van 1981 zochten spelers als René Vandereycken, Walter Meeuws, Fons Bastijns,
Paul Courant en Georges Leekens andere oorden op. Club Brugge beleefde in die
periode een sportief dieptepunt en flirtte zelfs even met de degradatie. Pas
midden jaren 80 kwam er een ommekeer. Trainer Henk Houwaart loodste het team,
dat toen bestond uit onder meer Ceulemans, Hugo Broos, Marc Degryse en Franky
Van der Elst, in 1986 naar Bekerwinst. In de competitie eindigde de club samen
met Anderlecht op de eerste plaats. Na testwedstrijden ging de titel
uiteindelijk naar Anderlecht. Ceulemans won eerder dat jaar ook zijn tweede
Gouden Schoen. Begin 1987 won hij de prestigieuze prijs voor de derde keer.

In 1988 werd Club Brugge opnieuw kampioen, hetgeen blauw-zwart twee jaar later
nog eens overdeed onder trainer Georges Leekens. Ceulemans kreeg in 1990 ook de
trofee voor Sportverdienste van het Jaar. Een jaar later pakte hij met Club voor
de tweede en laatste keer de Beker.

Jan Ceulemans is tot op heden recordinternational voor België. Hij verzamelde in
totaal 96 A-caps en was ook goed voor 23 doelpunten. Ceulemans debuteerde in
1977, als speler van Lierse, bij de Rode Duivels. Het was bondscoach Guy Thys
die hem destijds voor het eerst selecteerde.

Op 26 maart 1977 mocht hij voor het eerst het shirt van de nationale ploeg
aantrekken. België moest het opnemen tegen Nederland in een
kwalificatiewedstrijd voor het WK 1978. De Belgen verloren met 0-2. De laatste
interland van Ceulemans dateert van 27 februari 1991. België won toen met 3-0
van Luxemburg. Ceulemans scoorde toen het tweede doelpunt van de wedstrijd.

Ceulemans groeide in de jaren 80 uit tot de leider en aanvoerder van de
nationale ploeg. Hij was erg populair bij het Belgische publiek en werd later
door Pelé geselecteerd voor de FIFA 100.

In de loop der jaren nam Ceulemans ook deel aan verscheidene voetbaltoernooien.
Zijn grote debuut kwam er op het EK 1980 in Italië. De Rode Duivels haalden toen
de finale, maar verloren daarin van West-Duitsland. Ceulemans noemde het EK
achteraf zijn mooiste toernooi.

Twee jaar later bereikte hij met België het WK in Spanje. België won toen in
Camp Nou verrassend de openingswedstrijd tegen Argentinië. Ceulemans viel dat WK
vooral op door zijn memorabele rush in de wedstrijd tegen Hongarije. Moegespeeld
perste hij er op het einde van de partij nog een sprint van 50m uit. Hij knokte
zich het strafschopgebied in, leek de bal even kwijt te spelen, veroverde hem
dan opnieuw en legde hem klaar voor Alex Czerniatynski, die hem in één tijd in
de hoek duwde. België sneuvelde uiteindelijk in de tweede ronde, wat op dat
ogenblik de beste prestatie ooit was.

Het EK 1984 in Frankrijk werd het EK van de teleurstelling. De Rode Duivels
beschikten over een sterke lichting, maar zagen net voor het kampioenschap
enkele spelers uitvallen door schorsing, als gevolg van het omkoopschandaal
Standard-Waterschei. De Rode Duivels vlogen er in de eerste ronde uit.

Op het WK 1986 in Mexico voetbalden de Rode Duivels zich de geschiedenis in.
Ondanks enkele strubbelingen binnen het team - aanvoerder Ceulemans stelde de
inzet van balvirtuoos Enzo Scifo in vraag - werd het een succesvol toernooi.
België bereikte verrassend de halve finales, door onder meer de Sovjet-Unie uit
te schakelen. België kwam in de 1/8 finale 2-1 achter tegen de Sovjet-Unie, maar
sleepte er dankzij een goal van Ceulemans toch nog verlengingen uit. In die
verlengingen scoorden de Belgen uiteindelijk nog twee keer.

Na een spannende kwartfinale tegen Spanje, waarin strafschoppen voor de
beslissing zorgden, stootten de Rode Duivels door naar de halve finale. Daarin
verloor België tegen het Argentinië van stervoetballer Diego Maradona. De Belgen
speelden nadien nog voor de derde plaats, maar moesten in de troostfinale hun
meerdere erkennen in Frankrijk.

Het volgende EK werd niet gehaald, dus duurde het vier jaar alvorens Ceulemans
nog eens mocht deelnemen aan groot toernooi. België plaatste zich voor het WK in
Italië, het land waar hij zijn eerste toernooi speelde. Ceulemans bereikte met
België de tweede ronde. Engeland was toen de tegenstander. België verloor na
verlengingen en een doelpunt van David Platt in de 119e minuut.

Na zijn knieblessure ging Ceulemans als trainer aan de slag bij Eendracht Aalst.
De club ontsloeg Jean-Pierre Vande Velde en stelde Ceulemans in oktober 1992 aan
als zijn opvolger. De club, toen bestaande uit spelers als Gilles De Bilde,
Godwin Okpara, Peter Van Wambeke en Kris Temmerman, haalde toen de eindronde.
Een jaar later werd Eendracht, onder meer door een ontketende De Bilde, zelfs
winnaar van die eindronde in Tweede Klasse.

Eendracht Aalst promoveerde en De Bilde kreeg de Gouden Schoen. Het eerste
seizoen in Eerste Klasse werd bovendien meteen een succes. De promovendus werd
vierde en mocht een jaar later deelnemen aan de UEFA Cup. In Europa schakelde
Eendracht Levski Sofia uit, maar verloor het nadien in de tweede ronde met zware
cijfers van AS Roma.

Een seizoen later bleven de goede resultaten uit. Ceulemans werd na de 24e
speeldag aan de deur gezet en opgevolgd door Urbain Haesaert.

Ceulemans had zijn waarde als coach bewezen, maar opteerde toch opnieuw voor een
bescheiden club. Ceulemans belandde na zijn ontslag bij Eendracht Aalst bij
derdeklasser KSV Ingelmunster, als opvolger van Freddy Makelberge, die toen naar
KSV Roeselare was vertrokken. Ceulemans koos ervoor om opnieuw onderaan de
ladder te beginnen, ook omdat er toen te weinig concrete interesse was van clubs
uit Eerste Klasse.

In 1998 werd Ingelmunster tweede in Derde Klasse A, maar kon het via de
eindronde de promotie niet afdwingen. Ceulemans bleef in Ingelmunster, ondanks
interesse van onder meer Lommel SK. In 1999 bereikte hij met Ingelmunster de
kwartfinale van de beker en won hij de titel in Derde Klasse.

Na het behalen van de titel in Derde Klasse stapte Ceulemans over naar KVC
Westerlo, een middenmoter uit Eerste Klasse. Hij werd er de vervanger van Jos
Heyligen. De overstap was meteen een succes, want Westerlo speelde een sterk
seizoen - het won thuis met 5-0 van de latere kampioen Anderlecht - en werd
uiteindelijk knap zesde in de competitie. Toni Brogno won dat jaar zelfs de
titel van topschutter.

Met spelers als Rudy Janssens, Bart Deelkens, Jef Delen en Jean-Paul
Boeka-Lisasi breidde Ceulemans tijdens het seizoen 2000/01 een vervolg aan het
succes. De club werd achtste in de competitie en bereikte de finale van de Beker
van België, waarin het tegenstander Lommel met 1-0 versloeg. Voor Westerlo was
het de eerste prijs in de geschiedenis van de club.

In 2005 deelde de Noorse trainer Trond Sollied via een videoboodschap mee dat
hij naar Olympiakos Piraeus zou vertrekken. Club Brugge zag de succesvolle coach
verhuizen en ging op zoek naar een opvolger. De club kwam meteen uit bij gewezen
Club-speler Jan Ceulemans. Hij tekende in 2005 een driejarig contract en werd in
Brugge opnieuw verenigd met enkele oude ploegmaats. Marc Degryse was technisch
directeur, en René Verheyen, Franky Van der Elst en Dany Verlinden waren
hulptrainers.

Maar het droomhuwelijk tussen Ceulemans en Club Brugge was niet van lange duur.
Club Brugge slaagde er weliswaar in Europees te overwinteren na wedstrijden
tegen Juventus en Bayern München. In de competitie stond het op een derde
plaats, maar werd het door AA Gent en meerbepaald Mbark Boussoufa dolgedraaid.
De Marokkaanse Nederlander scoorde een hattrick waardoor Club met 4-1 verloor.
Dat betekende het einde van Ceulemans en zijn vriendschap met Marc Degryse, die
zowel hem als René Verheyen aan de deur zette. Enkel een geëmotioneerde Van der
Elst bleef achter.

Emilio Ferrera maakte het seizoen vol, maar ook hij kon niet voor een ommekeer
zorgen. Degryse stapte later ook zelf op. Ook in de eerste seizoenen na
Ceulemans' ontslag kwam blauw-zwart nooit verder dan een derde plaats in de
competitie.

In september 2012 kwam er een verzoenend gesprek tussen Degryse en Ceulemans.
Ook Franky Van der Elst was bij dit gesprek aanwezig. Het duo legde de ruzie
bij.

Een jaar later, na het invoeren van de play-offs, eindigde Westerlo net boven de
degradatiezone. Maar in play-off II B kwam de club wel als winnaar uit de bus.
Westerlo maakte zo nog kans op een Europees ticket, maar verloor in de finale
van play-off II tegen KRC Genk.

In 2011 bereikte Westerlo onder Ceulemans voor de tweede keer in de geschiedenis
de finale van de Beker van België. Deze keer verloor Westerlo in de finale met
2-0 van Standard Luik. De Kempenaars mochten daardoor Europa in, maar dat bleek
niet de voorbode van een succesvol seizoen. Door tal van blessures raakte
Westerlo al snel in de degradatiezone. Enkele supporters eisten het ontslag van
Ceulemans, maar preses Herman Wijnants ging hier niet op in. Westerlo werd
voorlaatste, versloeg vervolgens in play-off III STVV, maar zakte nadien via de
eindronde naar tweede klasse. In mei 2012 besloot Ceulemans bij Westerlo op te
stappen.

In oktober 2012 werd hij trainer bij derdeklasser Cappellen FC. Steven Van Giel
werd na een slechte seizoensstart ontslagen, waarna de Antwerpse club Ceulemans
aantrok als zijn opvolger. Op het einde van het seizoen 2013-2014 stopte de
samenwerking.

Vanaf 2 januari 2015 is hij hoofdtrainer van derdeklasser KMSK Deinze dat in
datzelfde jaar promotie heeft afgedwongen naar tweede klasse. . Voor het seizoen
2015-2016 werd de samenwerking niet verlengd.



https://nl.wikipedia.org/wiki/Abbas_Kiarostami

Abbas Kiarostami (Perzisch: عباس کیارستمی) (Teheran, 22 juni 1940 – Parijs, 4
juli 2016) was een Iraans filmmaker.

In 1969 werd hij gevraagd om binnen het Teheran centrum voor jeugdontwikkeling
een filmafdeling op te zetten. Bij deze instelling begon Kiarostami met het
regisseren en schrijven van films en documentaires. Hoewel hij zijn eerste korte
film in 1970 produceerde, werden zijn films pas in de jaren negentig voor het
eerst buiten Iran vertoond, beginnende met En het leven gaat door in 1991 en
Doorheen de olijfbomen in 1994. In 1997 won hij een Gouden Palm op het
Filmfestival van Cannes voor zijn negende film De smaak van kersen. Zijn
volgende film De wind zal ons meenemen uit 1999 ontving de Zilveren Leeuw op het
Filmfestival Venetië. Veel van zijn films laten zich mede kenmerken door
vermenging van fictie en werkelijkheid, een documentaireachtige sfeer, en een
poëtische, langzame vertelstijl.

Kiarostami gold als een belangrijk regisseur. Mederegisseur Akira Kurosawa zag
hem als de opvolger van Satyajit Ray, en Jean-Luc Godard zei eens dat "Film
begint met D.W. Griffith en eindigt met Abbas Kiarostami".



https://nl.wikipedia.org/wiki/Scotty_Moore

Winfield Scott Moore III (Gadsden, 27 december 1931 – Nashville, 28 juni 2016),
bekend als Scotty Moore, was een Amerikaans gitarist die vanwege zijn scherpe
maar ook soepele en bluesy gitaarspel op de jaren-vijftig singles van Elvis
Presley geldt als de feitelijke uitvinder van de rockabilly gitaarstijl en zo de
gitaar vestigde als het hoofdinstrument van de rock-'n-roll. Moores gitaarstijl
was voor een groot deel verantwoordelijk voor het geluid van Presleys singles;
zijn beukende akkoorden en scherpe solo's inspireerden toekomstige
rockgitaristen, onder wie Keith Richards, George Harrison, Jeff Beck, Jimmy
Page, Bruce Springsteen, Mark Knopfler en Chris Isaak. 'Alle anderen wilden
Elvis zijn. Ik wilde Scotty zijn,' aldus Keith Richards in Moores autobiografie.

Moore was vooral bekend als de gitarist in de band van Elvis Presley tussen 1954
en het begin van diens filmjaren. Moore en de andere bandleden zijn te zien in
enkele Elvis-films, waaronder Jailhouse Rock uit 1957 en G.I. Blues uit 1960. In
de jaren zestig bleef Moore in de studio met Presley opnemen. De laatste maal
dat hij met Presley werkte was tijdens de 1968 Comebackspecial: in het gedeelte
waarin Presley met enkele muzikanten op een podium zit, is Moore de gitarist.
Scotty Moore werd in 2000 opgenomen in de Rock and Roll Hall of Fame en stond in
2011 op plaats 29 van de lijst 100 beste gitaristen aller tijden van het
Amerikaanse blad Rolling Stone.

Moore leerde op achtjarige leeftijd gitaar spelen van zijn vrienden en familie.
In de loop der jaren ontwikkelde hij een eigen stijl uit elementen van
countrymuziek, blues en jazz. Zijn favoriete gitaristen waren Tal Farlow en
George Barnes.

Hoewel hij minderjarig was diende Moore als zestienjarige in de Amerikaanse
marine tussen 1948 en 1952, waarvoor hij naar de Stille Ocean uitgezonden werd.
Na zijn diensttijd werkte hij als hoedenmaker in de kledingstomerij van zijn
broer.

Hij leidde een band genaamd "Starlite Wranglers", die voor Sam Phillips' (van
Sun Records) zijn eigen compositie My Kind of Carryin' On hadden opgenomen, toen
Phillips hem in 1954 vroeg om mee te werken aan een auditie met Elvis Presley,
een jonge zanger waarover de secretaresse van Phillips enthousiast was. Op 4
juli kwam Presley naar Moores huis om samen met hem en contrabassist Bill Black,
eveneens van de Starlite Wranglers, een willekeurige collectie nummers te
oefenen. Hoewel Moore niet erg onder de indruk was, zei hij tegen Phillips dat
de jongeman een prettige stem had en wellicht een gok waard was. De volgende
avond nam het trio in de Sun-studio een

De sessie, gehouden op de avond van 5 juli 1954, bleek geheel vruchteloos tot
laat op de avond. Toen ze op het punt stonden het op te geven en naar huis te
gaan, nam Presley zijn gitaar en brak uit in een blues uit 1946, Arthur Crudup's
That's All Right. Moore vertelde later zich te herinneren dat Elvis "uit het
niets" dit nummer begon te doen waarna Sam Philips zijn hoofd om de deur stak,
vroeg wat ze aan het doen waren en hen vervolgens aanspoorde een goed begin te
vinden en het nog eens te proberen. Phillips begon snel de bandopname want dit
was het geluid waar hij steeds naar had gezocht.

Terwijl een testpersing van het nummer al furore begon te maken op de
plaatselijke radio, kwam het trio gedurende de dagen daarop weer in de studio
samen voor een nieuwe en eveneens lange, vruchteloze sessie. In tegenstelling
tot de vorige sessie was het nu Bill die in een pauze uit het niets uitbrak,
ditmaal in een wilde versie van Blue Moon of Kentucky, een bluegrassnummer van
Bill Monroe. De rest viel in en het resultaat was wederom een opname in een
eigen stijl, met gebruikmaking van een geïmproviseerd echo-effect, door Sam
Phillips 'slapback' genoemd. Een single werd geperst met That's All Right op de
A-kant en Blue Moon of Kentucky als B-kant.

That's All Right (Mama) verscheen als single met als B-kant een
rockabilly-versie van het bluegrassnummer Blue Moon of Kentucky. Het trio van
Presley, Black en Moore vormde toen " The Blue Moon Boys". Later kwam drummer D.
J. Fontana erbij. Vanaf begin juli 1954 trad de band veel op en maakte vele
opnames. Moore fungeerde enige tijd als de manager van Presley, vanaf medio juli
tot eind december 1954.

Moore speelde op veel grote hits van Elvis als "Baby Let's Play House",
"Heartbreak Hotel", "Mystery Train", "Hound Dog", "Too Much" en "Jailhouse
Rock". Presley ontwikkelde een sterke muzikale band met het trio begeleiders en
vooral met Moore. 'Ik probeerde om de zanger heen te spelen,' aldus Moore. 'Als
Elvis een nummer op een bepaalde manier zong, dan had het geen zin om te
proberen hem te overtroeven. Het uitgangspunt was om iets te spelen dat een
andere richting op ging - een tegenstem.' Ondanks de rijzende ster van Presley
bleef het trio begeleiders aangewezen op een salaris van tweehonderd dollar per
week de man en honderd dollar wanneer ze niet op tournee waren. Met lede ogen
zag Moore Presley miljonair worden, terwijl hij zelf in 1956 slechts achtduizend
dollar beurde. Deze ongelijkheid leidde tot irritatie bij de bandleden en tot
spanningen tussen hen en Colonel Parker, Presleys beruchte manager. 'We konden
niet naar Elvis gaan om erover te praten,' aldus Moore. 'Er was nooit enige
privacy. Dat was zo georganiseerd, zij het niet door Elvis. Ik voel geen
verbittering, alleen teleurstelling.'

The Blue Moon Boys zijn te zien in drie van de vier films die Presley in de
jaren vijftig maakte: Loving You en Jailhouse Rock uit 1957, en King Creole uit
1958. Hun laatste filmoptreden is in de eerste film na Presleys diensttijd, G.I.
Blues.

Nadat Presley in 1958 in dienst was gegaan, ging Scotty aan de slag als producer
bij Fernwood Records waar hij de hit "Tragedy" voor Thomas Wayne produceerde.
Enige tijd overzag hij als opzichter de gang van zaken voor de studio's van Sun
Records in Memphis en Nashville, maar werd door Phillips in 1964 ontslagen nadat
hij voor het label Epic een album had opgenomen, The Guitar That Changed The
World, dat bestond uit instrumentale versies van Presleys hits. Van 1960 tot
1968 werkte hij speelde hij regelmatig mee op sessies van Elvis. Hij is te horen
op veel van Presleys hits uit het begin van de jaren zestig, zoals Little
Sister, Kiss Me Quick, Good Luck Charm, (You're The) Devil in Disguise en Bossa
Nova Baby.

Moore is ook te zien in de NBC TV Special Elvis uit 1968. Het honorarium voor
die special was niet eens genoeg om zijn reiskosten te dekken, onthulde Moore
later. De special werd Moores laatste project met Presley, die hij tot diens
dood in 1977 nooit meer zou zien. Moores totale inkomsten van zijn diensten voor
Presley worden op dertigduizend dollar geschat.

Nadat Presley in 1969 na een hiaat van acht jaar het touren weer had opgepakt
zonder Moore, stopte Moore bijna een kwarteeuw met gitaarspelen. Hij bouwde een
loopbaan als studio engineer op en werkte met onder meer Dolly Parton, Tracy
Nelson en Ringo Starr. In de jaren negentig hervatte Moore het spelen en
opnemen, anvankelijk met Carl Perkins, later ook met de jongere generatie die
zijn invloed ondergaan hadden. In 1997 nam hij het album All The King's Men op,
waarin behalve Moore en Presleys drummer DJ Fontana ook sterren als Keith
Richards en Levon Helm te horen zijn. In 2000 begeleidden hij en Fontana Paul
McCartney op diens versie van That's All Right.

In 1997 publiceerde Moore zijn autobiografie, That's All Right, Elvis. In 2013
verscheen hiervan een gereviseerde en bijgewerkte editie onder de titel Scotty
and Elvis: Aboard the Mystery Train.

Scotty Moore wordt door vele gezien als de pionier van de
rock-'n-roll-leadgitaristen. Vele bekendheden vinden dat Moore degene was die de
leadgitaar dominant maakte in de rock-'n-roll. Typerend voor Moore is dat
hijzelf zich steeds bescheiden opstelde en de rol van vernieuwer relativeerde,
eigenlijk van de hand wees. 'Het bestond al een behoorlijke tijd,' zei Moore
tegen rockjournalist Peter Guralnick. 'Carl Perkins deed in de omgeving van
Jackson in essentie hetzelfde en ik weet als feit dat Jerry Lee Lewis dat type
muziek al vanaf zijn tiende jaar maakte.' Volgens Paul Friedlander is rock 'n'
roll een fusie van blues en country, waarvoo Moores gitaarsolo in That's All
Right exemplarisch is: 'een combinatie van country in de stijl van het getokkel
van Merle Travis, dubbel-stop slides uit de akoestische boogie en
bluesgebaseerde, gebogen noten op één snaar, een microkosmos van deze fusie.'

Moore werd in 2000 opgenomen in de Rockabilly Hall of Fame tijdens een
inauguratie die in het teken stond van begeleiders, een categorie ter ere van
'die muzikanten die hun carrière buiten de spotlichten hebben doorgebracht, met
uitvoeringen als begeleidingsmuzikanten voor belangrijke artiesten tijdens
opnamesessies en concerten.' Ook werd hij opgenomen in de Rock and Roll Hall of
Fame en in de Musicians Hall of Fame (and Museum). Moore heeft ook diverse malen
in Nederland en België opgetreden met Elvisdrummer DJ Fontana en de Nederlandse
rock-'n-rollzanger René Shuman. Shuman reikte hem in 1999 een lifetime
achievement award uit in Amsterdam.



https://nl.wikipedia.org/wiki/Willem-Alexander_der_Nederlanden

Willem-Alexander Claus George Ferdinand, Koning der Nederlanden, Prins van
Oranje-Nassau, Jonkheer van Amsberg (Utrecht, 27 april 1967) is sinds 30 april
2013 koning der Nederlanden. Hij is het oudste kind van prinses Beatrix der
Nederlanden en prins Claus, Prins der Nederlanden, Jonkheer van Amsberg.

Kroonprinses Beatrix werd in de avond van 25 april 1967 opgenomen in het
Academisch Ziekenhuis Utrecht. Twee dagen later kwam prins Willem-Alexander ter
wereld. Op vijf plaatsen in het koninkrijk werden naar traditie 101
saluutschoten afgevuurd. Vanaf zijn geboorte was hij tweede in lijn voor de
troonopvolging.

Zijn vader deed op 2 mei de geboorteaangifte in het stadhuis van Utrecht. "Wij
noemen hem Alexander", aldus prins Claus over de roepnaam.

Op 2 september 1967 werd hij gedoopt als lid van de Nederlandse Hervormde Kerk.
De doopdienst vond plaats in de Grote of Sint Jacobskerk in Den Haag en werd
geleid door 'hofpredikant' dominee Henk Kater. De peetouders en doopgetuigen van
de prins waren zijn grootvader prins Bernhard van Lippe-Biesterfeld, zijn
grootmoeder Gösta Freiin von dem Bussche-Haddenhausen, prinses (inmiddels
koningin) Margrethe van Denemarken, Ferdinand Graf von Bismarck-Schönhausen en
de voormalige minister-president Jelle Zijlstra. Renée Elisabeth Bradbrooke
Smith-Röell (1938), een vriendin van Beatrix, is eveneens een peetouder. Bij de
doop werd de laatste vertegenwoordigd door haar grootmoeder Marie Adèle Erneste
del Court van Krimpen-van Loon (1891-1983).

Toen Beatrix in 1980 koningin werd, kreeg haar oudste zoon automatisch de titel
Prins van Oranje. Toen de prins de leeftijd van achttien jaar bereikte, werd hem
zitting verleend in de Raad van State.[noot 2]

Willem-Alexander woonde in zijn jeugd in Kasteel Drakensteyn in Lage Vuursche,
gemeente Baarn. Hij ging er naar de Nieuwe Baarnse School en later naar Het
Baarnsch Lyceum. De middelbare school vervolgde hij in 1981 bij het
Vrijzinnig-Christelijk Lyceum in Den Haag. Vervolgens haalde hij een
International Baccalaureate aan het Atlantic College in Llantwit Major, in
Wales.

Daarna studeerde hij geschiedenis aan de Rijksuniversiteit Leiden, waar ook zijn
moeder en zijn grootmoeder hadden gestudeerd. In zijn studententijd kreeg hij in
de Nederlandse media de bijnaam 'Prins Pils', wegens het enthousiasme waarmee
hij zich in het studentenleven stortte. In 1993 behaalde Willem-Alexander zijn
doctoraalexamen; zijn afstudeerscriptie ging over de Nederlandse reactie op het
besluit van Frankrijk om binnen de NAVO een 'status aparte' in te nemen. De
scriptie is door Willem-Alexander niet openbaar gemaakt en de
Universiteitsbibliotheek Leiden nam destijds nimmer afstudeerscripties op in de
openbare collectie.

Na het behalen van zijn bul begon zijn voorbereiding op het koningschap.
Willem-Alexander volgde meerdere cursussen; onder andere bij de
Rijksluchtvaartschool, waar hij zijn vliegbrevet behaalde, en bij de Koninklijke
Landmacht. Zijn dienstplicht vervulde hij van augustus 1985 tot januari 1987 bij
de Koninklijke Marine, onder meer aan boord van Hr. Ms. Tromp en Hr. Ms. Abraham
Crijnssen en in 1988 als wachtofficier aan boord van Hr. Ms. Van Kinsbergen.
Tegelijkertijd begon hij zich meer in het openbare leven te profileren. Hij
vervulde representatieve taken bij officiële evenementen en legde officiële
bezoeken af aan gemeenten, provincies en maatschappelijke instellingen.

Jaarlijks verscheen hij als kroonprins ongeveer 110 keer bij officiële
gelegenheden. Na zijn stage bij de luchtmacht hield de prins zich aanvankelijk
bezig met de rechterlijke macht, het binnenlands bestuur en vanaf 1997 met het
Nederlandse bedrijfsleven. Daarnaast specialiseerde hij zich in het waterbeheer,
een onderwerp dat zijn vader hem aan de hand deed. Hij zette zijn kennis onder
meer in bij zijn bezoek aan Marokko in november 2005.

In 1986 reed hij onder de schuilnaam W.A. van Buren de Elfstedentocht uit. Zijn
kleding, een Playboy-broek en een Marlboro-jack, veroorzaakte in de media enige
opschudding, omdat hij met de opzichtige logo's in feite reclame maakte. In 1992
liep hij met onder meer Gerrie Knetemann de marathon van New York uit.

Het gedrag van Willem-Alexander tijdens de Olympische Spelen van 1996 in Atlanta
veroorzaakte opnieuw opschudding. Zo zong hij vanaf de tribune Wat zijn de
Yanken stil mee en bestormde hij enthousiast in korte broek het hockeyveld,
nadat de dames brons gewonnen hadden om vervolgens uitbundig "mee te hossen". De
krant NRC Handelsblad noemde het gedrag "een kroonprins onwaardig". In een
opiniepeiling gaf ruim 80% van de Nederlanders aan het gedrag van de prins te
waarderen.

In 1998 werd Willem-Alexander lid van het Internationaal Olympisch Comité.[noot
3] Met de kroonprins was bij zijn aanstelling door het kabinet afgesproken dat
hij zich binnen het IOC niet met politiek zou bezighouden en zich daarom zou
onthouden van stemmingen die politiek gevoelig lagen. Tevens werd vastgelegd dat
hij zijn IOC-functie zou neerleggen op het moment dat hij koning werd.
Aanvankelijk was de Nederlandse politiek niet onverdeeld enthousiast over zijn
lidmaatschap bij een door corruptie en schandalen geplaagde organisatie. Binnen
het IOC heeft hij zich vooral ingezet voor het stimuleren van sport in Afrika.
Willem-Alexander is een warm pleitbezorger voor het houden van de Olympische
Zomerspelen in Nederland.

Vlak voordat hij koning werd, legde hij zijn taken als IOC-lid neer. Statutair
betekende dit dat zijn ontslag bij de sessie van 6 tot en met 8 september 2013
in Buenos Aires goedgekeurd moest worden. Het ging vervolgens eind 2013 in.
Willem-Alexander werd op 8 september in Buenos Aires tijdens de 125ste
IOC-sessie benoemd tot erelid en ontving uit handen van IOC-voorzitter Jacques
Rogge de Olympische Orde in goud.

Koningin Beatrix maakte op 30 maart 2001 tijdens een rechtstreekse
televisie-uitzending de verloving bekend van de kroonprins met de Argentijnse
Máxima Zorreguieta. Haar vader Jorge Zorreguieta bleek ten tijde van de
militaire dictatuur (1976-1983) onder generaal Jorge Videla staatssecretaris te
zijn geweest van Landbouw en Veeteelt. Minister-president Wim Kok schakelde
minister van Staat Max van der Stoel in om haar vader te overtuigen de
huwelijksvoltrekking niet bij te wonen, hetgeen hem lukte. Nadat Kok beloofde
dat de aanwezigheid van Zorreguieta senior ook in de toekomst geen
vanzelfsprekende zaak zou zijn, werd de toestemmingswet door het parlement
aangenomen.

Vlak na de bekendmaking van de verloving zei Máxima dat haar kersverse verloofde
"een beetje dom" geweest was, toen hij op 7 maart van dat jaar tijdens een
persontmoeting in New York verwees naar een ingezonden brief in de Argentijnse
krant La Nación. Kort daarvoor was de publicatie van een boek over Videla
aangekondigd. De schrijvers hadden in de Nederlandse krant NRC Handelsblad
aangegeven dat volgens hen de vader van Máxima een coördinerende rol had
gespeeld bij het voorbereiden van de staatsgreep die het dictatoriale regime van
Videla aan de macht zou brengen. Het boek was gebaseerd op interviews.
Willem-Alexander gaf aan dat de interviews nooit hadden plaatsgevonden en
verwees naar de brief waarin dat zou staan. Hij suggereerde dat het schrijven
afkomstig was uit een betrouwbare bron, hoewel hij tegelijkertijd aangaf niet te
weten wie de brief geschreven had. Kort daarna bevestigde hij tegenover de
tv-camera's van de NOS dat hij achter zijn woorden stond.

Het schrijven bleek afkomstig van Videla, waardoor in Nederland de
betrouwbaarheid ontkend werd. Ook bleek Videla niet te ontkennen dat de
vraaggesprekken hadden plaatsgevonden. Hij betwistte slechts de juiste weergave
van zijn uitspraken. Dat Videla de brief geschreven had, was duidelijk: zijn
naam stond eronder.

Tijdens een interview op de dag van de bekendmaking van zijn verloving met
opnieuw de Nederlandse pers, vertelde Willem-Alexander dat zijn doorverwijzing
"stom" was geweest en wachtte vervolgens op een reactie van zijn verloofde die
naast hem zat. Máxima reageerde tot tweemaal toe met de opmerking: "je was een
beetje dom". Haar woorden leidden tot hilariteit. Sindsdien is 'een beetje dom'
in het Nederlands een gevleugelde uitdrukking om aan te geven dat iemand een
blunder begaan heeft.

Minister-president Wim Kok had op de dag van de uitspraak in New York
Willem-Alexander terechtgewezen voor de tv-camera's van de NOS. Volgens Kok had
de prins beter niet naar de brief kunnen verwijzen. Staatsrechtelijk gezien was
de terechtwijzing een bijzonderheid in de Nederlandse parlementaire
geschiedenis, aangezien de leden van het Koninklijk Huis onschendbaar zijn.

Het huwelijk van Willem-Alexander met Máxima werd op 2 februari 2002 in de Grote
Zaal van de Beurs van Berlage voltrokken door burgemeester Job Cohen van
Amsterdam.[noot 4]

De kerkelijke inzegening gebeurde in de Nieuwe Kerk door dominee Carel ter
Linden, voormalig predikant van de Haagse Kloosterkerk en tevens de dominee bij
wie Willem-Alexander in 1997 belijdenis had gedaan.[noot 5]

Tijdens de traditionele rijtoer door de stad werd door republikeinen en
sympathisanten van de Dwaze Moeders gedemonstreerd op het Koningsplein. Ook werd
een plastic zakje met witte latexverf tegen de Gouden Koets gegooid. Er werden
enkele arrestaties verricht, maar grote ongeregeldheden bleven uit.

Willem-Alexander en Máxima kochten in 2007 na toestemming van het kabinet vier
percelen in Mozambique voor de bouw van minimaal twee vakantiehuizen op het
schiereiland Machangulo waar een luxe vakantieproject werd aangelegd.

De deelname stuitte op kritiek in de Nederlandse samenleving. Critici, onder wie
veel leden van de Tweede Kamer en ook een deel van het kabinet, vonden het
ongepast om een luxe vakantiehuis te laten bouwen in een zeer arm land als
Mozambique. Volgens Willem-Alexander zou de bouw ervan zorgen voor
werkgelegenheid en werden er als onderdeel van het project in de nabije omgeving
voor de lokale bevolking waterputten geslagen en scholen gebouwd.

Willem-Alexander had ook aandelen in de organisatie Machangulo SA die fungeert
als een vereniging van huiseigenaren en het project beheert. Die aandelen werden
in 2008 ondergebracht in de in Nederland geregistreerde Stichting
Administratiekantoor Machangulo. De bedoeling daarvan was dat het
kroonprinselijk paar in het licht van de kritiek naar buiten toe de indruk wilde
geven dat het meer afstand genomen had tot het project. Een jaar later werd de
stichting ontbonden.

Willem-Alexander woont met zijn gezin in Villa Eikenhorst op Landgoed de Horsten
in Wassenaar, dat eigendom is geweest van koningin Juliana. Op termijn neemt hij
zijn intrek in Paleis Huis ten Bosch in Den Haag.

Willem-Alexander is titularis van de volgende dynastieke, erfelijke of
vorstelijke titels:

De titel Prins van Oranje is met de abdicatie van koningin Beatrix doorgegeven
aan prinses Catharina-Amalia.

Sinds 6 december 2001 is hij drager van het Officierskruis (officieel:
Onderscheidingsteken voor eervolle langdurige Nederlandse effectieve dienst als
officier, ook Jeneverkruis genoemd), omdat hij toen vijftien jaar als officier
in dienst was van de koningin.

Per 30 april 2013 legde prins Willem-Alexander zijn taken neer als militair. De
Grondwet verbiedt namelijk dat militairen deel uitmaken van de regering en als
koning zal hij daarvan het hoofd zijn. Op de dag van zijn inhuldiging werd hem
daarom eervol ontslag verleend. Hij kondigde aan dat hij, bij ceremonies,
militaire uniformen kan blijven dragen, zonder rangonderscheidingstekens. De
epauletten die de rang aangeven worden vervangen door het embleem van het
Koninklijk distinctief. Het wapenbeeld daarvan bestaat uit het rijkszwaard, de
rijksappel en de scepter.

Naar aanleiding van de troonswisseling legde Willem-Alexander vanaf 30 april
2013 de meeste van zijn officiële executieve functies neer. Als reden werd
gegeven dat hij een "koning van iedereen" wil zijn, waarbij volgens hem geen
executieve functies horen van een beperkt aantal organisaties. Willem-Alexander
bleef als koning beschermheer van het Oranjefonds, omdat dit voor hem de
belangrijkste organisatie is voor zijn maatschappelijke activiteiten, evenals
voor die van Máxima.

Als zoon van de voormalige regerende Nederlandse koningin werd Willem-Alexander
automatisch ridder in de Orde van de Gouden Leeuw van Nassau. Op zijn achttiende
verjaardag werd hij, volgens traditie, onderscheiden met de hoogste Nederlandse
civiele onderscheiding, het grootkruis in de Orde van de Nederlandse Leeuw. Hij
is onderscheiden met de jubileummedaille van koningin Juliana (1973) en de
inhuldigingsmedaille van koningin Beatrix.

Voorts werd hij bij staatsbezoeken onderscheiden met grootkruizen in Belgische,
Duitse, Deense, Zweedse, Noorse, Thaise en Japanse ridderorden.



https://nl.wikipedia.org/wiki/Willem_Holleeder

Willem Frederik Holleeder (Amsterdam, 29 mei 1958), bijgenaamd De Neus wegens de
omvang van zijn neus, is een Nederlands crimineel. Hij kreeg in 1983 bekendheid
als een van de ontvoerders van biermagnaat Freddy Heineken en diens chauffeur Ab
Doderer. Na het uitzitten van zijn gevangenisstraf heeft hij zich opgewerkt tot
de top van de Amsterdamse misdaadwereld. Eind december 2007 werd hij tot negen
jaar gevangenisstraf veroordeeld wegens afpersing van vastgoedhandelaren. Op 3
juli 2009 werd hij in hoger beroep opnieuw tot negen jaar cel veroordeeld. Op 27
januari 2012 werd Holleeder na het uitzitten van twee derde van zijn straf (=
zes jaar) op vrije voeten gesteld door Justitie. Hij had afgezien van
proefverlof en dat werd gecompenseerd met een iets eerdere vrijlating. Holleeder
bleef echter nog wel verdachte in een aantal zaken, die verder onderzocht werden
door het Openbaar Ministerie (OM). In april 2013 werd hij opnieuw gearresteerd,
ditmaal wegens bedreiging van Peter R. de Vries, maar korte tijd later weer op
vrije voeten gesteld.

Holleeder groeide op in de Jordaan. Zijn vader Wim Holleeder was in de jaren
vijftig profwielrenner en werkte jarenlang bij de firma Heineken, onder meer als
privéchauffeur van Freddy Heineken. Hij werd ontslagen, werd alcoholist, en
ondernam in 1990 een zelfmoordpoging. Ook oom Gerrit Holleeder was
profwielrenner.

Met zijn kompanen Jan Boellaard, Frans Meijer en latere zwager Cor van Hout
vormde Willem Holleeder al in de jaren zeventig een bende. In de Amsterdamse
Kinkerbuurt waren de tieners betrokken bij knokploegen die in opdracht van
huiseigenaren en projectontwikkelaars krakers te lijf gingen. Volgens
oud-commissaris van politie in Amsterdam Joop van Riessen was de bende in 1974
verantwoordelijk voor een spectaculaire gewapende overval op het
Gemeentegirokantoor aan het Singel, waarbij onder meer gebruik werd gemaakt van
een speedboot. De tieners zouden bij meer zware overvallen betrokken zijn
geweest. Op 18-jarige leeftijd bleken ze al over enorm veel geld te beschikken
en reden ze reeds rond in dure auto's.[bron?]

De jonge criminelen richtten vervolgens het eigen aannemersbedrijf Epan B.V. op,
waarmee ze handel in een aantal horecagelegenheden dreven. Na het faillissement
hiervan belandden ze in de wereld van koppelbazen, waarbij in de bouw op
illegale wijze arbeidskrachten worden geleverd. Later stortten ze zich op de
huizenhandel.

Toen de zaken bergafwaarts gingen, besloten Holleeder en Van Hout het grootser
aan te pakken: samen met Frans Meijer, Jan Boellaard en Martin Erkamps
ontvoerden ze op 9 november 1983 de biermagnaat Freddy Heineken en diens
chauffeur, Ab Doderer.

Ze maakten samen 35 miljoen gulden losgeld buit. Hiervan werd 15 miljoen
verdeeld: drie miljoen per persoon. De resterende 20 miljoen, die begraven was
in het Zeisterbos, werd door de politie teruggevonden. Van de drie miljoen van
Holleeder is maar een klein deel teruggevonden.

Holleeder week met mededader Cor van Hout uit naar Frankrijk, waar ze werden
gearresteerd (zie verblijf van Van Hout en Holleeder in Frankrijk). Terug in
Nederland werd Holleeder hiervoor uiteindelijk tot elf jaar celstraf
veroordeeld.

Na zijn vrijlating in 1992 begaf Holleeder zich net als Van Hout naar verluidt
weer in het criminele circuit. Hij zou zich bezig hebben gehouden met
grootschalige drugshandel en afpersingspraktijken, maar Justitie kon hiervoor
geen bewijs op tafel krijgen. Met Van Hout en vastgoedhandelaar Rob Grifhorst
kocht Holleeder in 1994 de erotische nachtclub Casa Rosso op de Amsterdamse
Wallen. Ook investeerde het drietal in Alkmaarse prostitutiepanden op de
Achterdam. In 1996 raakten Holleeder en Van Hout gebrouilleerd. Holleeder ging
in zee met zijn jeugdvrienden John Mieremet en Sam Klepper, die kort daarvoor
Van Hout en Holleeder hadden proberen af te persen en vermoedelijk
verantwoordelijk waren voor een mislukte aanslag op Van Hout, in maart van
datzelfde jaar. In dezelfde periode werd ook Grifhorst aan de kant gezet en ging
Holleeder in zee met financieel adviseur en vastgoedhandelaar Willem Endstra.

Eind 2002 kwam Holleeder in het nieuws toen het maandblad Quote in het
decembernummer een foto afdrukte van Holleeder in gezelschap van Endstra. Deze
foto was in september van dat jaar heimelijk genomen. Endstra, die werd
beschouwd als de 'bankier' van de Nederlandse onderwereld, had eerder verklaard
Holleeder nauwelijks te kennen. Volgens John Mieremet echter was Holleeder de
sterke arm van Endstra.

Holleeder zou vanaf deze periode Endstra hebben afgeperst. Zo zou de
vastgoedhandelaar meermalen in het Amsterdamse Bos zijn mishandeld om hem tot
betalen te dwingen. Begin augustus 2005 werd bekend dat het OM in Amsterdam in
juli huiszoeking had verricht in de woning van Holleeder te Wassenaar in het
kader van het onderzoek naar de moord op Endstra. Ook in de woning van
Holleeders vriendin, Maike Dijkhuis (dochter van vastgoedhandelaar Chris
Dijkhuis), en in die van een van zijn financiële adviseurs werden huiszoekingen
verricht.

Op 2 juli 2003 werd Holleeder gearresteerd op verdenking van verboden
wapenbezit. Drie dagen later werd hij opnieuw aangehouden en werd zijn auto in
beslag genomen. Deze zou een geheime bergruimte bevatten waarin een wapen zou
zijn aangetroffen. De auto kreeg hij niet terug. In mei 2004 werd zijn rijbewijs
ingenomen wegens een snelheidsovertreding. Holleeder vertelde tijdens de
rechtszaak dat zijn leven in gevaar was, en dat hij 'wegens de doodsbedreiging
geen chauffeur kon vinden'. De rechter stelde Holleeder op 5 juli van datzelfde
jaar in het gelijk en gaf hem zijn rijbewijs terug.

Op 20 september 2004 werden twee leden van Hells Angels Holland geroyeerd, onder
wie voorzitter Willem van Boxtel. Van Boxtel en Willem Pijpker zouden in
opdracht van vastgoedhandelaar Willem Endstra een complot beraamd hebben om
Holleeder te vermoorden. Ze weigerden die opdracht, maar moesten later - onder
druk van Holleeder - de motorclub verlaten. Holleeder werd, samen met
Angels-vicepresident Harry Stoeltie, ook wel de ware leider van de Hells Angels
genoemd.[bron?]

Begin 2005 werd Holleeder genoemd als de man die voor twee miljoen euro een
zakelijk geschil tussen Erik de Vlieger en een groep Israëlische
vastgoedhandelaren had geregeld. Hij zou ook - samen met De Vlieger en Endstra -
betrokken zijn geweest bij bedreiging en afpersing van een café-uitbater.

In de nacht van 29 op 30 januari 2006 werd Holleeder op verdenking van afpersing
en mishandeling van onroerendgoedhandelaren aangehouden. Een van de slachtoffers
zou de in 2004 geliquideerde Endstra zijn geweest. Naast Holleeder hield de
nationale recherche nog dertien andere verdachten aan. De arrestaties werden in
Amsterdam, Haarlem, Voorburg en Zandvoort verricht. Het onderzoek richt zich op
een netwerk van Nederlandse en Joegoslavische verdachten. Bij deze acties werden
computers en enkele tassen in beslag genomen. De nationale recherche voerde het
onderzoek uit in samenwerking met de recherche in Amsterdam en de FIOD-ECD. Ook
de reeks liquidaties in het criminele circuit in Amsterdam in de afgelopen jaren
was onderdeel van dat onderzoek, maar het OM benadrukte dat de aanhoudingen daar
geen direct verband mee hielden.

Op 21 maart 2006 meldde het Amsterdamse dagblad Het Parool dat Willem Endstra
uitgebreid zou hebben gesproken met de Criminele Inlichtingendienst van de
Amsterdamse recherche. De krant had de hand gelegd op een 254 pagina's tellend
dossier van uitgewerkte bandopnamen. Endstra zou in de 15 gesprekken van 20
maart 2003 tot en met 28 januari 2004 onder meer hebben verklaard dat Holleeder
verantwoordelijk was voor 25 liquidaties, onder andere die op diens zwager Cor
van Hout en op Sam Klepper, Jan Femer, George Plieger, Magdi Barsoun, Jules Jie
en Gijs van Dam jr. Hij zou Endstra vaak van tevoren hebben verteld dat er weer
een liquidatie ging plaatsvinden. Endstra zou zo in 2002 John Mieremet voor een
op handen zijnde liquidatie hebben proberen te waarschuwen.

Holleeder zou volgens Endstra ook plannen hebben gehad zijn eigen zuster -
getrouwd met Van Hout - en haar kinderen te laten ombrengen, om te voorkomen dat
zij wraak zouden nemen voor de moord op Van Hout. Om eventuele verdenking van
zich af te schuiven, had Holleeder destijds 250 duizend euro voor de met pracht
en praal omgeven begrafenis van Van Hout betaald. Vervolgens pikte hij via zijn
zuster een serie winstgevende prostitutiepanden van Van Hout in Alkmaar in.

Holleeder zou Endstra voor vele tientallen miljoenen euro's hebben afgeperst. De
rechercheurs hadden Endstra herhaaldelijk gevraagd aangifte te doen, maar dat
had Endstra steeds geweigerd, bang dat Holleeder voor een kleinigheidje zou
worden vastgezet en na zijn vrijlating wraak zou nemen. Endstra maakte notities
over zijn gesprekken met de rechercheurs bij de CIE. Die verdwenen in november
2003 bij een inbraak uit zijn woning in IJmuiden, en vervolgens maakte Holleeder
duidelijk op de hoogte te zijn van de inhoud van deze aantekeningen.

Naast Endstra zou Holleeder ook nog de vastgoedhandelaren Erik de Vlieger en
John Wijsmuller hebben afgeperst. De afpersingen zouden volgens een vast patroon
zijn verlopen: Holleeder liet doorschemeren dat de betreffende handelaar gevaar
liep, maar dat hij tegen een flinke betaling de zaak wel kon regelen. Vervolgens
werd de persoon in kwestie afgeperst. In het geval van De Vlieger zou het om zes
miljoen euro zijn gegaan.

Holleeder ging van 30 oktober tot 10 november 2006 in hongerstaking, om zo te
protesteren tegen het in zijn ogen te strenge regime in de EBI in Vught. Zo was
hij van zijn advocaat, Bram Moszkowicz, gescheiden door een glazen wand tijdens
hun besprekingen over de verdediging. Sinds 10 november mocht hij zonder glazen
wand met zijn advocaat spreken.

Moszkowicz maakte op 19 februari 2007 bekend dat hij Holleeder niet langer zou
verdedigen. Holleeder sprak jaren later in een interview hierover zijn
teleurstelling uit. Jan-Hein Kuijpers werd de nieuwe advocaat van Holleeder, met
assistentie van Chrisje Zuur.

Op maandag 2 april 2007 begon de strafzaak tegen Willem Holleeder in de extra
beveiligde rechtbank De Bunker in Amsterdam Nieuw-West. Dit proces werd in de
media wel het Proces van de eeuw genoemd. In de nacht voor het proces werd er
een aanslag gepleegd op deze rechtbank: rond 3:00 uur. De rechtszaak ging
ondanks die explosies gewoon dezelfde dag door met enige uren vertraging, maar
werd verplaatst naar het gebouw van Rechtbank Amsterdam, en het proces begon met
de bezwaren van twee vrouwelijke verdachten tegen de dagvaarding: Holleeders
ex-vriendin Maike Dijkhuis en Orminda Soerel (de zus van de in 2010
gearresteerde Dino Soerel, een vermeend handlanger van Holleeder). De twee
vrouwen worden verdacht van witwassen en deelname aan een criminele organisatie.
De bezwaren van deze twee vrouwelijke verdachten werden diezelfde dag nog door
de rechtbank afgewezen, waarna ze ook in het proces tegen Holleeder betrokken
werden. Naar aanleiding van informatie uit het proces tegen Holleeder werd er 3
april 2007 een verdachte gearresteerd in verband met de liquidatie van Kees
Houtman.

Het proces tegen Holleeder werd een dag na de aanslag op de extra beveiligde
rechtbank in Amsterdam alweer voortgezet in De Bunker. Holleeders advocaat,
Kuijpers, gaf op de zitting van donderdag 5 april aan dat zijn cliënt tekenen
van uitputting vertoonde en dat zijn behandeling grensde aan marteling. Men liet
op die dag ook fragmenten horen van de Endstra-tapes. Het was iedere aanwezige
verboden dit naar buiten te brengen en commercieel te gebruiken. Diezelfde dag
wees de rechter het verzoek om anonieme getuigen te horen af. Verder werd
Holleeder die dag onwel in de rechtszaal, waarna het proces wel werd voortgezet.

Op maandag 9 april, tweede paasdag, werd Holleeder opgenomen in het LUMC. Hij
lag op de intensive care en moest met spoed geopereerd worden: hij had lekkende
hartkleppen en een nierkwaal. Op 10 april besloot de rechtbank het proces voor
onbepaalde tijd uit te stellen in verband met de verslechterde
gezondheidstoestand van Holleeder. Het was namelijk van belang dat hij – net als
elke andere verdachte – het recht had zijn eigen proces bij te wonen. Verder zou
Holleeder last hebben van een psychose, volgens zijn raadsman Kuijpers. Op 12
april werd hij aan zijn hart geopereerd. Daarna onderging hij zijn revalidatie
in het gevangenisziekenhuis van Scheveningen. Uiteindelijk besloot de rechtbank
op 7 mei dat het proces tegen Holleeder verder werd uitgesteld tot september
2007.

De rechtszaak ging, met in totaal ruim twee maanden vertraging, op 9 juli van
start met de pro-forma zitting. Tijdens de zitting voor de rechtbank in Haarlem
liet advocaat Kuijpers weten dat het herstel van Holleeder voorspoedig verliep.
Hij was bij de inhoudelijke behandeling vanaf 10 september weer aanwezig. Een
helikopter hield het transport van Holleeder naar de bunker vanuit de lucht in
de gaten. Tijdens het proces droeg Holleeder een 'wit zendertje' waarmee zijn
lichamelijke conditie constant in de gaten gehouden werd.

Op 9 oktober werd het lichaam van de kroongetuige in het proces, ex-advocaat
Bram Zeegers, dood aangetroffen in zijn woning in Amsterdam. Zeegers, die
bevriend was met Willem Endstra, zou "onder verdachte omstandigheden" zijn
omgekomen. Later bleek het om een overdosis ecstasy te gaan. De vriendin van
Zeegers kende Holleeder ook en heeft zich mogelijk op diens verzoek aan Zeegers
opgedrongen.

Op 5 november 2007 werd Holleeder opnieuw met spoed opgenomen in het LUMC, nadat
hij weer onwel geworden was, en verbleef een dag later in het
gevangenisziekenhuis in Scheveningen.

In het Passageproces (ook wel "proces van de eeuw" genoemd) werden op 22
november 2016 de eisen uitgesproken

Op 21 december 2007 veroordeelde de rechtbank hem tot een gevangenisstraf van
negen jaar, met aftrek van het voorarrest. Op 3 juli 2009 deed het hof van
Amsterdam uitspraak in het hoger beroep. Holleeder werd opnieuw tot negen jaar
gevangenisstraf veroordeeld. Het gerechtshof vond hem schuldig aan afpersing van
de twee doodgeschoten zakenlieden Willem Endstra en Kees Houtman. Ook de
afpersing van vastgoedhandelaar Rolf Friedlander en de deelname van Holleeder
aan een criminele organisatie achtte het Hof bewezen. Holleeder ging tegen het
arrest in cassatie, maar de Hoge Raad verwierp dit beroep op 12 oktober 2010.
Hiermee werd zijn veroordeling definitief. Op 27 januari 2012, na het uitzitten
van 2/3 van zijn straftijd, kwam hij vrij.

Van september 2012 tot 7 maart 2013 schreef Holleeder een wekelijkse column voor
Nieuwe Revu. In september 2012 was Holleeder te gast in de radioshow van Ruud de
Wild op Radio 538. Rapper Lange Frans wijdde in deze zelfde periode een nummer
aan hem, getiteld Willem is terug, dat hij samen met Holleeder opnam. Op 3
oktober 2012 werd bekend dat Holleeder ook te gast zou zijn bij College Tour.
Hierover ontstond de nodige commotie. Zijn plotselinge populariteit in de media
leverde Holleeder de ietwat gekscherende bijnaam knuffelcrimineel op, dat tevens
als een nieuw woord in het Nederlands beschouwd werd.

Op 13 december 2014 werd Holleeder opnieuw gearresteerd: het OM meldde dat hij
werd verdacht van betrokkenheid bij de liquidatie van voornoemde Houtman en
Thomas van der Bijl. Op 25 maart 2015 begon het nieuwe proces tegen Holleeder.
Zijn twee zussen en de weduwe van Sam Klepper bleken al in 2013 bij de politie
belastende verklaringen tegen hem te hebben afgelegd. Begin juli 2015 verklaarde
Astrid Holleeder tegenover het OM dat haar broer na zijn vrijlating in 2014
plannen had om acht mensen te liquideren, onder wie zijn andere zus, Sonja, en
ook Peter R. de Vries. Begin september van datzelfde jaar werd de strafzaak
tegen hem hervat, maar er werd gevreesd voor een overlapping met nog twee andere
processen, want de drie getuigen worden in alle drie die rechtszaken verhoord.

Op 30 november en 1 december 2015 traden de zussen van Holleeder op in het
Passageproces, evenals Sandra den Hartog, die getrouwd was met de vermoorde
Klepper.

Voornoemde zussen hebben meerdere gesprekken met hem opgenomen en verstrekt aan
misdaadverslaggever Peter R. de Vries, die de opnames bij RTL Late Night liet
horen.

Op 3 april 2016 lekten via de website vlinderscrime.nl van ex-crimineel Martin
Kok verklaringen uit, die de zussen van Holleeder, zijn ex Sandra den Hartog en
Holleeder zelf hebben gegeven bij de politie en de rechter-commissaris. Het
Openbaar Ministerie voerde op maandag 4 april 2016 een kort geding tegen Kok
waarbij het de verwijdering van de documenten van diens site vorderde, en de
rechter wees dit toe. Kok kreeg het vonnis aangeboden kort voor de start van de
show Pauw, waar hij die avond samen met onder meer Peter R. de Vries te gast
was. Ondanks zijn aankondiging aldaar om in hoger beroep te zullen gaan heeft
hij dit uiteindelijk toch niet gedaan.

Op 5 april 2016 plaatste de Utrechtse blogger Sebastiaan Beens links naar de
verklaringen op zijn website. Dit omdat de informatie volgens hem "vervallen was
tot het publieke domein en inmiddels makkelijk te vinden was". Na berichten in
de pers op 7 april 2016 voerde het Openbaar Ministerie ook een kort geding tegen
Beens en vorderde verwijdering van de links. De rechter wees dit wederom toe en
Beens verwijderde de links dan ook van zijn website. Op 13 april maakte de
advocaat van Beens, mr. Sébas Diekstra, bekend dat hij in hoger beroep gaat
tegen het vonnis. Inmiddels loopt deze procedure bij het Gerechtshof
Arnhem-Leeuwarden.

Op 7 mei werd bekend dat Beens tijdens de gehele zitting een bandje had laten
meelopen waardoor hij terug kon luisteren wat de rechter en griffier bespraken
tijdens de schorsing, waaruit volgens Beens en zijn advocaat blijkt dat de
rechter vooringenomen was en het vonnis al voor de zitting geschreven was.
Dagblad De Telegraaf publiceerde een deel van de opname op de website en een
aantal dagen later plaatste Beens zelf een langer fragment op zijn site. Op 20
mei 2016 werd bekend dat Beens een klacht heeft ingediend bij de Hoge Raad der
Nederlanden tegen de betrokken rechter in een kort geding vanwege
vooringenomenheid.

Op 24 november 2016 liet het kantoor van de landsadvocaat aan de advocaten van
Beens weten dat zij door het verschijnen van het boek Judas, geschreven door de
Astrid Holleeder, hadden besloten dat het publicatieverbod zou worden opgeheven.
Beens en diens advocaten Sebas Diekstra en Jennifer Tason Avila hebben altijd
bepleit dat de zussen Holleeder zelf actief de media zochten en dat een verbod
daardoor al niet te handhaven zou zijn. De aan Beens opgelegde dwangsommen zijn
door de Staat kwijtgescholden. Het ingestelde hoger beroep is ingetrokken. Op 28
november brachten de advocaten van Beens het nieuws met een persbericht naar
buiten.



https://nl.wikipedia.org/wiki/Middeleeuwen

De middeleeuwen (ca. 500 tot ca. 1500) vormen in de geschiedenis van Europa de
periode tussen de oudheid en de vroegmoderne tijd. Traditioneel situeert men dit
door Italiaanse humanisten geïntroduceerde tijdvak tussen de val van het
West-Romeinse Rijk in de vijfde eeuw en de renaissance die vanaf de veertiende
eeuw in Italië begon. Afhankelijk van de focus die historici hanteren bestaat er
echter nogal wat variatie in de afbakening van deze periode. De middeleeuwse
periode wordt zelf weer onderverdeeld in de vroege, hoge en late middeleeuwen.

De middeleeuwse maatschappij en beschaving zijn ontstaan uit drie duidelijk te
onderscheiden bronnen: de Grieks-Romeinse beschaving, het christelijk geloof –
die beide op het grondgebied van het Romeinse Rijk ontstonden of zich daar
verder ontwikkelden – en Germaanse tradities, die binnenvallende volkeren later
meebrachten.

In de loop van de tijd hebben historici verschillende jaartallen aangewezen als
begin van de middeleeuwen. De voorkeur voor het ene of het andere jaartal wordt
veelal bepaald door de invalshoek van waaruit iemand de gebeurtenissen
beoordeelt. Gewoonlijk wordt de teloorgang van het West-Romeinse Rijk in de
vierde en vijfde eeuw na Christus en de daarmee samenvallende Grote
Volksverhuizing aangenomen als de overgang van de oudheid naar de middeleeuwen.
Vanuit deze visie werden enkele belangrijke jaartallen naar voren geschoven die
het einde zouden kunnen markeren van deze periode:

Traditioneel werd lange tijd het begin van de renaissance in de veertiende en
vijftiende eeuw gezien als het einde van de middeleeuwen. Sommigen zien de grote
ontdekkingsreizen naar het Indië en Amerika in de late vijftiende eeuw als het
einde van de middeleeuwen. Men zou kunnen stellen dat de door de Renaissance
ingezette mentaliteitsverandering de ontdekkingsreizen mogelijk heeft gemaakt.
Deze reizen werden echter vooral ondernomen om het monopolie van het Ottomaanse
Rijk op de handel tussen Europa en Azië te omzeilen, nadat dit rijk alle landen
in het oostelijke Middellandse Zeegebied verenigd had en de specerijen uit Azië
letterlijk peperduur werden.

In het onderwijs in Vlaanderen worden de middeleeuwen opgedeeld in de eerste
middeleeuwen (zesde eeuw– tiende eeuw) en de tweede middeleeuwen (elfde eeuw –
vijftiende eeuw).

De middeleeuwen danken hun naam ("middel-eeuwen") aan het feit dat humanisten in
de renaissance deze tijd als een tussenperiode beschouwden, die was begonnen met
de val van het Romeinse Rijk en werd opgevolgd door de tijd waarin zij zelf
leefden. Deze tussenperiode was er volgens hen een van verval. West-Europa was
immers na de ondergang van het Romeinse Rijk afgesneden geraakt van de klassieke
cultuur, om daar pas weer mee in aanraking te komen tijdens de kruistochten. De
Arabieren hadden heel wat geschriften van klassieke schrijvers bewaard. Door de
achteruitgang en de bedreiging door de Turken van het Byzantijnse Keizerrijk
trokken Byzantijnse geleerden naar het veiliger Italië en namen de door hen
verzamelde kennis uit de Oudheid mee die in Constantinopel bewaard was gebleven.
Ook de plundering van Constantinopel door de kruisvaarders in 1204, tijdens de
Vierde Kruistocht, bracht naast een aanzienlijke materiële buit ook veel in het
Westen verloren gegane kennis, kunst, muziek en cultuur terug naar Europa. Ook
in Al-Andalus kwamen westerse geleerden in aanraking met de door de moslims
bewaarde en vertaalde klassieke werken. Het weinig genuanceerde negatieve
oordeel van de renaissancehumanisten over de middeleeuwen delen moderne
historici niet langer.

Door hernieuwde kennismaking met deze antieke literatuur, filosofie, kunst,
muziek en cultuur in het algemeen werden het Humanisme en de renaissance
feitelijk mogelijk gemaakt. Petrarca (ca. 1300) noemde de periode vanaf de
vierde eeuw, toen de Romeinse keizers zich tot het christendom hadden bekeerd,
de tijden van tenebrae (schaduwen), een "smerige midden-tijd" waarin men alleen
maar kon hopen dat er een betere periode zou volgen. Vanaf 1469 werd onder
invloed van bisschop Giovanni Andrea voornamelijk de term media tempestas
(tussentijd) gebruikt. Andere namen waren media antiquitas ("midden-oudheid"),
media Aetas ("midden-tijdperk"), en media Tempora ("midden tijden"), alle voor
het eerst gebruikt tussen 1514 en 1530.

Pas in de zeventiende eeuw (Christoph Keller en Georg Horn) werd de term medium
aevum ('middeleeuwen') gemeengoed. Deze kreeg een officiële status met het
verschijnen van Glossarium mediæ et infimæ latinitatis van Du Cange in 1678. In
1698 verscheen van Christoph Cellarius de eerste geschiedenis van de
middeleeuwen, Historia Medii Aevi.

Overigens wordt de term 'middeleeuwen' vooral toegepast op de geschiedenis van
West-Europa na de val van het Romeinse Rijk. In bijvoorbeeld Oost-Europa wordt
de term niet gebruikt voor de eigen geschiedenis: men is daar van mening dat het
Romeinse Rijk pas gevallen is met de inname van Constantinopel in de vijftiende
eeuw. Bijgevolg is er geen periode aan te wijzen als 'middeleeuwen' tussen de
ondergang van het keizerrijk en de 'nieuwe tijd'.

In andere delen van de wereld zoals in China, India of de Arabische wereld
spreekt men nooit over een 'middeleeuws' tijdperk in de eigen geschiedenis.

Al in de oudheid waren de kustgebieden rondom de Middellandse Zee voor een groot
deel ontgonnen ten behoeve van landbouw en veeteelt. Sommige dichtbevolkte
streken, zoals Griekenland en Italië hadden zelfs al te maken met erosie van al
te intensief bewerkte akkers en te grote graasdruk van vee, zodat de vegetatie
zich niet kon herstellen. In de Romeinse tijd werden grote delen van West- en
Midden-Europa ontgonnen en geschikt gemaakt voor landbouw. Het hout uit de
bossen werd gebruikt voor huizenbouw, scheepsbouw en brandstof. Tijdens en na de
val van het West-Romeinse Rijk liep de bevolking van West-Europa sterk terug en
hele streken raakten ontvolkt. De braakliggende akkers raakten weer bebost. Dit
duurde tot ongeveer het jaar 1000. Daarna nam de bevolking weer sterk toe en er
was behoefte aan nieuw ontgonnen landbouwgronden. Ook hadden de talrijke nieuwe
dorpen en steden een grote behoefte aan hout voor woningbouw en brandstof.
Hierdoor werden de Europese bossen opnieuw massaal gekapt. Daarna veranderden
door intensieve begrazing door schapen en runderen hele landstreken rond dorpen
en steden in heidevelden. Veel moerassige veengebieden, zoals in de lage landen,
werden ontgonnen om over meer landbouwgrond te beschikken ten behoeve van de
voedselvoorziening van de groeiende bevolking. Tegen 1500 was zo het
oorspronkelijke oerbos-areaal in Europa beperkt tot het dunner bevolkte
Scandinavië, Oost-Europa en moeilijker bereikbare berggebieden zoals Alpen en
Pyreneeën. Het landschap van de lage landen bestond grotendeels uit heide- en
veengebieden, afgewisseld met akkers en weiden. Het veen werd overigens op veel
plaatsen in snel tempo afgegraven voor turf waar veel vraag naar was. Hierdoor
namen de gebieden met veenplassen in Holland, Utrecht en Friesland sterk toe. In
de Nieuwe Tijd zouden de meeste veenplassen ingepolderd worden. Aan de zeekusten
werd vanaf de elfde eeuw al veel land gewonnen door aangeslibde gebieden in
Zeeland en Noord-Nederland met dijken te beschermen tegen de zee.

West-Europa raakte ernstig in verval nadat het West-Romeinse Rijk uiteindelijk
ten onder ging door de volksverhuizingen, op gang gebracht door de migratie van
de Hunnen. Terwijl China zich vrij snel wist te herstellen na een vergelijkbare
neergang van de Han-dynastie, gold dit niet voor Europa. Drie golven van
invallen waren er medeverantwoordelijk voor dat ontwikkelingen daar lang
achterbleven. Tussen 378 en 489 vonden onder druk van de Hunnen veelvuldige
Germaanse invallen plaats, tussen 568 en 650 was er sprake van een tweede golf,
op gang gebracht door het verschijnen van de Avaren, terwijl er tussen 800 en
1000 invasies waren door Vikingen, Moren en Magyaren. Deze dreiging van buitenaf
had een klasse van krijgers doen ontstaan die de lokale bevolking beschermde.

De Germaanse stammen waren aanvankelijk militair niet tegen de Hunnen opgewassen
en verschillende stammen zochten dan ook, al of niet met geweld, hun toevlucht
binnen de grenzen van het Romeinse Rijk. Dit verzwakte mede daardoor en in 476
werd de laatste West-Romeinse keizer afgezet, waarna zijn niet-Romeinse opvolger
de regalia naar Constantinopel stuurde. Het Oost-Romeinse Rijk wist zich nog
bijna een millennium te handhaven en evolueerde tot het middeleeuwse,
hellenistisch christelijke Byzantijnse Rijk. Hoewel een Byzantijnse poging om de
Romeinse hegemonie te herbouwen faalde was de Byzantijnse cultuur en economie
eeuwenlang een van de meest geavanceerde in Europa en het Middellandse
Zeegebied. De culturele en politieke eenheid van West-Europa en het Middellandse
Zeegebied, die eeuwenlang opgelegd was door het Romeinse Rijk, werd echter
geleidelijk aan verbroken.

In West-Europa vormden zich uit de christelijke, klassieke en Germaanse culturen
langzamerhand nieuwe culturele vormen. Dat het christendom in West-Europa in
deze periode tot volle wasdom kon komen was mede te danken aan de Byzantijnen,
die als buffer fungeerden tegen de nieuwe religie die in de zevende eeuw in het
centrum van de oude wereld ontstond en een ongekend snelle verspreiding
doormaakte, de islam.

Er waren vele volkeren op drift tijdens de Grote Volksverhuizing; ze plunderden
alles wat ze tegenkwamen. De oostelijke Germanen (de Vandalen, Sueben en de
Iraanse Alanen) staken op de laatste dag van 406 de bevroren Rijn over en rukten
op naar het zuiden. Deze stammen trokken plunderend door Gallië en staken de
Pyreneeën over. Al eerder hadden de Visigoten zich, aanvankelijk met Romeinse
toestemming, op de Balkan gevestigd. Nu rukten zij vanuit het Oosten op naar
Italië en vestigden zich uiteindelijk in Zuidwest-Frankrijk. Uiteindelijk zouden
de Visigoten de Vandalen uit het Iberisch Schiereiland verdrijven. De Ostrogoten
zouden een koninkrijk in Italia vestigen met als hoofdstad Ravenna. De Hunnen,
die het Romeinse Rijk ook binnenvielen, zouden nooit een koninkrijk binnen de
grenzen van het West-Romeinse Rijk stichten. Na de dood van Attila de Hun werden
zij door een coalitie van Germaanse volkeren verslagen. Hun machtsbasis in het
tegenwoordige Hongarije ging verloren. In Noordwest-Europa staken de Angelen en
Saksen vanuit Friesland, Jutland en Denemarken over naar Britannia, verdreven de
oorspronkelijke Keltische bevolking naar het gebied ten westen van de Pennines
en stichtten hun eigen koninkrijken. De Salische Franken zouden uiteindelijk,
met uitzondering van Bretagne, de provincie Gallia ten noorden van de Loire
veroveren. Het Byzantijnse Rijk, onder leiding van Justinianus I, veroverde in
een poging om het Romeinse Rijk te herstellen Italia op de Ostrogoten, maar
verloor dat weer aan de Longobarden. De Visigoten verloren kort na 700 bijna
heel Iberië aan de Moren. De Moren staken daarna de Pyreneeën over, maar hun
opmars werd uiteindelijk in de Slag bij Poitiers gestopt door Karel Martel, de
hofmeier van de Austrasische Franken.

Door de plunderingen die gepaard gingen met de Grote Volksverhuizing, nam de
levensstandaard en het bevolkingsaantal in West-Europa behoorlijk af in
vergelijking met de voorafgaande Romeinse periode. Veel van de barbaren kwamen
in contact met de vroegere Romeinse bevolking en cultuur en zouden bepaalde
elementen, zoals het christendom, dat door keizer Theodosius I rond 380 tot
staatsgodsdienst was gemaakt, overnemen. Er is weinig schriftelijke informatie
overgeleverd over de toestanden in die chaotische periode.

De enige organisatie die de val van het West-Romeinse Rijk overleefde was de
Rooms-Katholieke Kerk, waarin de Germanen een grotere rol gingen spelen. De
bisschop van Rome, beter bekend als de paus, werd de leider van de kerk. De kerk
kreeg steeds meer invloed; zo bekeerde de Frankische koning Clovis I zich in 495
tot het christendom, samen met 3000 van zijn krijgers.

Aan het einde van de vijfde eeuw begon een cyclische beweging van vereniging en
versnippering. Clovis I verenigde alle Frankische stammen onder zijn bewind. Na
zijn dood werd zijn rijk volgens het Salische erfrecht verdeeld onder zijn vier
zonen. Deze bevochten elkaar, maar werkten samen tegen de rest van Europa,
waardoor ze erin slaagden de Germaanse stammen aan zich te onderwerpen. Het rijk
werd pas definitief verenigd door Dagobert I, die in 639 stierf. De laatste
Merovingische koningen hadden maar weinig macht, ze lieten hun taken in
toenemende mate over aan de hofmeiers (de 'huismeesters' die de Merovingische
koning in het bestuur bijstonden). In Austrasië werd deze taak vanaf 687
uitgeoefend door de Pepiniden. Deze familie werd steeds belangrijker door het
erfelijk maken van het ambt. De Merovingers bleven echter nog lang als
schijnkoningen (ook wel vadsige koningen genoemd) op de troon.

De Moren, ook wel Saracenen genoemd, brachten in de zevende en de achtste eeuw
de islamitische culturen naar de kusten van de Middellandse Zee. De inval van de
Moren in 711 via Gibraltar op het Iberisch schiereiland betekende het einde van
het al zo'n drie eeuwen oude Visigotische rijk, maar zorgde voor een
aanzienlijke culturele verrijking. In 732 waren de Moren al tot Poitiers in
centraal Frankrijk opgerukt, maar toen keerde het tij en kwam de later zo
genoemde Reconquista op gang, die pas in 1492 voltooid zou worden.

In 681 werd in Bulgarije door Asparoech de eerste Slavische staat in Europa
opgericht.

Pepijn de Korte, hofmeier van Childerik III, nam in de achtste eeuw de macht
over van de laatste Merovingische koning. Dit markeert het begin van de
Karolingische dynastie. Hij schakelde de paus in om zijn machtsovername te
rechtvaardigen. Dit luidde een periode in van verbondenheid van de paus en de
Frankische koningen, welke een hoogtepunt bereikte bij de kroning in 800 door
paus Leo III van Karel de Grote tot 'keizer van het West-Romeinse Rijk', een
titel die al sinds 476 niet meer was gebruikt. Daarbij speelde het zogenaamde
translatio imperii een rol, omdat men destijds uit het Bijbelboek Daniël
opmaakte dat de wereld na het vierde rijk — volgens kerkvader Hiëronymus het
Romeinse Rijk — zou vergaan. Het belang van deze kroning was wederzijds. De
Kerkelijke Staat onder pauselijk gezag werd door Karel erkend. De invloed die de
Byzantijnse keizer aanvankelijk nog op Rome had, ging daarmee teloor; het
oprukken van de moslims onder andere in Italië werd erdoor gestuit.

De Franken, onder leiding van Karel de Grote, wisten in de dertig jaar durende
Saksenoorlogen rond 800 de Saksen en daarnaast ook de Longobarden aan zich te
onderwerpen. Het christendom werd daarmee ook verbreid. Karel verenigde een
groot gedeelte van het vroegere West-Romeinse Rijk en grote aangrenzende
gebieden onder zijn heerschappij. Het rijk gold, net als onder de Merovingen,
als persoonlijk bezit van de heerser dat na de dood verdeeld werd onder de
erfgenamen. Omdat alleen Lodewijk de Vrome zijn vader overleefde, werd het grote
rijk aanvankelijk nog niet opgedeeld, maar toen Lodewijk overleed werd het
alsnog onder zijn drie zonen verdeeld. Midden-Francië zou later bij de andere
twee worden gevoegd, zodat er uiteindelijk sprake was van West-Francië en
Oost-Francië. West-Francië lag ten grondslag aan het Franse Koninkrijk, terwijl
Oost-Francië de basis vormde van het Heilige Roomse Rijk der Duitse natie.

De titel van keizer suggereert een sterk centraal gezag; onder Karel de Grote
was dit tot op zekere hoogte ook zo, naar de maatstaven en mogelijkheden van die
tijd. Macht of bannus bleef echter vooral afhankelijk van veroveringen, geweld
en Geblütsrecht. De koning trok van de ene palts naar de andere om zijn gezag af
te dwingen en zijn belastingen ter plaatse op te eten, want deze werden veelal
in natura voldaan. Door de grote omvang van het rijk werd dit steeds
bewerkelijker en kwam de feitelijke macht steeds meer in handen van leenmannen.
In de ruileconomie van die tijd konden zij alleen beloond worden met grond
(beneficium, vanaf de tiende eeuw feodum) en het vruchtgebruik ervan. De
leenmannen waren weliswaar verantwoording verschuldigd aan de koning, maar
streefden naar erfelijkheid van hun pagus. Dit werd steeds meer regel en in 877
gelegaliseerd door het Capitulare van Quierzy, waardoor het onmogelijk werd nog
een groot centraal geregeerd rijk te vormen. Zo ontstond het feodale systeem.

Militair, economisch en politiek beleefde Europa een diepe crisis tussen
ongeveer 850 en 950, ook wel de ijzeren eeuw genoemd. De neergang werd onder
andere veroorzaakt door invallen van de Vikingen vanuit het noorden, de Magyaren
vanuit het oosten en de Moren vanuit het zuiden, versterkt door de verdeling van
het rijk. Het centrale gezag van de twee Frankische rijken wist geen weerstand
te organiseren, waardoor de bevolking het vertrouwen in hun heersers verloor.
Lokale gouwgraven vulden dit machtsvacuüm door de invallen te weerstaan en
usurpeerden daarmee het gezag en werden uiteindelijk nog slechts in naam
afhankelijk van keizer of koning.

Het Groot-Moravische Rijk ontstond in de negende eeuw. De plaats van het
Slavische rijk kwam ongeveer overeen met het latere Tsjecho-Slowakije. De
Hongaren deden hun intrede in Europa aan het eind van de negende eeuw, toen ze
als nomadenvolk vanuit de Zuid-Russische steppe over de Karpaten trokken. Onder
Árpád en zijn opvolgers vestigden zij zich in het Karpatenbekken en namen het
Groot-Moravische Rijk in. Gedurende een eeuw waren ze door hun strooptochten de
schrik van Europa. In de Slag op het Lechveld werd hun een dermate grote
nederlaag toegebracht dat ze de bakens verzetten en besloten zich aan te passen
aan hun christelijke buren. De kroning van de op Rome gerichte Stefan de Heilige
als koning in het jaar 1000 werd daarvan het symbool. Hij was de eerste koning
van Hongarije.

Het Kievse Rijk ontstond rond 880 door het samengaan van de gebieden der
Waregers in Oost-Europa onder leiding van Rurik. Oleg van Kiev veroverde in 882
Kiev, dat toen de hoofdstad werd van het nieuwe rijk. In de loop van de tiende
eeuw was het rijk op zijn hoogtepunt, toen vorst Svjatoslav I het rijk van de
Chazaren vernietigde en vervolgens gebieden in de noordelijke Kaukasus innam en
doordrong tot de Zee van Azov. Ook veroverde hij grote delen van de Balkan, met
als laatste grote wapenfeit het Bulgaarse koninkrijk aan de Donau.

Vanaf het begin van de tiende eeuw legde de Ottoonse dynastie de basis voor het
Heilige Roomse Rijk. Met name Otto I de Grote speelde in deze ontwikkeling een
bepalende rol. Op 2 februari 962 werd Otto I in Rome door de paus tot de eerste
keizer van het Heilige Roomse Rijk gekroond. Zijn opvolgers zouden het een
kleine 1000 jaar (tot 1918) volhouden. Tegelijk met de Ottonen vond de
zogenaamde Ottoonse renaissance plaats.

De Europese bevolking, die bij het begin van de jaartelling ongeveer 70 miljoen
zielen telde (ter vergelijking: China 60 miljoen), nam in de vroege middeleeuwen
af tot 20-30 miljoen. Dit kwam niet alleen door oorlogsgeweld en hongersnoden,
maar vooral ook door destijds in Europa onbekende epidemische ziekten, die mede
door de invallende steppevolkeren werden verspreid. Dankzij kroniekschrijvers
weten we van een gigantische sterfte in het Byzantijnse Rijk in de zesde eeuw:
in 542 verspreidde de pest van Justinianus zich vanuit Egypte over het gehele
Middellandse Zeegebied en verder naar het Franse binnenland (Clermont-Ferrand)
alsmede naar Engeland (de kust van Northumbria). Het sterftepercentage na
besmetting was zeer hoog. Tot in het midden van de achtste eeuw zou de pest
bijna elke generatie terugkeren.

Gedurende de hele middeleeuwen was de maatschappij verdeeld in drie standen:
geestelijkheid, adel en de boeren: zij die bidden, zij die vechten en zij die
ploegen. Tot welke stand men behoorde, werd door geboorte bepaald. Men kon
alleen uit zijn stand geraken door geestelijke te worden.

Gemunt geld raakte in onbruik en ruilhandel werd een alledaags verschijnsel.
Geld werd in deze tijd nog wel als middel gebruikt om de waarde van goederen uit
te drukken. Handel en industrie kwijnden. De bevolking van de Romeinse steden
ging sterk achteruit.

Het rechtssysteem verwaterde in deze tijd; elke stam volgde zijn eigen
gewoonterecht. De Frankische vorsten reisden met heel hun gevolg van palts tot
palts om de belastingen te innen en op te eten, en om recht te spreken. Het
ontbreken van een duidelijk machtscentrum kwam de eenheid van het bestuur niet
ten goede. Na Karel de Grote verloren de koningen hun controle over de lokale
machthebbers, de graven en hertogen.

Gedurende de vroege middeleeuwen nam de geletterdheid sterk af. Karel de Grote
bevorderde het stichten van scholen in zijn rijk, waardoor de geletterdheid weer
enigszins toenam. Toch moet men zich van deze Karolingische renaissance niet al
te veel voorstellen.

In de vroege middeleeuwen was ongeveer 90% van de bevolking boer. De boeren
waren doorgaans arm en ondervoed. Het leven was "wreed, hard en kort".

Adel en Kerk hadden veel macht. Omdat iedereen lid was van de Kerk, konden de
geestelijken iedereen via de preekstoel beïnvloeden. Kerkelijke gezagsdragers
waren vrijwel de enigen die konden lezen en schrijven, wat hun machtspositie nog
vergrootte. Het aardse bestaan was in de middeleeuwen van ondergeschikt belang
en het hele leven was gericht op het hiernamaals. De angst om in de hel te
komen, maakte de mensen onderdanig aan de machthebbers.

De kunst in de vroege middeleeuwen was voornamelijk gebaseerd op de Klassieke
Oudheid. Het zou tot het einde van de hoge middeleeuwen duren tot er een echt
vernieuwende kunststroming zou komen: (de gotiek).

In Oost-Europa, waar het Byzantijnse Rijk een voortzetting was van het Romeinse
Rijk, ontstond in de vierde eeuw al de Byzantijnse kunst. De Byzantijnse kunst
was een voortzetting van het hellenisme. Er waren veel landen met nauwe banden
met het Byzantijnse Rijk, zoals Bulgarije, Servië, het Kievse Rijk, de Republiek
Venetië en het Koninkrijk Sicilië, die de Byzantijnse kunst overnamen.
Byzantijnse mozaïekkunstenaars decoreerden de kerken van Ravenna, zoals de
Basiliek van San Vitale. Daarnaast verzorgden ze de goudmozaïeken van de
Basiliek van San Marco in Venetië en maakten ze de grandioze mozaïekreeksen voor
de Normandische heersers op Sicilië en Christus Pantocrator tussen Keizer
Constantijn IX Monomachus en Keizerin Zoë in de Hagia Sophia van Istanboel.

In West-Europa ontstond tijdens de regeerperiode van Karel de Grote de
Karolingische renaissance, (±750 - ±950), een hernieuwde belangstelling voor de
klassieke cultuur. Deze opleving speelde zich vooral af aan het hof en werd
gedragen door de clerus. Byzantijnse invloeden, met name het afbeelden van de
menselijke figuur, werden versmolten met germaanse, abstracte ornamentiek.
Verder zijn veel teksten uit de Latijnse oudheid bewaard gebleven dankzij
kopieën die in die tijd door monniken werden vervaardigd. Dit gebeurde vooral in
kloosterbibliotheken, waarvan omvang en aantal sterk toenamen tijdens en vlak na
de regeerperiode van Karel de Grote.

Het centrum van de christelijke beschaving lag aan het begin van het tweede
millennium in Constantinopel. Economisch, cultureel en militair was het
Byzantijnse Rijk veruit de meerdere van West-Europa, dat een dunbevolkt
voornamelijk landelijk randgebied vormde. Enkele eeuwen later was de situatie
omgekeerd, mede mogelijk gemaakt doordat het Byzantijnse Rijk als buffer was
opgetreden tegen het oprukkende Ottomaanse Rijk tot het in 1453 dan toch werd
ingenomen. Het vrijwel exclusief agrarische West-Europa van de vroege
middeleeuwen verstedelijkte en commercialiseerde vanaf de tiende eeuw.

Door verbeterende landbouwmethoden kon de bevolking gestaag toenemen. Talrijke
nieuwe dorpen en steden werden gesticht. De bestaande, meestal door de Romeinen
gestichte steden begonnen ook weer te groeien. In de tiende eeuw kwam er
daarnaast een einde aan de invasies van Europa door Vikingen, Moren en
Aziatische steppevolkeren. De hierop volgende stabiliteit had vanaf de elfde
eeuw een expansiebeweging tot gevolg, wat onder meer tot uiting kwam in de
kruistochten, de Ostsiedlung en de Reconquista. In mediterraan Europa was de
achteruitgang na de val van het Romeinse Rijk minder geweest dan in West-Europa
en Italiaanse handelaren voegden zich bij de langeafstandshandel die zich
centreerde rond de Indische Oceaan. In de Repubbliche Marinare bracht de handel
een explosieve groei van de welvaart. Het bracht de Europeanen tevens in contact
met hoogstaande beschavingen en stelde hen in staat kennis over te nemen van de
Byzantijnen en de moslims en technologieën uit China. Deze ontwikkeling begon in
Italië en het graafschap Vlaanderen, met Brugge als knooppunt van de handel
tussen Noord- en Zuid-Europa, die in korte tijd uit tot rijke gebieden groeiden.
De handel maakte zo van het noorden van Italië het welvarendste deel van Europa,
gevolgd door Vlaanderen in West-Europa.

In West-Europa werden ondertussen venen en moerassen drooggelegd, bossen gerooid
en grond ontgonnen. Het kerngebied daarvan lag tussen de Loire en de Elbe.
Dankzij het door de Golfstroom milde klimaat met voldoende regenval gedurende
het hele jaar kon de landbouwproductie gestaag groeien. Het drieslagstelsel
maakte het daarbij mogelijk dat arbeid evenwichtig verdeeld kon worden over het
jaar. Ook leverde dit meer haver op, zodat de met hooi genoegen nemende os kon
worden vervangen door het paard. Deze kon door drie uitvindingen een veel
grotere trekkracht leveren; het haam, de tandem en het hoefijzer. In combinatie
met de nieuwe keerploeg kon de productiviteit tot driemaal hoger liggen dan
mogelijk was rond de Middellandse Zee. Het resulterende overschot maakte handel
mogelijk, terwijl er ook een klasse van krijgers van onderhouden kon worden die
de boeren beschermde tegen dreiging van buitenaf.

Nadat de dreiging van de invasies was weggevallen richtten de krijgers zich
tegen elkaar en de lokale bevolking. Een aantal feodale heren wist hun gezag uit
te breiden ten koste van hun buren, zich daarbij weinig aantrekkend van het
koninklijke gezag. Door deze banale revolutie ontbrak een sterk centraal gezag.
Het ontbreken van een unitaire gezagsstructuur had verlammend kunnen werken,
maar resulteerde niet alleen in veel bloedvergieten van onderling strijdende
vorstendommen, prinsdommen, stadstaten, republieken en boerenkantons, maar ook
in innovatie waarmee de macht vergroot kon worden die nodig was om te overleven.
Deze lag niet alleen op technisch gebied, maar ook op financieel en politiek
vlak.

In deze periode bereikten de macht van de Rooms-Katholieke Kerk en de paus een
hoogtepunt. Paus en keizer streden lang over de vraag wie de jurisdictie over
het westers christendom had. Belangrijk daarbij was de investituur, de
bevoegdheid tot het benoemen van bisschoppen. Dit was vooral van belang omdat
dezen evenals de paus naast kerkelijke ook wereldlijke macht uitoefenden. De
Duitse keizer moest deze Investituurstrijd opgeven in 1250, maar ook de paus kon
dit na 1303 niet volhouden.

In Duitsland regeerde het Saksische huis met onder andere Hendrik I, Otto I, en
Otto III, later het Frankische huis met onder andere Hendrik III en Hendrik IV.
In Frankrijk was Hugo Capet de stamvader van de Capetingen en alle andere Franse
koningen na hem, tot 1789. Engeland werd in 1066 veroverd door Willem de
Veroveraar, hertog van Normandië, waarmee een pril Angelsaksisch rijk een
krachtige Franse overheersing kreeg, die tot de dag van vandaag sporen nalaat op
de Britse eilanden. Dit is niet alleen terug te zien in talrijke Normandische
kastelen en in het Domesday Book (een inventaris van alle Engels 'onroerend
goed' opgesteld in opdracht van Willem de Veroveraar), maar meer nog in de
Engelse taal.

Vanaf 1080 ontstonden de eerste universiteiten en werd vooruitgang gemaakt in
kunst en architectuur. In deze zelfde periode werden de grote Romaanse en later
gotische kathedralen gebouwd. Door de toenemende welvaart konden de rijkere en
machtiger steden stadsrechten afdwingen.

De oorspronkelijke verovering van Palestina door islamitische strijdmachten had
aanvankelijk nauwelijks een storende werking op de pelgrimage of bedevaart naar
de heilige plaatsen van de christenen, zoals Jeruzalem, Bethlehem en Nazareth.
Hoewel in 1009 de Heilig Grafkerk werd vernietigd door de Fatimidische kalief,
Al-Hakim, stond zijn opvolger het Byzantijnse Keizerrijk weer toe om de kerk te
herbouwen en werd ook pelgrimage weer toegestaan.

Het beslissende verlies van het Byzantijnse leger tegen de Seltsjoekse Turken in
de Slag bij Manzikert in 1071 zorgde voor de eerste bedes om hulp en troepen
vanuit het westen. Er werd dus niet alleen gestreefd naar het heroveren van
Jeruzalem, maar ook het bijstaan van het Byzantijnse leger tegen de Turken, het
voorkomen van gebiedsuitbreiding van de islamieten en het vergroten van de
invloed van het westen in het oosten. De toenemende stabiliteit en groei in
Europa maakte het voor het eerst mogelijk om ook daadwerkelijk in te gaan op de
bedes.

De klasse van krijgers die aanvankelijk de binnenvallende volken bestreden
hadden streed na het wegvallen van die dreiging vooral tegen elkaar en de lokale
bevolking. Als reactie hierop ontstond de godsvredebeweging. Was dit
aanvankelijk een oproep aan lokale heren, later werd dit ook een oproep aan
christelijke staten om onderling geweld te stoppen. Paus Urbanus II (1088-1099)
gebruikte dit argument om de onderlinge strijd te staken en zich te richten op
de gemeenschappelijke vijand van het geloof.

In de vroege middeleeuwen werd met relatieve openheid gesproken over de inhoud
van de leer. Dit bracht met zich mee dat er verschillende interpretaties van die
leer waren, wat de eenheid van de Kerk niet ten goede kwam. Augustinus zag
ketterij — of heresie van het Griekse hairesis voor keuze — als afwijking van
christenen van het ware geloof. Men begon dogma's vast te stellen om het ware
geloof te definiëren. Met de ontwikkeling van de dogmatiek werd niet alleen
duidelijk wat het ware geloof inhield, het maakte ook duidelijk wat hier niet
mee overeenkwam. Dit kon uiteindelijk niet meer getolereerd worden en aanhangers
hiervan werden vanaf de twaalfde eeuw vervolgd, wat Moore de Persecuting Society
heeft genoemd.

Vanaf de twaalfde eeuw waren zowel de Kerk als de grote Europese koninkrijken in
staat om hun ideologieën en doelen beter te definiëren. Dit resulteerde in een
afwijzing van corruptie en verwereldlijking binnen de Kerk, maar ook in een
afwijzing van groepen die afweken van die ideologieën. Dit was niet alleen de
islam, maar ook bewegingen als de bulgarelli, de waldenzen en de kathari. Andere
bewegingen als de franciscanen en de humiliati werden wel erkend, waarbij niet
altijd duidelijk is wat de overwegingen waren om de ene groepering wel op te
nemen en de andere niet.

In 1063 gaf paus Alexander II zijn zegen aan de kruistochten van de Reconquista.
In 1085 namen de Spanjaarden de taifa Toledo in, en in 1092 werden de moslims
van Sicilië verdreven. Ongetwijfeld werden de kruisvaarders gesterkt door deze
successen tegen de islam.

Paus Innocentius III besloot dat tegen de katharen krachtiger moest worden
opgetreden. In 1209 verzamelde hij een leger voor een kruistocht naar Occitanië.
Tijdens het Vierde Lateraans Concilie werd een aantal religieuze groepen
veroordeeld en andere erkend. Er werden decreten tegen de katharen en de
Waldenzen afgekondigd. Joden moesten een geel insigne dragen en ook moslims
moesten onderscheidende tekenen gaan dragen. Paus Gregorius IX gaf in 1232 bevel
aan de nieuwe orde der dominicanen de taak van de inquisitie op zich te nemen.
De katharen waren hier het eerste slachtoffer van, maar ook de Joden — die bij
Augustinus wel een aparte status hadden, maar wel bescherming genoten — leprozen
en homoseksuelen werden al snel het slachtoffer. Dit was de schaduwzijde van de
economische expansie en de nieuwe spiritualiteit.

In 1091 stuurde keizer Alexius I van Byzantium een bede om hulp naar paus
Urbanus II. Hoewel dit eerder bedoeld was als een verzoek om meer huurlingen,
zag de paus dit mede als een mooie gelegenheid om de eenheid in de Kerk te
herstellen na het Schisma van 1054 en om het Heilige Land te bevrijden na de
invallen van de moslims, zodat Jeruzalem weer een veilige plek werd voor de
christenen. Op 26 november 1095 hield hij een vurige rede tijdens het Concilie
van Clermont waarin hij opriep tot het houden van een kruistocht. Wie deelnam
aan de kruistocht kreeg materiële steun; zijn persoon en goederen stonden voor
de duur van de kruistocht onder de bescherming van de Kerk. Daarnaast kreeg elke
deelnemer ook een algemene aflaat, vrijstelling van belasting, opschorting van
schulden en bevrijding van de lijfeigenschap.

Zo kwam het tot de Eerste Kruistocht (1096-1099) die resulteerde in de
verovering van Jeruzalem en de stichting van een aantal kruisvaardersstaten. Een
belangrijke factor daarbij was de verzwakking van de moslims door de interne
verdeeldheid tussen de Seltsjoeken en de Fatamiden. De Tweede Kruistocht
(1145-1149) mislukte daarentegen. In 1187 werd Jeruzalem veroverd door Saladin,
wat aanleiding was voor de Derde Kruistocht (1189-1192). Herovering van
Jeruzalem slaagde echter niet, zodat niet lang daarna de Vierde Kruistocht
(1202-1204) plaatsvond.

Het kwam niet tot de herovering van Jeruzalem. In plaats daarvan werd in 1204
het toen nog Byzantijnse Constantinopel ingenomen en vervolgens grootschalig
geplunderd door de kruisvaarders, die ook vele relikwieën buitmaakten. De graaf
van Vlaanderen, Boudewijn IX, werd gekozen tot keizer van het zogenaamde
Latijnse keizerrijk (1204-1261), dat overigens nog grotendeels veroverd moest
worden. Venetië maakte zich meester van enkele gunstig gelegen steunpunten en
nam ook de 'bronzen paarden' mee. In 1205 verdween Boudewijn IX spoorloos.
Vermoedelijk werd hij gevangengenomen door de Bulgaren. Het Latijnse keizerrijk
was geen lang leven beschoren. De Griekse bevolking stond uitgesproken vijandig
tegenover de westerse heersers, die bovendien onderling verdeeld waren. De
keizer van het Griekse deelrijk Nicea, Michaël Palaeologus, wist in 1261 de
hoofdstad te heroveren. Het herstelde Byzantijnse Rijk bleef nog tot 1453
bestaan, maar was door deze gebeurtenissen ernstig verzwakt.

In 1212 vond de zogenaamde Kinderkruistocht plaats. Feitelijk zijn er zelfs
meerdere 'kinderkruistochten' geweest, in Frankrijk en in het Rijnland. De
Franse kinderen trokken onder leiding van een herdersjongen naar Marseille.
Volgens de gangbare versie van het verhaal werden zij vervolgens door kooplieden
naar Alexandrië verscheept om daar op de slavenmarkt verkocht te worden. De
Duitse kinderen trokken de Alpen over. In Rome aangekomen ontsloeg paus
Innocentius III hen ten slotte van hun kruistochtgelofte. De historiciteit van
deze gebeurtenissen staat overigens ter discussie.

Egypte, dat geregeerd werd door de opvolgers van Saladin, was in deze tijd de
sterkste islamitische macht. Daarom werd op het Vierde Lateraans Concilie in
1215 besloten dit land aan te vallen. Verschillende vorsten namen deel aan deze
expeditie. Een belangrijke stad in de delta van de Nijl, Damiate, werd door de
kruisvaarders veroverd. Sultan Al-Kamil was bereid om concessies te doen en bood
zelfs aan Jeruzalem terug te geven. Men kwam tijdens de Vijfde Kruistocht
(1213-1221) echter niet tot overeenstemming en het kruisvaardersleger werd korte
tijd later verslagen.

Meer succes had keizer Frederik II tijdens de Zesde Kruistocht (1228-1229). Hij
had in zijn jonge jaren de gelofte gedaan op kruistocht te gaan, maar leek niet
de intentie te hebben deze gelofte na te komen. Paus Gregorius IX (1227-1241)
had daarom een banvloek over hem uitgesproken. Frederik II kende Arabisch en
door te onderhandelen met Al-Kamil slaagde hij erin Jeruzalem te verwerven. Daar
werd hij tot koning van Jeruzalem gekroond. De paus had principiële bezwaren
tegen onderhandelingen met de ongelovigen en plaatste Jeruzalem onder het
interdict, zodat de mis er niet mocht worden opgedragen. In 1244 werd Jeruzalem
weer door de moslims heroverd.

Koning Lodewijk IX de Heilige (1226-1270) ging zelfs tweemaal op kruistocht.
Zoals bijna alle middeleeuwers hechtte hij geloof aan de verhalen over priester
Johannes, die geacht werd over een christelijk rijk in het Verre Oosten te
regeren. Hij hoopte een bondgenootschap met deze christenvorst te sluiten en
zond daarom Willem van Roebroek in 1253 naar het Mongoolse hof te Karakorum.
Kennelijk veronderstelde hij dat het Mongoolse Rijk het rijk van priester
Johannes was. De paus zond ook een gezant, de franciscaan Johannes van Pian del
Carpine, naar het oosten. De reisverslagen van de gezanten zijn bewaard gebleven
en zijn samen met het verslag van Marco Polo een belangrijke historische bron.
De Mongoolse Grootkan was evenwel niet in samenwerking geïnteresseerd.

Tijdens de Zevende Kruistocht (1248-1254) werd wederom Damiate in Egypte
veroverd. Nadat Lodewijk de Heilige gevangen was genomen moest een losgeld van
800.000 bezanten betaald worden.

De Mongolen maakten in 1258 een einde aan het kalifaat der Abbassieden. Toen zij
verder naar het westen trokken werden zij in 1260 verslagen door sultan Baibars,
die als leider van de mammelukken over Egypte heerste.

In 1291 werd het laatste steunpunt van de kruisvaarders, Akko, veroverd. Ook in
de eeuwen hierna bleef in West-Europa het verlangen bestaan om het "Heilige
Land" te bevrijden. Het gedicht "Vanden lande van oversee" van Jacob van
Maerlant is hiervan slechts een voorbeeld uit een lange reeks traktaten die
hiertoe opriepen.

Toen Constantinopel in 1396 door de Osmanen werd bedreigd werd wederom een
kruistocht georganiseerd. Het werd een groot fiasco; bij Nicopolis leed men een
zware nederlaag en werd Jan zonder Vrees gevangengenomen. Na de val van
Constantinopel deed zijn zoon, Filips de Goede, hertog van Bourgondië, de
plechtige gelofte om op kruistocht de gaan. In zijn geval bleef het bij een
voornemen. Ook hun nazaat keizer Karel V meende in het voetspoor van Godfried
van Bouillon te treden toen hij in 1535 Tunis aanviel.

In 711 was het Iberisch schiereiland veroverd door de Moren. In de Spaanse
historiografie bestaat de traditie om de in 718 geleverde slag bij Covadonga in
het Cantabrisch Gebergte te beschouwen als het begin van de Reconquista. Na zijn
overwinning werd Pelayo gekozen tot koning van Asturië in het noorden van
Spanje. In Baskenland ontstond rondom Pamplona in diezelfde tijd een
vergelijkbaar klein rijkje, Navarra. Van die eerste koninkrijkjes moet men zich
niet al te veel voorstellen. De 'koningen' van Asturië en Navarra waren in
werkelijkheid vooral rijke boeren die van hun kudden leefden en in tijden van
oorlog optraden als guerrilla-aanvoerder. De Moren, met hun machtsbasis in de
rijke en dichtbevolkte Zuid-Iberische steden, waren duidelijk niet
geïnteresseerd in het arme en dunbevolkte bergachtige noorden, al hielden zij er
nu en dan slavenjachten.

In de volgende eeuw breidden de koningen van Asturië hun gebied verder uit door
Galicië en León te veroveren. Voortaan noemden zij zich koning van León en
Asturië. Doordat sommige koningen hun rijk onder hun zonen verdeelden, ontstond
een aantal christelijke staatjes. Dit waren: Castilië en Portugal in het westen,
Barcelona en Aragon in het oosten.

Nadat er in de negende eeuw een skelet was opgegraven dat aan de heilige Jacobus
werd toegeschreven ontwikkelde Santiago de Compostela zich tot een van
populairste bedevaartsplaatsen van Europa. Kort voor 1000 werd het geplunderd
door vizier Al-Mansoer van de kalief van Córdoba.

In 1236 veroverde koning Ferdinand III van Castilië de belangrijke Moorse stad
Córdoba met zijn bibliotheek van ca. 400.000 werken (waaronder veel toentertijd
onbekend werk van de grote klassieke schrijvers als Aristoteles). Ter
vergelijking: de grootste bibliotheek in West-Europa (Parijs) bevatte in het
begin van de veertiende eeuw zo'n 2000 titels.

De belangrijkste vernieuwing in de middeleeuwse muziek is de ontwikkeling van
polyfonie, de 'meerstemmigheid'. Ook werd geleidelijk een systeem van
muzieknotatie ontwikkeld, zodat de notenbalk ontstond. Met de muzieknotatie
ontstond ook het beroep componist.

De volgende stijlen kunnen worden onderscheiden: het Organum (elfde eeuw) en de
Ars Antiqua (±1100 - ±1300).

De late middeleeuwen waren voor Europa in velerlei opzicht een periode van
crisis. In de veertiende eeuw werd een serie misoogsten tussen 1315 en 1322 met
grote hongersnood tot gevolg, door de Zwarte Dood gevolgd tussen 1347 en 1351.
Ook waren er enkele langdurige oorlogen als de Honderdjarige Oorlog. Ongeveer
een derde van de bevolking kwam in deze periode om het leven en het herstel
daarna was langzaam, zodat pas rond 1500 de bevolking weer op het niveau van
1300 lag. In tegenstelling tot de epidemieën van de tweede eeuw volgde deze keer
geen donkere periode zoals met het aanbreken van de middeleeuwen het geval was
geweest. Door de grote sterfte kwam er een gebrek aan landarbeiders en
arbeidskrachten. Volgens sommige onderzoekers was dit een sterke stimulans om
mechanische en arbeidsbesparende verbeteringen door te voeren in de landbouw en
in de ambachten, zoals mijnbouw en metallurgie. Hiermee werd de weg bereid voor
de Nieuwe Tijd, tijdens welke de Europese (westerse) beschaving zich over de
rest van de wereld zou verbreiden. Hoewel China in deze periode de grootste
economie ter wereld was en leek te blijven, begon Europa met een sterk
vernieuwde scheepvaart aan een door handel gedreven expansie die voor het eerst
de gehele wereld bestreek.

Langzaam groeide het centraal gezag ten nadele van de kleine heren. Er
ontwikkelden zich geleidelijk sterke monarchieën in Frankrijk en Engeland in wat
|Elias het monopoliemechanisme noemde. Daarbij weten sterkere machten de
zwakkere te onderwerpen zodat een centrale macht het geweldsmonopolie in handen
krijgt en daarmee het belastingmonopolie. Tegelijkertijd vond een tegengestelde
ontwikkeling plaats in Italië, de Lage Landen en het westen van Duitsland, waar
het centrale gezag vrijwel geheel verdween. De macht die de steden en burgers
hadden kende geen vergelijk in de wereld. Dit was mogelijk doordat vorsten de
steden nodig hadden vanwege de belastingen. Vanaf de dertiende eeuw bleken
piekeniers en boogschutters in staat om ridders te bedwingen, wat versterkt werd
door de komst van veldartillerie. Er trad een commercialisering van de
oorlogsvoering op, waarbij Milaan en Venetië het voortouw namen met het gebruik
van huursoldaten. Het geld daarvoor moest worden opgebracht door steden, die in
ruil daarvoor privileges afdwongen. Veel Italiaanse steden bleken met hun
coniuratio in staat om hun heer te verwerpen. Dit was een belangrijke stap
waarmee stadsgemeenschappen ook politieke gemeenschappen werden. De resulterende
stadsrechten waren een belangrijke aanzet tot de latere modernisering van de
politiek.

Het Heilige Roomse Rijk was inmiddels een kieskoninkrijk geworden, hetgeen
betekende dat de koning voortaan werd gekozen door zeven keurvorsten. Deze gaven
er doorgaans de voorkeur aan het koningschap regelmatig van dynastie te laten
wisselen. De eerste in deze reeks koningen was Rudolf van Habsburg (1273-1291).
Evenals al zijn opvolgers streefde hij er in de eerste plaats naar zijn
Hausmacht uit te breiden.

Van groot belang was de vooruitgang in de landbouw. De zware keerploeg
noodzaakte tot een span van wel acht ossen en aangezien kleine boeren niet
zoveel ossen bezaten moesten verschillende families samenwerken om het land te
bewerken met deze nieuwe ploeg. De ploegspan is daarmee waarschijnlijk de basis
geweest die de Europese samenleving in staat stelde om verbanden aan te gaan die
niet familiegebonden waren. Waar in andere gebieden vertrouwen vaak gebaseerd
was op familiebanden ging men in Europa relatief gemakkelijk ondernemingen aan
met medeburgers die geen familie waren. Het aantal mogelijke
samenwerkingscombinaties nam daarmee sterk toe en zo ook de mogelijkheden van
risicodeling. Privé-initiatieven konden daarmee sterk toenemen in grootte en
aantal en grote projecten waren niet meer beperkt tot de staat of vermogende
aristocraten. Dit kwam vooral tot uiting in de scheeps- en mijnbouw.

Drie tot vier eeuwen na dit in China gebeurde ontstond dan ook in Europa een
markteconomie, zonder dat daarbij de staat een dominerende rol had. Handelaren
en bankiers konden zelfs in enkele stadstaten de macht naar zich toe trekken.
Een proces van economische, sociale en technologische veranderingen zocht zijn
weg naar waar het politieke klimaat het toeliet en waar zij niet gehinderd
werden door kerkelijke of politieke overheden.

Regeringen waren vanaf dan niet alleen aangewezen op ondernemers op het vlak van
scheeps- en mijnbouw, maar ook bij geschutsgieterijen. Een lagere prijs bedingen
betekende dat fabrikanten op zoek gingen naar afnemers die bereid waren meer te
betalen. Hetzelfde gold voor compagnieën huursoldaten die zich voor de beste
prijs verhuurden. Nieuwe technieken konden zich zo snel verspreiden.
Aanvankelijk waren dit vooral aanpassingen van Byzantijnse, islamitische en
Chinese uitvindingen, maar meer en meer kwamen daar eigen vindingen bij.

Vooruitgang kwam met een prijs. Er kwam niet alleen meer rijkdom, maar ook meer
armoede. De sociale ongelijkheid nam niet alleen toe in die delen van Europa
waar de welvaart het snelst toenam, maar ook in de randgebieden. In de Baltische
landen ontstond een quasi-plantage-economie waarbij boeren hun vrijheid
verloren. Het gebrek aan stabiliteit bracht ook vele oorlogen.

De vernieuwingen vonden geen bodem op de middeleeuwse universiteiten. Deze
instituten zouden uiteindelijk wel uitgroeien tot plaatsen van oorspronkelijk
onderzoek, maar in deze periode overheerste het rationalisme waarbij de
inzichten van het logisch redeneren niet geverifieerd werden met systematische
experimenten. Aristoteles domineerde de artes liberales, de vrije kundigheden
die naast geneeskunde, recht en theologie gedoceerd werden.

Nadat het Latijn van Cicero door de humanisten tot norm was verheven, nam de
invloed van andere Griekse filosofen, waarvan het gedachtegoed door Cicero was
nagevolgd, toe. In Florence ontstond een academie waar de filosofie van Plato
werd onderwezen. Marsilio Ficino en Pico della Mirandola hielden zich bezig met
allerlei wijsgerige systemen, waaronder de leer van Hermes Trismegistus, de
joodse kabbala en astrologie, waar in deze tijd in geheel Europa grote
belangstelling voor bestond.

De logica van Aristoteles botste op bepaalde vlakken met het geloof, wat aan het
einde van de dertiende eeuw een intellectuele crisis tot gevolg had die tot
uiting kwam in de universaliënstrijd. Ockham durfde hierbij uiteindelijk het
nominalistische standpunt te onderbouwen dat ideeën geen objectief bestaan
hebben buiten de mens. Hiermee veranderde de kijk op wetenschap revolutionair,
wat navolging vond in de via moderna, een richting die gedoceerd werd tegenover
de via antiqua waarin men bleef vasthouden aan het gematigd realisme.

Vindingen als het mechanische uurwerk, geografische coördinaten, muzieknotatie
en het dubbel boekhouden maakten het mogelijk om ervaringen te kaderen. Dit
maakte niet alleen een efficiënter gebruik van tijd en geld mogelijk, maar ook
een vergelijking met de tot dan heersende ideeën op filosofisch en religieus
gebied. Hoewel men in de vijftiende eeuw Aristoteles steeds meer verliet bleef
het scholastieke rationalisme tot in de achttiende eeuw de universiteiten
beheersen. De wetenschappelijke revolutie moest wachten tot de zeventiende eeuw.
Deze kloof tussen techniek en wetenschap leidde dan ook wel tot de verzuchting
dat in één dag meer kon worden geleerd van de Portugezen dan in honderd jaar van
de Grieken en Romeinen. Veranderingen zouden uiteindelijk niet door de
universiteiten in gang worden gezet, maar door de studia humanitatis die voet
aan de grond kreeg op de Latijnse scholen. Hoewel het humanisme zelf niet veel
aanhang kreeg zou de nadruk die hierin op praktische toepasbaarheid van een
opleiding van groot belang zijn. Groot belang werd er gehecht aan hoge publieke
moraal en daarmee aan de werken van Cicero. Met de hernieuwde belangstelling
voor het klassiek Latijn kwamen auteurs uit de heidense oudheid beschikbaar
waarvan de kennis kon worden toegevoegd aan de christelijke kennis. Met de komst
van de boekdrukkunst in Europa kon deze kennis zich sneller verspreiden.

De ontwikkeling van de boekdrukkunst zou een van de belangrijkste uitvindingen
in de wereldgeschiedenis blijken te zijn. Het merendeel van de gedrukte teksten
waren in eerste instantie Bijbels, devote literatuur en heiligenlevens, maar de
resulterende democratisering van kennis maakte na de middeleeuwen ook de
wetenschappelijke revolutie mogelijk en versnelde onder meer de Reformatie en de
Verlichting. Zo konden er tussen 1517 en 1520 300.000 exemplaren van het werk
van Luther verspreid worden door Europa.

In het begin van de vijftiende eeuw werden zogenaamde 'blokboeken' gemaakt.
Tekst en afbeeldingen werden in hout uitgesneden, waarna ze handmatig konden
worden afgedrukt. Een kalenderblad voor het jaar 1448, gezet met loden letters,
is bewaard gebleven. Het zou het werk kunnen zijn van Johannes Gutenberg,
drukker te Mainz, die in 1455 of 1456 de beroemde Gutenbergbijbel vervaardigde.
Voor de traditie om deze uitvinding toe te schrijven aan Laurens Janszoon Coster
ontbreekt ieder bewijs. De enige bron hiervoor is een verhaal van Hadrianus
Junius, een eeuw later. Wel zijn er oude incunabelen bewaard gebleven die
vermoedelijk in de Nederlanden gedrukt zijn.

De Florentijn Dante Alighieri (1265-1321) kan met recht beschouwd worden als de
grootste middeleeuwse schrijver. In zijn jeugdwerk La vita nuova (Het nieuwe
leven), een reeks gedichten verbonden door prozateksten, bezong hij zijn liefde
voor Beatrice. Het hoogtepunt van zijn oeuvre is het meesterwerk Divina Commedia
(Goddelijke comedie), een beschrijving van een reis door hel, vagevuur en hemel.
Op deze reis wordt de dichter aanvankelijk vergezeld door de Romeinse dichter
Vergilius, later door Beatrice. Dante schreef ook werken in het Latijn,
waaronder De Monarchia, waarin hij het middeleeuwse keizerschap verheerlijkte.

Een generatie later bezong Petrarca zijn liefde voor Laura in een reeks
Italiaanse sonnetten, de Il Canzoniere (originele titel Rerum vulgarium
fragmenta). Hij volgde hiermee zowel Dante als de troubadours na.

Ondanks een afname van de bevolking bezocht een groter aantal studenten dan
voorheen de universiteiten. Dankzij het werk van François Villon (1431-na 1463)
is er een goed beeld van de levensomstandigheden daar. In de traditie van de
vaganten dichtte hij Le Lais (Legaten) en Le Testament. Villon schreef in het
Frans en gebruikte ook nieuwe versvormen, de ballade en het rondeel. Opvallend
aan zijn poëzie is zijn pessimistische en ironische toon.

Castiglione schreef voor de elite van deze tijd een handboek der wellevendheid:
"Il Cortegiano" (De hoveling). Zijn idealen werden aan de renaissancehoven in
praktijk gebracht.

In het noorden ontwikkelde zich geen nieuwe bouwstijl, maar werd de gotiek
voortgezet. Het aantal decoratieve elementen nam toe. De drang tot imponeren
leidde tot het bouwen van steeds hogere torens en grotere kerken. Een voorbeeld
hiervan is de kathedraal van Beauvais, die dan ook onvoltooid bleef. Ook
wereldlijke gebouwen, kastelen en paleizen, werden meer en meer een middel om de
macht van hun bewoners tentoon te spreiden. Dit is duidelijk te zien aan het
palais des papes te Avignon en het hertogelijk paleis te Dijon. Ook rijke
patriciërs zoals Jacques Cœur maakten van hun woning een imposant gebouw.

De steden bouwden naast ringmuren en poortgebouwen, die dienden ter verdediging,
ook grote openbare gebouwen als teken van hun rijkdom. Een voorbeeld hiervan is
de lakenhal te Ieper. Veel van dergelijke gebouwen werden bovendien nog
verfraaid met een zogenaamd belfort, een hoge toren.

Het is niet verwonderlijk dat in de kunsten de dood steeds terugkeerde als
thema. Wie het kon betalen besteedde grote aandacht aan grafmonumenten. Filips
de Stoute, hertog van Bourgondië, schonk grote sommen geld aan het door hem
gestichte klooster Champmol bij Dijon om hier zijn mausoleum te laten verrijzen.
Het klooster is verwoest, maar de "Mozesput", met beeldhouwwerk van Claus
Sluter, is bewaard gebleven.

In de late middeleeuwen ontstond ook onder leken de gewoonte om dagelijks een
verkorte vorm van het koorgebed te bidden namelijk het Kleine Officie van Onze
Lieve Vrouw. Hierdoor ontstond er vraag naar zogenaamde getijdenboeken, die voor
welgestelde afnemers werden verlucht met schitterende miniaturen. Een hoogtepunt
van deze kunst zijn "Très Riches Heures du Duc de Berry", gemaakt voor een broer
van de Franse koning door de gebroeders Van Limburg. Het getijdenboek van
Turijn, vervaardigd door de gebroeders Jan van Eyck, is verloren gegaan.

De uitvinding van de olieverf stimuleerde de paneelschilderkunst. Kleuren bleven
beter houdbaar en behielden hun stralende helderheid. Opdrachtgevers waren de
Kerk, vorsten en ook rijke burgers. Gewoonlijk werden de schilderingen geplaatst
in een kerk. De opdrachtgevers lieten zichzelf op zijpanelen afbeelden, zodat
een triptiek ontstond.

Een voorbeeld van een polyptiek is het schitterende Gentse altaarstuk, de
"Aanbidding van het Lam Gods", in opdracht van Joos Vijd geschilderd door Jan en
Hubert van Eyck. Jan van Eyck, de meester onder de Vlaamse primitieven,
schilderde ook portretten, onder andere het Portret van Giovanni Arnolfini en
zijn vrouw.

Zowel het prachtlievende Bourgondische hof als de rijke Zuid-Nederlandse steden
verstrekten in de vijftiende eeuw veel opdrachten, hetgeen veel kunstenaars
aantrok. Tot de Vlaamse meesters behoren Rogier van der Weyden, Dirc Bouts en de
in Duitsland geboren Hans Memling.

De gotiek heeft als bouwstijl in Italië nauwelijks navolging gevonden.
Byzantijnse invloeden deden zich daarentegen tot laat in de middeleeuwen gelden.
Een voorbeeld hiervan is de dertiende-eeuwse kerk van Sint-Antonius te Padua,
waarvan de koepels de San Marco-basiliek te Venetië imiteren. In de volgende
eeuwen werden in toenemende mate Romeinse bouwelementen, zoals bogen of een
centrale koepel, toegepast. Een voorbeeld hiervan is de door Brunelleschi
gebouwde Santa Maria del Fiore te Florence. In Rimini werd zelfs een kopie van
een Romeinse tempel gebouwd, de "Tempio Malatestiano".

Leone Battista Alberti schreef in de vijftiende eeuw een verhandeling over deze
nieuwe, klassiek geïnspireerde architectuur: De re edificatoria.

Ook beeldhouwers lieten zich door de klassieken inspireren en begonnen opnieuw
vrijstaande beelden te vervaardigden. Donatello maakte rond 1450 het eerste
ruiterstandbeeld van na de oudheid: een beeld van generaal Gattamelata in Padua.

In de veertiende en vijftiende eeuw waren het vooral de schilders die in Italië
nieuwe wegen insloegen. Een voortrekker was eerder al de Florentijnse schilder
Giotto (±1267 - 1337). Deze schilders slaagden erin perspectief en het verschil
tussen licht en donker steeds realistischer weer te geven. Ook nam de kennis van
de menselijke anatomie toe. Dit is bijvoorbeeld duidelijk zichtbaar in het werk
van Masaccio (1401-1428). Gaandeweg nam ook de expressiviteit van de afgebeelde
personen toe.

Een hoogtepunt waren de mythologische en allegorische voorstellingen van Sandro
Botticelli (1445-1510) met een tot dan toe ongekende kleurenpracht.

De kunsthistoricus Vasari introduceerde rond 1550 in zijn Le Vite de term
rinascità (wedergeboorte) om de breuk met de middeleeuwse traditie in de kunsten
aan te duiden. Uit dit woord rinascità ontstond ons begrip 'Renaissance',
oorspronkelijk dus een stijlperiode in de kunstgeschiedenis, als naam voor deze
overgangsperiode tussen middeleeuwen en Nieuwe Tijd. Onder invloed van de
Zwitserse historicus Burckhardt hebben historici het verschil tussen
middeleeuwen en Renaissance sterk benadrukt en als een radicale breuk in de
historische ontwikkeling voorgesteld. Inmiddels is het besef gegroeid dat er
veeleer sprake was van een geleidelijke overgang.

In de muziek kunnen de volgende stijlen worden onderscheiden: de Ars nova (±1300
- 1450), het Trecento (Italiaanse muziek uit de veertiende eeuw) en de Ars
Subtilior (±1425 - 1450).

Op de drempel van middeleeuwen en Nieuwe Tijd ontstond het oeuvre van Josquin
Des Prez (±1450 - 1521), een van de befaamdste componisten van die periode.
Schrijvers als Baldassare Castiglione en Maarten Luther schreven lovend over
zijn reputatie en roem; theoretici zoals Heinrich Glarean en Gioseffo Zarlino
beschouwden zijn stijl als nagenoeg perfect.

De term 'humanisme' is afgeleid van het Latijnse woord humanitas
(menselijkheid); bovendien gebruikten Italiaanse geleerden en litterati in de
veertiende en vijftiende eeuw ook zelf al het woord humanisten. De term
'humanisme' is echter pas in de negentiende eeuw ingevoerd.

Gedurende de gehele middeleeuwen was Latijn de taal van de Kerk en van de
wetenschap. Het middeleeuws Latijn week echter zowel in grammatica als in
vocabulaire af van dat uit de Oudheid.

De Italiaanse humanisten waren zich van dit verschil sterk bewust en meenden dat
het intellectuele leven hierdoor tot stilstand was gekomen. Zij hoopten door de
taal van Cicero, Livius en Vergilius na te volgen een culturele opleving te
bewerkstelligen. Daarom gingen zij naarstig op zoek naar oude manuscripten en
herleefde ook de belangstelling voor het Grieks. Dankzij enkele Byzantijnse
geleerden ontstonden er scholen en universiteiten waar ook Grieks werd
onderwezen.

Baanbrekend was het werk van Francesco Petrarca (1304-1374), die met recht als
de eerste humanist beschouwd wordt. Hij bezat weliswaar een handschrift van de
Ilias en Odyssee, maar kon het Grieks niet lezen.

Zijn tijdgenoot Boccaccio, een andere vroege humanist, beheerste naast het
klassieke Latijn het Oudgrieks wel. Desondanks dankt hij zijn roem tegenwoordig
vooral aan de novellebundel Decamerone, geschreven in het Italiaans.

In Duitsland en de Nederlanden ontwikkelde zich in de vijftiende eeuw een
Bijbels humanisme; dit propageerde een persoonlijker geloofsbeleving dan tot
dusverre gebruikelijk was. Deventer was het centrum van de 'Moderne Devotie',
waarvan Geert Grote, opmerkelijk genoeg een leek, de grondlegger was. Het
Bijbels humanisme bestudeerde vooral de bronnen van het christendom, waaronder
de teksten van de kerkvaders Augustinus en Hiëronymus.

De theoloog Nicolaas van Kues (Cusanus, 1401 - 1464) wordt als de eerste
Bijbelse humanist beschouwd. Hij probeerde de filosofie van Aristoteles met die
van Plato te verenigen. Daarnaast verzamelde hij handschriften. Invloedrijke
humanisten waren verder de Groningers Wessel Gansfort (1419 - 1489) en Rudolf
Agricola (1443-1485). De belangrijkste van hen is uiteraard Desiderius Erasmus
van Rotterdam (±1466 - 1536). Hoewel vermaard om zijn eigen literair Latijn
maakte hij de uitwassen van het humanisme belachelijk in zijn werk
"Ciceronianus". Zowel Gansfort, Agricola als Erasmus maakten reizen naar Italië.

Deze noordelijke humanisten schreven niet alleen in een soepel en foutloos
Latijn, maar maakten ook een studie van het klassiek Grieks en Hebreeuws. Zij
gingen ertoe over om de Bijbel in zijn oorspronkelijke talen te bestuderen.
Aldus baanden zij, vermoedelijk onbedoeld, de weg naar de Reformatie.

Omdat het water in de meeste middeleeuwse steden niet schoon was, dronk men bier
dat in huis werd gebrouwen. De verkoop van de gruit, gemalen heidekruiden
(vooral wilde gagel), was een monopolie van de landsheer. Vanaf de dertiende
eeuw werd zwaarder hoppenbier, dat beter houdbaar is, gebrouwen in Hamburg en
andere Duitse steden en vervolgens geëxporteerd.

Kort voor 1400 ging men ertoe over haring aan boord te kaken, wat de
houdbaarheid van de vangst vergrootte. Hierdoor konden Vlaamse en Hollandse
haringbuizen voortaan concurreren met de visvangst bij Skåne en werd de
hegemonie van de Hanze langzaam gebroken.

Vaak worden de middeleeuwen gezien als een periode van achteruitgang en
stagnatie vergeleken met de Oudheid. Dit is niet helemaal waar, want de Romeinen
berichtten zelf dat de technische vaardigheden, vooral metaalbewerking van de
Germanen en andere 'barbaren', op zijn minst gelijkwaardig waren aan die van
hen. Archeologische vondsten tonen dit ook aan. Deze vaardigheden bleven na de
val van het Romeinse Rijk op zijn minst behouden.

De Romeinen waren wel veel beter in organiseren en samenwerken dan de
binnenvallende barbaren. De wetenschap in de middeleeuwen bouwde verder op de
Griekse filosofie en wetenschap. Gedurende deze periode werden wel belangrijke
praktische uitvindingen gedaan en vele reeds bestaande ideeën werden verbeterd.
Hiermee werden belangrijke stappen gezet naar onze moderne wereld. Enkele
voorbeelden:



https://nl.wikipedia.org/wiki/Clint_Eastwood

Clinton (Clint) Eastwood (San Francisco, 31 mei 1930) is een Amerikaans
filmacteur, filmproducent, filmregisseur en politicus.

Eastwood heeft in diverse grote films gespeeld en later ook zelf grote films
geregisseerd en geproduceerd. Verder heeft hij zich op latere leeftijd in de
politiek begeven, onder andere als burgemeester.

In 1955 debuteerde hij als acteur in de film Francis in the Navy, maar echt
bekend werd hij vanwege zijn rol van Rowdy Yates, een tweede voorman-veedrijver,
in de televisieserie Rawhide (1959-1966). Daarmee was voorlopig de richting van
zijn carrière gezet: Eastwood kwam tot bloei in de western. Hij werd beroemd
dankzij A Fistful of Dollars (1964), zijn eerste samenwerking met regisseur
Sergio Leone. Die werd verlengd met For a Few Dollars More in 1965 en in 1966
met The Good, the Bad and the Ugly. Die laatste strijdt volgens sommigen om de
officieuze titel beste western ooit met een andere Leone-film: Once upon a Time
in the West.[bron?]

De personages die Eastwood in spaghettiwesterns (en later ook politiefilms)
uitbeeldde zijn onverzettelijk en hebben gevoel voor droge humor. Zijn
vertolkingen zijn hierdoor ook iconisch geworden: Een lange gestalte, grimmig
gezicht en peinzende ogen, een smeulende sigaar in een mondhoek, loopt met
soepele, trage, tred door de scènes van de spaghettiwesterns, ondertussen met
achteloze snelheid zijn revolver hanterend.

In 1968 heeft Eastwood zijn rol voor naamloze cowboy laten varen en speelde hij
op het witte doek de keiharde politieagent Harry Callahan in Dirty Harry. De
film Dirty Harry was geïnspireerd op de jacht op de Zodiac Killer. Tot en met
1988 verschenen er in totaal vijf films waarin Dirty Harry ten tonele werd
gevoerd. Tussendoor speelde hij in diverse andere films.

Ook probeerde Eastwood een andere kant van zijn acteertalent te laten zien en
werkte hij mee aan films met een komische inslag, zoals deels musical deels film
Paint Your Wagon, en in de komedies met o.a. Geoffrey Lewis in Every Which Way
But Loose, Any Which Way You Can en de zelf geregisseerde film Bronco Billy.

Eastwood speelt gitaar en piano. In de film City Heat laat hij zien dat hij
piano kan spelen. Daarnaast maakte hij een aantal biografische films over
jazzmuzikanten, zoals Charlie Parker in de film Bird. Zijn film Piano Blues
droeg hij op aan Pinetop Perkins, Fats Domino en Dave Brubeck.

Als regisseur heeft Clint Eastwood al meer dan 25 films op zijn naam. Met 4
nominaties en het binnenhalen van 2 Oscars hoort hij hierdoor in het rijtje
grote Amerikaanse filmregisseurs.

In 1992 verbaasde Eastwood velen met de door hem geregisseerde film Unforgiven.
Hoewel Eastwood al in 1971 zijn regiedebuut maakte met Play Misty for me, werd
Unforgiven zijn voorlopige hoogtepunt: hij won de Oscars voor beste film en
beste regie.

In 2005 won hij een tweede Oscar als beste regisseur voor Million Dollar Baby.
Niemand anders won deze Oscar ooit op die hoge leeftijd (74 jaar).

Van 1986 tot 1988 was hij onafhankelijk burgemeester van Carmel-by-the-Sea in
Californië. Vanaf 2002 was hij vicevoorzitter van de park- en recreatiecommissie
van Californië; zijn termijn eindigde in 2008.



https://nl.wikipedia.org/wiki/Wereldkampioenschap_voetbal_2006

De eindronde van het wereldkampioenschap voetbal 2006 voor landenteams werd van
9 juni tot en met 9 juli dat jaar gehouden, en Duitsland was de gastheer van
dienst. De winnaar was Italië, dat tot 11 juli 2010 de FIFA World Cup in handen
had.

Vóór aanvang van het eindtoernooi werden er per continent kwalificatierondes
georganiseerd. Uiteindelijk kwalificeerden de hierna volgende 32 landen zich
voor de eindronde.

Enkele opvallende zaken in Europa waren het ontbreken van Turkije, dat derde was
geëindigd op het vorige WK, toenmalig regerend Europees kampioen Griekenland en
frequente deelnemers zoals Denemarken, Rusland, Noorwegen en België. Vanuit
Afrika ontbraken Senegal, vorig WK nog een revelatie en kwartfinalist, en ook
gevestigde landen zoals Kameroen, Zuid-Afrika en Nigeria. Naast de landen ziet u
wanneer het land uitgeschakeld werd.

De 32 gekwalificeerde landen werden via een geplaatste loting in acht groepen
van vier landen verdeeld. De lotingen vonden plaats op 9 december 2005. In de
groepsfase zullen alle landen in een groep één keer tegen elkaar spelen. De
nummers één en twee van elke groep plaatsen zich voor de tweede ronde. Na de
groepsfase gaat het toernooi de knock-outfase in. Dit betekent dat steeds twee
landen elkaar treffen waarvan de verliezer is uitgeschakeld. Op deze manier
volgen op de tweede ronde de kwartfinales, halve finales en finale.

Op vrijdag 31 maart maakte de FIFA bekend welke 23 scheidsrechters op het WK
zullen fluiten. De scheidsrechters kwamen aanvankelijk allemaal uit een ander
land. Drie van hen kwamen echter niet zonder kleerscheuren door de fitnesstest
en konden het WK vaarwel zeggen. Carlos Batres (Guatemala), Kyros Vassaras
(Griekenland) en Manuel Mejuto González (Spanje) werden vervangen door Roberto
Rosetti, Luis Medina Cantalejo en Marco Rodríguez. De Jamaicaanse scheidsrechter
Peter Prendergast moet het WK ook aan zich voorbij laten gaan door een blessure
aan zijn knie. De FIFA heeft geen vervanger voor hem opgeroepen. Op 13 mei werd
bekendgemaakt dat Massimo De Santis uit Italië eveneens niet mee mocht naar het
WK, aangezien hij een van de 24 verdachte scheidsrechters was in een
voetbalschandaal in Italië. De FIFA besloot eveneens geen vervanger op te roepen
voor De Santis, waardoor de wedstrijden op het WK geleid zullen worden door 21
scheidsrechters. Mexico is als enige land met twee scheidsrechters
vertegenwoordigd.

Zoals op ieder voetbaltoernooi van formaat wordt er met een speciaal voor dat
toernooi ontworpen voetbal gespeeld. Voor het WK 2006 was dat de bal die de naam
Teamgeist draagt. De bal werd voor het eerst gepresenteerd tijdens de loting op
9 december 2005. In tegenstelling tot andere voetballen bestaat de Adidas
Teamgeist uit slechts 14 vlakstukken, zodoende zou de structuur van de bal
"ronder" zijn. Voor het eerst in de historie van het WK werden op de
wedstrijdballen de namen van beide landen en de datum vermeld. Tijdens de finale
werd er gespeeld met een goudkleurige bal. De winnaar van het toernooi zal de
vier daaropvolgende jaren al haar wedstrijden met een goudkleurige bal spelen.

De teams spelen in groepen van 4, waarbij elk land één maal tegen elk ander land
uit zijn groep speelt. Volgens het driepuntensysteem levert dit drie punten op
voor een zege, één voor een gelijkspel en nul voor een nederlaag. De eerste twee
uit elke groep gaan door naar de volgende ronde.

Een evenement als het WK voetbal trekt wereldwijd veel media-aandacht, fans en
prominenten van zowel binnen als buiten de voetbalwereld aan. Overal ter wereld
speelt de commercie in op deze hype en zodoende ontstaan er acties waarbij men
gratis supportersmateriaal krijgt, of waar men WK-hebbedingetjes kan weten te
bemachtigen. De speelsteden zelf werden aangekleed in WK-stijl. Zo kwam er in
verscheidene steden een gloeiende voetbal staan en stonden er in Berlijn twee
reusachtige voetbalschoenen.

Een Duits bordeel uit Keulen zorgde voor opschudding. Een gigantische reclame
met daarop een schaars geklede dame vermelde de tekst "Die Welt zu Gast bei
Freundinnen" ("De wereld te gast bij vriendinnen"). Alle vlaggen van de
deelnemende landen stonden op de reclameboodschap vermeld, dit tot woede van de
Saoedische en Iraanse regeringen. De twee vlaggen van die landen werden
uiteindelijk zwart gemaakt.



https://nl.wikipedia.org/wiki/FIFA-wereldranglijst

De FIFA-wereldranglijst is sinds december 1992 een ranglijst om uit te drukken
welk voetballend landenteam zich onofficieel de sterkste van de wereld mag
noemen. De ranglijst is samengesteld door middel van het combineren van alle
gespeelde interlands, zowel kwalificatiewedstrijden, vriendschappelijke
wedstrijden alsook wedstrijden op internationale toernooien. Tot 2006 was het
systeem gebaseerd op bonuspunten, deze werden verkregen wanneer een land won van
een land dat hoger op de ranglijst stond. De resultaten over de laatste acht
jaar telden mee, waarbij recentere resultaten zwaarder wogen dan de oudere.

Sinds 12 juli 2006 (de eerste editie van de nieuwe ranglijst ná het
wereldkampioenschap voetbal 2006) hanteert de FIFA een nieuw systeem. De
resultaten worden niet langer over acht jaar, maar over de laatste vier jaar
meegeteld volgens de volgende methodiek:

De hoogste positie van Aruba was 112 in november 2015, de laagste positie was
202 in februari 2008.

De hoogste positie van België is de eerste plaats. Deze werd voor het eerst
bereikt op 5 november 2015. België sloot het kalenderjaar 2015 af op de eerste
plaats en werd hierdoor FIFA-team van het jaar 2015. De laagste positie was 71
in juni 2007.

In maart 2011 stond Curaçao voor het eerst in de lijst, op de 146e plaats. Hun
hoogste plaats was 144 in juni 2015. De laagste plaats is 183 in juli 2014.

De hoogste positie van Nederland is de eerste plaats. Deze werd voor het eerst
bereikt op 24 augustus 2011. Hiervoor stond Nederland al vaak op de tweede
plaats; in 1993, 1994, 2005, 2009, 2010 en 2011. De laagste positie van
Nederland is de 26e plaats, juli 2016.

De hoogste positie voor de Nederlandse Antillen was 118 in juni 1995. De laagste
positie was 188 in december 2003. In februari 2011 stonden de Nederlandse
Antillen voor de laatste keer in de lijst. Hierna werd hun positie vervangen
door Curaçao.

De hoogste positie van Suriname was 84 in augustus 2008, de laagste was 168 in
april 2001.

Tot nu toe hebben 8 landen de FIFA-wereldranglijst aangevoerd. Duitsland
debuteerde in augustus 1993. Een maand later volgde Brazilië Duitsland op. In
november datzelfde jaar kwam Italië voor het eerst aan de top, maar een maand
later ging Duitsland weer naar de eerste positie. Deze positie hield het 5
maanden vast, tot Brazilië weer naar boven kwam. Duitsland wisselde twee maanden
later weer van positie met Brazilië, maar nadat Brazilië het WK voetbal 1994
won, ging het tot en met april 2001 aan de leiding. Daarna werd Frankrijk het
vierde land aan kop van de FIFA-wereldranglijst. In juli 2002 ging Brazilië weer
aan kop voor bijna vierenhalf jaar nadat het het WK voetbal 2002 won. Pas in
februari 2007 kwam Italië voor een maand aan kop, gevolgd door Argentinië, dat
voor het eerst op de nummer 1-positie stond. Een maand later kwam Italië weer op
kop. In juli ging Brazilië weer aan kop, gevolgd in september door Italië. Een
maand later kwam Argentinië vervolgens weer aan kop, tot en met juli 2008,
waarna Spanje het EK voetbal 2008 won en het voor het eerst in de leidende
positie mocht schitteren. Sinds juli 2009, toen Brazilië terugkeerde na de winst
van de FIFA Confederations Cup 2009, hebben Spanje en Brazilië elkaar
afgewisseld. In november 2009 was het Spanje, in april 2010 Brazilië, en vanaf
het WK van 2010 opnieuw Spanje, met uitzondering van augustus 2011 toen
Nederland eerste stond, tot aan het WK van 2014. Door de overwinning op het WK
van 2014 stond Duitsland een jaar aan de leiding. In juli 2015 nam Argentinië de
koppositie over. Na een gestage klim die begon in 2009 klom het voetbalelftal
uit België voor het eerst naar de leiding in november 2015, die het in april
2016 terug verloor aan Argentinië.



https://nl.wikipedia.org/wiki/Vereenigde_Oostindische_Compagnie

De Vereenigde Oostindische Compagnie of in hedendaagse spelling Verenigde
Oost-Indische Compagnie, afgekort tot VOC (1602 - 1798/1799), was een
particuliere Nederlandse handelsonderneming met een monopolie op de overzeese
handel tussen de Republiek der Zeven Verenigde Nederlanden en het gebied ten
oosten van Kaap de Goede Hoop en ten westen van de Straat Magellaan.

De VOC werd in 1602 opgericht als de Generale Vereenichde geoctrooieerde
Compagnie. Het was destijds het grootste handelsbedrijf ter wereld en was de
eerste naamloze vennootschap met vrij verhandelbare aandelen. De VOC wordt vaak
genoemd als het eerste bedrijf dat in meerdere landen vestigingen had. De VOC
richtte een handelsnetwerk op tussen de diverse handelsposten in de Aziatische
regio. Deze intra-Aziatische handel zorgde vele jaren voor grote winsten. De VOC
sloot daartoe naar believen traktaten met oosterse potentaten en vorsten. De
compagnie sloeg eigen munten, want in Azië was nauwelijks vraag naar Europese
producten, afgezien van wapens, wetenschappelijke instrumenten en medische
handboeken. De VOC had een eigen leger en oorlogsschepen ter handhaving of
uitbreiding van haar positie en om zo nodig handel met de lokale bevolking af te
dwingen. De compagnie stortte zich in de eerste jaren in dure militaire
campagnes om de Portugezen uit Aziatische handelsposten te verdrijven en andere
concurrenten op een afstand te houden. Rond 1700 was de helft van het aantal
medewerkers soldaat.

Binnen de Aziatische factorijen en het door haar gecontroleerde gebied regelde
de compagnie bestuur en rechtspraak. Er werd handel gedreven (soms kort) met
onder meer Mokka, Perzië, Gujarat, Malabar, Ceylon, de Coromandelkust, Bengalen,
Ayutthaya, Cambodja, Birma, Vietnam, Formosa, China, Japan, Java en de Molukken
waar lange tijd de meeste winst werd gemaakt. De VOC stimuleerde
ontdekkingsreizen in de hoop op snellere verbindingen, nieuwe handelscontacten
en producten, taalonderzoek met de bedoeling het christelijk geloof onder de
aandacht van de plaatselijke bevolking te brengen en etnobotanisch onderzoek om
het aantal slachtoffers onder haar werknemers te doen afnemen. Op het toppunt
van haar macht had de VOC 25.000 werknemers in Azië in dienst. In Nederland had
de VOC zo'n 3.000 personeelsleden en indirect waren in de toelevering velen er
economisch afhankelijk van. Van hoog tot laag hielden de werknemers zich bezig
met smokkel om hun karige salarissen aan te vullen.

De VOC had veel te lijden van de Vierde Engels-Nederlandse Oorlog (1780-1784),
toen door de Engelsen meerdere handelsposten ingenomen werden en volle
handelsschepen gekaapt werden. De verliezen worden geraamd op mogelijk zestig
miljoen toenmalige guldens. Tijdens de Bataafse Republiek werd het bedrijf,
machtssymbool van het "ancien regime", in maart 1795 genationaliseerd. De schuld
bedroeg een jaar later 120 miljoen gulden die de staat overnam. Het octrooi werd
nog tweemaal verlengd om de lopende zaken af te handelen. De VOC hield officieel
op te bestaan op 31 december 1799.

Tussen 1498 en 1595 was de specerijenhandel op Oost-Indië volledig in handen van
de Portugezen, gedekt door het pauselijke Verdrag van Tordesillas. Nadat
Portugal met Spanje – waarmee de Republiek der Zeven Verenigde Nederlanden in
oorlog was – één land was geworden, werd het de Nederlanders verboden om Spaanse
en Portugese havens aan te doen. Daarop werd in de republiek besloten om zelf de
specerijen te gaan halen in Oost-Indië.

Er ontstonden vanaf 1595 meerdere compagnieën met handel op Oost-Indië.
Raadpensionaris Johan van Oldenbarnevelt was niet de enige die vond dat de
concurrentie de winst drukte. Daarnaast konden de kleine compagnieën geen rol
spelen in de strijd tegen de koning van Spanje. Een grote verenigde compagnie
zou daarentegen in zijn ogen een krachtig militair én economisch wapen zijn, en
hij dwong de compagnieën te fuseren. De inkomsten die de VOC in de vorm van
allerlei belastingen en accijnzen voor de staat zou genereren, werden voor het
land van groot belang geacht voor de financiering van de Tachtigjarige Oorlog.
Dat bleek in de praktijk ook zo te zijn. Aan het eind van zijn leven liet Van
Oldenbarnevelt weten dat bij de oprichting voor hem het staatsbelang zwaarder
woog dan dat van de aandeelhouders.

De eerste naam die aan de multinational gegeven werd is die van Generale
Vereenichde geoctrooieerde Compagnie. Vanaf 1623 werd gesproken over de Generale
Nederlandsche Geoctroyeerde Oost-Indische Compagnie, nog later over de
Vereenigde Nederlandsche Geoctroyeerde Oostindische Compagnie. Eind 1795 sprak
men in het algemeen over de Generaale Oost-Indische Compagnie.

In 1602 gingen zes compagnieën over in de VOC. Op 20 maart 1602 verleenden de
Staten-Generaal een octrooi met daarin vastgelegd dat vanuit de Republiek der
Zeven Verenigde Nederlanden alleen de VOC het recht had zeehandel te drijven in
het gebied ten oosten van Kaap de Goede Hoop en ten westen van de Straat
Magellaan. Het hele octrooigebied stond toentertijd bekend als Indië. Er werd
dus handel gedreven op louter Indië. De dag van de octrooiverlening wordt
algemeen beschouwd als de officiële oprichtingsdatum. Het octrooi had een
geldigheidsduur van eenentwintig jaar. Afgesproken was dat de participanten het
recht hadden om na tien jaar hun gehele inleg terug te krijgen.

De hoogste autoriteit was in handen van de Heren XVII, zo genoemd naar het
aantal bewindhebbers dat het centraal bestuur vormde. Hier werden de
belangrijkste beslissingen genomen. Daarnaast waren er vier regionale afdelingen
(Amsterdam, Zeeland, West-Friesland en Maaze) met in zes steden een kantoor dat
'kamer' genoemd werd. Deze vormden het dagelijks bestuur en konden handelen
binnen de door de Heren XVII gestelde normen. Elke kamer rustte eigen schepen
uit voor de handel op Indië. Ze vaardigden ook bewindhebbers af naar het
centraal bestuur. Het aantal bewindhebbers van elke kamer dat werd afgevaardigd
was zodanig vastgesteld dat Amsterdam geen absolute meerderheid kon krijgen.

In Den Haag zetelde het Haags Besogne. Dit was een administratieve commissie
binnen de VOC die de correspondentie met Indië controleerde.

De 73 bewindhebbers van de zes voormalige compagnieën kregen bij de start van de
VOC de dagelijkse leiding. Dit aantal moest volgens afspraak door natuurlijk
verloop worden teruggebracht tot 60 bewindhebbers. Het werden er weer meer toen
in de periode 1613-1665 diverse provincies en steden een zetel opeisten nadat de
Staten-Generaal fikse subsidies hadden verleend, omdat ze van mening waren dat
ze alleen op die manier controle konden uitoefenen op de subsidie-uitgaven.
Vanaf 1696 mocht de Ridderschap van Holland twee bewindhebbers installeren.
Daarmee kwam het aantal weer op 73 bewindhebbers.

In 1749 werd stadhouder Willem IV aangesteld tot opperbewindhebber. De prins
kreeg tevens het recht de andere bewindhebbers te benoemen. Ook zijn opvolger
Willem V kreeg die functie. Na de Franse inval en de oprichting van de Bataafse
Republiek werden alle bewindhebbers op 24 december 1795 van hun taken ontheven.
Het dagelijkse bestuur werd overgenomen door het 21 leden tellende Comité tot de
zaken van de Oost-Indische handel en bezittingen.

Vanaf 1609 was het plaatselijke bestuur in Indië in handen van de Raad van
Indië, ook de Hoge Indiase Regering genoemd. Deze was verantwoording schuldig
aan de Heren XVII, maar omdat instructies gemiddeld driekwart jaar onderweg
waren, was die in verregaande mate bevoegd zelf beslissingen te nemen. Deze Hoge
Regering werd geleid door de gouverneur-generaal en werd bijgestaan door
raadsleden. De gouverneur-generaal was bij belangrijke beslissingen verplicht om
de 'raden' om advies te vragen. De Raad van Indië zetelde eerst op het Molukse
eiland Ternate en later in de stad Batavia op Java.

De VOC bezat tal van factorijen. Waar de compagnie ook territoriale macht had,
werden ze geleid door een gouverneur. Bij factorijen die alleen een economisch
belang hadden, stond een directeur aan het hoofd en waar de militaire
aanwezigheid het meest bepalend was, werd leiding gegeven door een commandeur.
Bij andere werd naargelang het algehele belang van de factorij de hoogste
positie respectievelijk ingenomen door een opperhoofd, opperkoopman, koopman,
onderkoopman of assistent. Soms ook had een boekhouder de leiding. In elke
factorij was er naast de hoogste gezagsdrager een raad van adviseurs aanwezig,
waarbij elke adviseur een eigen taak vervulde.

Om aan kapitaal te komen, konden alle ingezetenen van de republiek tot en met 31
augustus 1602 bij elke kamer schriftelijk vastleggen hoeveel geld ze wilden
inleggen, dat vervolgens in termijnen betaald kon worden. Een aandeel in de
investering dat bijvoorbeeld in de kamer van Amsterdam in de boeken stond, kon
vrijelijk verhandeld worden, maar kon niet bij een andere kamer worden
ingeschreven. Op die manier kreeg elke kamer een vast eigen aandeel in de VOC.
Alleen al in Amsterdam legden 1143 investeerders geld in. In totaal werd ruim
6,4 miljoen gulden ingelegd. Vastgelegd werd dat dit bedrag verhoogd, noch
verlaagd mocht worden.

De uitreding van schepen was een zo kostbare aangelegenheid dat er aanvankelijk
weinig winst werd gemaakt. Typerend is dat de VOC-bewindhebbers in het begin uit
eigen zak de boekhouders, de kassier en het overige kantoorpersoneel
bezoldigden. De koersen van de actiën stegen snel toen Steven van der Hagen in
1605 als eerste met een rijke lading terugkwam en er in 1607 geruchten waren
over een verovering van de Maleise stad Malakka.

De eerste jaren werd zwaar geïnvesteerd in een oorlogsvloot, om in Azië vaste
voet aan de grond te krijgen. Aan de Staten-Generaal werd geld gegeven om in
Portugal handels- en oorlogsschepen aan te vallen en havens te blokkeren. Zelf
veroverde de VOC in de Indische Archipel diverse Portugese forten en maakte 150
tot 200 schepen buit. De VOC groeide daarmee reeds in de beginjaren uit tot een
kaapvaartcompagnie. Ook tijdens het Twaalfjarig Bestand ging de gewapende strijd
tegen de Spanjaarden en Portugezen onverminderd door. Zo werd de in Spaanse
handen zijnde haven van Manilla verscheidene malen geblokkeerd. Pas begin jaren
twintig zou de VOC van vrijbuiter worden omgevormd tot handelscompagnie.

De eerste vier expedities naar Azië kostten de VOC meer geld dan was ingelegd.
Tevens waren er meer specerijen geïmporteerd dan verkocht konden worden. In 1605
was Isaac le Maire wegens fraude als bewindhebber afgezet. Hij begon een bedrijf
dat zich richtte op de termijnhandel van de VOC-aandelen, waarbij het hem lukte
om de koers te laten zakken om op die manier zelf hogere winsten te creëren en
de VOC een loer te draaien. De VOC-bewindhebbers zagen zich in 1610 genoodzaakt
om voor het eerst dividend uit te keren om de aandelenkoers te laten stijgen.
Bij gebrek aan contanten werd die in specerijen uitbetaald. De koers steeg
daarop, maar desondanks had de VOC in 1612 meer geld uitgegeven dan was
binnengekomen en was het onmogelijk om de investeerders die dat wilden hun
inbreng terug te betalen. De Staten-Generaal bepaalde daarop dat de
kapitaalverstrekkers nog tien jaar op hun geld moesten wachten.

Al in 1608 werd een factorij in Masulipatnam gesticht, aan de Coromandelkust in
het zuiden van India. Vanaf 1615 werd er handel gedreven op Bengalen in het
noorden.

Aan de kaapvaart had de VOC in de eerste 21 jaar van haar bestaan volgens
historicus Victor Enthoven zo'n tien miljoen gulden verdiend. Had zij die
inkomsten niet gehad, dan was de compagnie volgens hem in de beginjaren al
failliet gegaan. Het gemiddelde rendement op de aandelen bedroeg tot begin jaren
twintig van de zeventiende eeuw zo'n zes procent op jaarbasis. Dat was minder
dan wat de banken voor spaargeld gaven.

In 1622 voerde een groep participanten oppositie tegen de bewindhebbers. Een
aantal van hen had een complete voorraad handelsgoederen opgekocht, nog voordat
die de republiek bereikt had. De aandeelhouders beschuldigden de bewindhebbers
van mismanagement, zelfverrijking, belangenconflicten en een gebrek aan
financiële openheid. Daarop werd bij de vernieuwing van het octrooi in 1623 de
macht van de bewindhebbers enigszins beperkt. Er werd een regel ingesteld dat ze
niet meer hun leven lang, maar slechts voor een periode van drie jaar als
bewindhebber konden aanblijven en vervolgens drie jaar aan de zijlijn moesten
staan. Hiermee werd al spoedig de hand gelicht. Daarnaast mochten de
bewindhebbers alleen nog op publieke veilingen en tegen dezelfde voorwaarden als
anderen handelswaren kopen. Vanaf 1647 werden de bewindhebbers vast bezoldigd,
evenals het kantoorpersoneel. In dat jaar probeerde de in 1621 opgerichte en
inmiddels nagenoeg failliete West-Indische Compagnie vergeefs te fuseren met de
VOC.

Omdat er in Azië weinig interesse bestond voor Europese producten, voeren de
schepen aanvankelijk met een ballast van bakstenen en werd de handel veelal
betaald met goud en zilver, aangevoerd vanuit Europa, Arabië, Zuid-Amerika of
Japan, of met textiel en zijde die in India waren gekocht. Zo bouwde de VOC
voort op een bestaand handelsnetwerk dat werd uitgebreid met factorijen die
zilver, tin, hout, huiden, koper, salpeter, ivoor, betelnoten en opium leverden.

Het opzetten van een netwerk van ruilhandel, dat de "Indische buitenhandel" werd
genoemd, is gepropageerd door gouverneur-generaal Jan Pieterszoon Coen
(1587-1629) om het tekort aan edele metalen en contanten te ondervangen. Hij was
ervan overtuigd dat met deze intra-Aziatische handel de VOC zich volledig zou
kunnen bedruipen en geen geld uit de republiek meer nodig zou hebben om
handelsgoederen in te kopen. Om dat mede te realiseren wilde hij vele
Nederlanders naar de Indische archipel laten emigreren. Voor dat laatste ontbrak
het aan belangstelling. Tussen circa 1635 en 1690 maakte de VOC inderdaad winst
met de door Coen ingestelde interne handel.

Het ruilen van Chinese zijde tegen Japans zilver bleek uitermate winstgevend.
Pattani op het Maleise schiereiland werd al snel een centrum voor de
inter-Aziatische handel; in het bijzonder voor de handel op China.

Samen met de eerste gouverneur-generaal Pieter Both stond Jan Pieterszoon Coen
een beleid voor om op agressieve wijze een monopolie te verwerven in de
specerijenhandel in de Indische archipel. Om dat te bereiken voerde Coen oorlog
tegen Europese rivalen en Indische vorsten. De pogingen van de Britse
Oost-Indische Compagnie een aandeel te krijgen, werden door Coen zo veel
mogelijk gedwarsboomd.

Net als de Portugezen in Goa, zag Coen als doel alle handel te centraliseren en
via Batavia te laten verlopen. Vervolgens beoogde hij de handel op het
Keizerrijk China te monopoliseren door havens te bezetten die door Chinese
schippers werden aangedaan en oorlog te voeren tegen Spanjaarden en Portugezen
om hun aandeel in de lucratieve handel met het onbekende maar rijk geachte China
af te buigen naar Batavia. Zo werd de haven van Manilla geblokkeerd om Chinese
kooplieden te dwingen Batavia aan te doen.

In 1622 werden de Banda-eilanden onder controle gebracht (waarbij vrijwel de
gehele plaatselijke bevolking omkwam) en besloot de VOC mee te werken aan de
uitrusting van de Nassause vloot onder Jacques l'Hermite die belast was met een
geheime instructie: een aanval op Callao en het in handen krijgen van een
zilvervloot.

Coen gaf in 1622 opdracht om de Portugezen met geweld uit Macau te verjagen. De
Portugese verdediging bleek sterker dan gedacht en de aanval werd een
mislukking. Vervolgens werd een fort gebouwd op de wat verderop gelegen
eilandengroep Pescadores in de Straat Formosa om van daaruit op China handel te
drijven, maar de Chinezen toonden weinig interesse, waarop besloten werd om
langs de Chinese kust te gaan roven. Dat leidde tot een tegenreactie van de
Chinezen, die de VOC op de Pescadores aanvielen. Na een beleg van enkele maanden
gaven de Hollanders zich over en verkasten naar een zandbank vlak bij het nog
verder van de Chinese kust afgelegen Formosa. In 1633 vond er een nieuwe strijd
plaats over wie de baas was in de Straat Formosa. Deze Zeeslag bij de baai van
Liaoluo werd opnieuw glansrijk door de Chinezen gewonnen.

Vanaf 1634 won de factorij aan de Hooghly steeds meer aan belang. Pas vanaf dit
jaar werd jaarlijks dividend uitgekeerd.

De VOC vestigde in 1637 een factorij in het Vietnamese Tonkin, belangrijk voor
de export van Vietnamese zijde naar Japan. In Japan kon de VOC relatief gunstig
aan zilver komen, waar een kwart van de wereldproductie plaatsvond. De
waardeverhouding van goud en zilver tussen Europa en Azië verschilde; de
waardering van zilver in het verre oosten en Perzië was groter dan voor goud.
Vanaf 1640 kreeg de VOC in Japan te maken met tegenwerking van de shogun die de
Hollandse factorij op Hirado liet verplaatsen naar het kunstmatige eiland
Dejima.

Gouverneur-generaal Antonie van Diemen stuurde Abel Tasman in 1642 eropuit om
Zuidland, het latere Australië, verder in kaart te brengen. De expedities van
Maarten Vries naar het noorden en van Tasman naar het zuiden hadden tot doel
meer goud en zilver aan te leveren, maar beiden keerden onverrichter zake terug.

De stad Goa werd acht jaar lang geblokkeerd, zodat de uitvoer naar Lissabon
tussen 1636 en 1644 werd belemmerd. In 1641 verdreven de Nederlanders met hulp
van de sultan van Johor de Portugezen uit hun fort in Malakka en de VOC nam
daarmee een belangrijk handelscentrum over, evenals de heerschappij over de
Straat van Malakka. Omdat de VOC vanuit Batavia al de Javazee beheerste, had de
compagnie vanaf Kaap de Goede Hoop de handelsroute naar de Zuid-Chinese Zee in
handen.

In 1652 vestigde Jan van Riebeeck een verversingspost bij Kaap de Goede Hoop,
daarmee de aanzet gevend voor wat later de Kaapkolonie zou worden.

In 1654 waren de factorijen Suratte in noordwest India, Jambi op Sumatra, Fort
Zeelandia op Formosa en Dejima in Japan de enige die winst maakten; de andere
leden verlies, inclusief die van Batavia.

De Portugezen werden in 1658 van Ceylon verdreven waardoor de handel in
olifanten en kaneel volledig in handen van de VOC kwam. Galle werd een
belangrijke haven van waar rechtstreeks op Holland en Zeeland werd gevaren. Ook
de hele Coromandelkust viel in Nederlandse handen. In 1662 ging Formosa verloren
aan de piraten van de Chinese Koxinga. Meer dan tweeduizend soldaten en
personeelsleden van de VOC kwamen daarbij om het leven. Een jaar later was er
wel militair succes doordat de Zuid-Indiase stad Cochin aan de Malabarkust
veroverd werd op de Portugezen.

In 1668 sloot de VOC na een lange strijd het Verdrag van Bongaja met de sultan
van Makassar, waar jarenlang de belangrijkste concurrerende haven was. Hierin
werd onder meer bepaald dat alle 2.000 Portugezen moesten vertrekken. Vanaf dat
moment kon in de hele wereld geen kruidnagel vervoerd worden zonder dat de VOC
daarbij betrokken was.

Rond 1670 introduceerde de VOC op de Coromandelkust de massaproductie van opium
voor verkoop op Java, India en China.

In 1682-1684 intervenieerde de VOC op dringend verzoek in Bamtam. De VOC steunde
de zwakste partij die vervolgens de verplichting kreeg de VOC het pepermonopolie
te geven, waarop de Engelse, Deense en Franse Oost-Indische compagnieën het
nakijken hadden.

De jaren onder de gouverneurs-generaal Joan Maetsuycker, Rijcklof van Goens en
Cornelis Speelman waren gunstig voor de VOC; het handelsimperium werd belangrijk
uitgebreid. Coenraad van Beuningen propageerde vervolgens verregaande
bezuinigingen bij de VOC. Hij produceerde reeksen voorstellen om een efficiënter
beleid te introduceren en eiste meer toezicht en scherpere naleving. Van Reede
werd erop uitgestuurd de corruptie en morshandel onder het VOC-personeel in
India en Japan te bestrijden.

Tot 1690 stegen de winsten en ook de kosten; na 1692 daalden de winsten en namen
de lasten verder toe. Toch bleef de handel tussen Europa en Azië verder stijgen.
De financieel meest gunstige periode was die van 1687 tot 1736. Op koffie, thee,
suiker en textiel werd echter minder winst gemaakt dan op de specerijen uit de
beginjaren.

Volgens Pieter van Dam (1621-1706), die ruim vijftig jaar secretaris is geweest
van de VOC-kamer in Amsterdam en rond 1700 de geschiedenis van de VOC beschreef,
werd er in zijn tijd bijna net zoveel particuliere handel gedreven als voor
rekening van de compagnie.

In 1727 werd voor de eerste maal besloten tot een directe vaart op China;
aanleiding was de kwaliteit van de thee op te voeren. Het experiment duurde niet
lang. Uiteindelijk liet de VOC ook de handel in Chine de commande steeds meer
over aan particulieren.

De compagnie heeft nooit de vorsten van Travancore in het zuiden of die van
Colastri in het noorden en nog minder de samorijn kunnen bewegen een verdrag te
sluiten. De Slag bij Colachel in 1741 tussen troepen van het voormalige Indiase
Koninkrijk Travancore en de VOC, tijdens de Travancore Oorlog, was de eerste
grote nederlaag van een Europees leger tegen een Zuid-Aziatisch leger. De
Nederlandse republiek vormde vanaf dat moment geen grootschalige koloniale
bedreiging meer. Het hielp indirect de Britse Oostindische Compagnie om haar
greep op het gebied te versterken.

De intra-Aziatische handel, die in het begin zeer winstgevend voor de VOC was
geweest, bracht vanaf het einde van de zeventiende eeuw geen winst meer op. De
handel met Japan via Dejima droogde grotendeels op en de export van zilver en
goud uit Japan werd verboden. In de tweede helft van de achttiende eeuw
verschoof bovendien de handel van dure luxegoederen naar goedkopere
massagoederen. Dat ging ten koste van de winstmarge.

Een andere belangrijke reden was de toenemende Britse en Franse invloed via de
Engelse Oostindische Compagnie en de Franse Oost-Indische Compagnie.

In een vroege poging de smokkel van opium tegen te gaan, werd in 1745 de
Amfioensociëteit opgericht. Deze kreeg het monopolie op de opiumhandel op Java
en nam tegen een vastgestelde prijs van de VOC een bepaalde hoeveelheid opium
af. De sociëteit werd gerund door VOC-bestuurders. De winsten waren voor hen
persoonlijk. De opiumsmokkel kon echter niet uitgeroeid worden. Toen de Engelsen
in 1757 Calcutta op de plaatselijke vorst veroverden, kregen die het monopolie
op de opiumhandel. De VOC moest voortaan de opium tegen een forse prijs van de
Engelsen inkopen, waardoor de winst terugliep. Vanaf dat moment was de VOC niet
meer heer en meester in 'haar' handelsgebied. In 1758 moest de VOC haar positie
in Suratte afstaan aan de Engelsen. Vanaf 1767 werd ook de handel met Ayutthaya
minder winstgevend.

Van de handel met Kanton bestond 80% uit thee. Die werd betaald met
handelsgoederen die ter plekke eerst verkocht moesten worden om de thee te
kunnen inkopen. Als dat gebeurd was, hadden de concurrenten de beste kwaliteit
thee al opgekocht.

Aan het eind van haar bestaan werd de VOC bestuurd door mensen die te weinig
commerciële ervaring hadden, geen reder waren en die meestal ook nog nooit in
Indië waren geweest. Bovendien ontbrak het aan een doorzichtig boekhoudsysteem,
zodat men in Amsterdam geen goed zicht had op het verloop van de geldstromen.
Een winst- en verliesrekening werd nooit opgemaakt en de vorming van een
reservefonds werd nagelaten. Volgens raadpensionaris Laurens Pieter van de
Spiegel was de VOC een lichaam zonder directie, ordre of spaarzaamheid.
Vastgesteld kan worden dat de gehele organisatie te rigide was om zich aan te
passen.

De bedrijfsresultaten daalden tot 1775 scherp, daarna trad een licht herstel in.

Toen door de Vierde Engels-Nederlandse Oorlog retourschepen de Republiek niet
meer konden bereiken, ging het snel bergafwaarts. Twee jaar lang lag de handel
stil. Grote voorraden handelsgoederen in de factorijen in Voor-Indië
(Nagapattinam) waren door de Engelsen in beslag genomen. Al in 1781 besloten de
Hollandse kamers surseance van betaling aan te vragen en er is sindsdien geen
dividend meer uitgekeerd. Obligaties op de VOC waren inmiddels nagenoeg
onverkoopbaar. Steun van de stad Amsterdam, de Bank van Lening, de
Staten-Generaal, het gewest Holland en het in 1790 organiseren van loterijen
konden het tij niet keren. De privileges van de bewindhebbers kwamen onder het
mes en een aantal logementen werd opgeheven. In 1793 dreigden de bewindhebbers
met de schorsing van de uitbetaling en het sluiten van de werven. In 1794 kwam
naar buiten dat de Amsterdamse Wisselbank voor miljoenen guldens illegaal blanco
krediet had verstrekt aan de VOC. Na het in 1795 uitbreken van de oorlog met
Frankrijk vielen de meeste overgebleven VOC-kantoren in Engelse handen. Alleen
de bezittingen op Java en de factorijen in Dejima en Kanton bleven behouden.

Na de oprichting van de Bataafse Republiek in 1795 werd op 24 december van dat
jaar besloten dat de VOC per 1 maart 1796 genationaliseerd werd. Alle
bewindhebbers werden per die datum ontslagen. De schulden, bezittingen en
administratie van de VOC gingen over op de nieuwe republiek.

Het octrooi dat eind dat jaar zou aflopen, werd verlengd tot 31 december 1798 om
de lopende zaken af te handelen en vervolgens voor een laatste keer tot 31
december 1799. Officieel bestond de VOC niet meer op 1 januari 1800.

De afzonderlijke kamers van de VOC in Delft, Hoorn en Enkhuizen werden pas in
1803 door de Raad van Aziatische Bezittingen en Etablissementen opgeheven. In
Rotterdam en Middelburg bleven verkoopkantoren bestaan.



https://nl.wikipedia.org/wiki/Gregory_van_der_Wiel

Gregory Kurtley van der Wiel (Amsterdam, 3 februari 1988) is een Nederlands
voetballer van Curaçaos-Nederlandse afkomst die bij voorkeur als verdediger
speelt. Hij tekende in juli 2016 een contract tot medio 2020 bij Fenerbahçe, dat
hem transfervrij inlijfde na het aflopen van zijn verbintenis bij Paris
Saint-Germain. Van der Wiel debuteerde in 2009 in het Nederlands voetbalelftal.

Van der Wiel is een zoon van een Antilliaans-Nederlandse vader uit Curaçao en
een Nederlandse moeder. Hij begon met voetballen bij DCG. Daar werd hij op
zevenjarige leeftijd gescout door Ajax. Van der Wiel doorliep een deel van de
jeugdopleiding bij Ajax. In juni 2002 vertrok hij naar Haarlem, waarmee de
Amsterdamse club een samenwerkingsverband had. De Amsterdammers stuurden hem
wegens een slechte mentaliteit weg. Van der Wiel revancheerde zich en keerde in
2005 terug op het oude nest en sloot zich aan bij de Ajax A1.

Bij Ajax stroomde hij door naar Jong Ajax. Hier werd hij aanvoerder en al snel
werd hij bij het eerste elftal gehaald. Op 11 maart 2007 in een uitwedstrijd
tegen FC Twente maakte hij daar zijn debuut. Hij verving de geblesseerde
aanvoerder Jaap Stam. Dit was al bijna aan het einde van dat lopende seizoen,
Van der Wiel kwam in dat seizoen tot vier wedstrijden, waarin hij geen doelpunt
maakte.

Gedurende het seizoen 2007/2008 maakte Van der Wiel zo nu en dan minuten door in
te vallen. Hij speelde zes wedstrijden en wist wederom geen doelpunt te maken.
Wel werd zijn talent steeds meer erkend. Het daaropvolgende seizoen werd Van der
Wiel een basisspeler. Pas in 2009 maakte hij zijn eerste doelpunt, tegen FC
Utrecht. Met zijn wedstrijden in de hoofdmacht liet hij een dusdanige indruk
achter dat Ajax zijn contract tot medio 2013 verlengde. In dat seizoen scoorde
Van der Wiel twee keer in 32 wedstrijden.

Ook aan het begin van het seizoen 2009/10 was hij een vaste waarde in het eerste
elftal. Van der Wiel was in het seizoen 2009-2010 de enige veldspeler in de
Eredivisie die geen enkele minuut miste. Ook de doelpunten die hij tot dan toe
maakte vormden een opmerkelijke statistiek. Met zes treffers stond hij op
gelijke hoogte met FC Groningen-verdediger Andreas Granqvist. Hij scoorde zes
keer in 34 wedstrijden. Aan het eind van dat seizoen werd hij verkozen tot
'Talent van het Jaar'.

Nu hij basisklant van Ajax en het Nederlands elftal was, bereikte Ajax
overeenstemming met FC Bayern München over een transfer. Uiteindelijk zagen de
Duitsers hier toch van af. Van der Wiel bleef dus bij Ajax.

Op 1 september 2012 werd bekend dat Van der Wiel Ajax verruilde voor Paris
Saint-Germain. Hier zou hij gaan spelen met rugnummer 23. Van der Wiel maakte
voor Paris Saint-Germain op 22 september 2012 zijn debuut in de uitwedstrijd
tegen SC Bastia (0-4). Hij speelde de gehele wedstrijd rechts achterin.

In de meeste wedstrijden moet Van der Wiel aanvoerder Christophe Jallet, die ook
een rechtsback is, voor zich dulden. Op 3 oktober 2012 maakte van der Wiel zijn
Europese debuut voor Paris Saint-Germain in de UEFA Champions League wedstrijd
uit bij FC Porto. De wedstrijd werd met 1-0 verloren en Van der Wiel werd in de
66e minuut vervangen door Jallet. Op 1 februari 2013 maakte Van der Wiel zijn
eerste doelpunt voor Paris Saint-Germain. Hij scoorde de 0-4 in de uitwedstrijd
tegen Toulouse FC, tevens de eindstand.

Met Paris Saint-Germain bereikt hij de kwartfinale van de UEFA Champions League
2012/13 hierin werden de Fransen uitgeschakeld door FC Barcelona. In de tweede
wedstrijd in Camp Nou mocht van der Wiel in de 88e minuut invallen, de wedstrijd
eindigde in 1-1. De eerste wedstrijd kwam hij niet in actie. In totaal speelde
Van der Wiel vijf wedstrijden voor PSG in de UEFA Champions League 2012/13.

Op 12 mei 2013 werd Paris Saint-Germain kampioen van Frankrijk. Uit bij
Olympique Lyonnais werd met een 1-0-overwinning de derde titel in de historie
van de club veilig gesteld. Van der Wiel bleef de gehele wedstrijd op de bank
zitten.

In zijn tweede seizoen bij PSG ging het veel beter. Van der Wiel veroverde een
basisplaats en werd opgenomen in het sterrenteam van 2013 van L'equipe. Ook door
de lezers van de krant werd hij in het sterrenelftal verkozen. Op 19 januari
2014 speelde Van der Wiel zijn 50ste officiële wedstrijd voor Paris
Saint-Germain in de competitiewedstrijd die thuis werd gewonnen met 5-0 van FC
Nantes.

Tijdens het seizoen 2015/16 was Van der Wiel allesbehalve zeker van een
basisplaats. In de Ligue 1 kwam hij tot zeventien wedstrijden. Op 14 mei 2016
werd bekend dat Van der Wiel geen nieuw contract kreeg en daarmee transfervrij
op zoek kon gaan naar een nieuwe club.

Van der Wiel tekende in juli 2016 een contract tot medio 2020 bij Fenerbahçe SK,
de nummer twee van Turkije in het voorgaande seizoen. Van der Wiel maakte zijn
officiële debuut voor Fenerbahçe op 27 juli 2016 in de derde voorronde van de
Champions League. Op die dag speelde Fenerbahçe een thuiswedstrijd tegen AS
Monaco die het met 2-1 wist te winnen. Van der Wiel gaf de assist op de 2-0 van
Emmanuel Emenike. In de blessuretijd werd hij nog vervangen door Miroslav Stoch.

Van der Wiel maakte onder bondscoach Bert van Marwijk op 11 februari 2009 zijn
interlanddebuut, toen hij in de 84e minuut inviel tegen Tunesië als vervanger
van John Heitinga. Op 28 maart 2009 maakte hij zijn debuut in de basis van het
Nederlands elftal in een met 3-0 gewonnen wedstrijd tegen Schotland. Hij speelde
de gehele wedstrijd.

Van der Wiel groeide uit tot vaste rechtsback in het Nederlands elftal. Hij
speelde onder meer mee op het WK 2010 in Zuid-Afrika, waar hij op 22-jarige
leeftijd de finale speelde en het EK 2012 in Polen en Oekraïne.

Op 25 september 2013 werd Van der Wiel voor de eerste keer na het EK 2012 en
sinds zijn vertrek naar Paris Saint-Germain door de nieuwe bondscoach Louis van
Gaal opgenomen in een (voor)selectie van het Nederlands elftal. Op 4 oktober
2013 maakte van Gaal bekend dat Van der Wiel ook deel uitmaakte van de
definitieve selectie. Door een blessure moest hij afhaken. Daarna werd Van der
Wiel opnieuw opgeroepen door Van Gaal voor de interlands tegen Japan en Colombia
op 15 en 19 november 2013. Op 19 november 2013, ruim een jaar na zijn laatste
interland, speelde Van der Wiel zijn eerste interlandwedstrijd onder Van Gaal.
In de wedstrijd thuis tegen Colombia, die in 0-0 eindigde, speelde hij de hele
wedstrijd.

Op 13 mei 2014 maakte Van Gaal bekend dat hij Van der Wiel niet mee zou nemen
naar het wereldkampioenschap voetbal 2014 in Brazilië. Dit had te maken met een
kniepeesblessure waarmee Van der Wiel kampte.

De nasleep van een hersenschudding die Van der Wiel op 4 oktober 2009 opliep
tijdens een uitwedstrijd van Ajax tegen Roda JC veroorzaakte enige opschudding.
Het werd Van der Wiel door de clubarts van Ajax verboden om te vliegen. Hierdoor
kon hij niet naar Australië voor een oefenduel van het Nederlands elftal
afreizen. In de vroege morgen van 7 oktober plaatste Van der Wiel echter het
bericht op zijn Twitterpagina dat hij een rapconcert van rapper Lil' Wayne had
bijgewoond. Bij dit bericht had hij tevens een foto geplaatst waarop hij met de
rapper poseerde. Bondscoach Bert van Marwijk, die werd geconfronteerd met het
nieuws zei hierop: "Hij mocht van de clubarts van Ajax niet vliegen. Ik ben geen
arts dus wie ben ik om daar iets van te zeggen. Maar het is wel raar dat hij dan
wel bij een concert is. Als we terug zijn in Nederland moet ik het er maar eens
een keer rustig met hem over hebben. Tot dan kan ik er weinig over zeggen." Van
der Wiel bezocht het concert samen met ploeggenoten Thimothée Atouba, Marvin
Zeegelaar en Kenneth Vermeer.



https://nl.wikipedia.org/wiki/FC_Barcelona

FC Barcelona is een voetbalclub uit Barcelona, Catalonië (Spanje). De club
behoort tot de Europese en wereldtop. De clubkleuren zijn paars (of
granaatrood)-blauw (blaugrana) en het stadion van FC Barcelona is Camp Nou of
Nou Camp, dat letterlijk 'nieuw veld' betekent. Aartsrivaal van FC Barcelona is
Real Madrid. Wedstrijden tussen beide clubs staan bekend als de El Clásico. Nog
een belangrijke rivaal is de stadsgenoot RCD Espanyol; de onderlinge duels
dragen de naam Derbi de Barcelona. FC Barcelona werd begin 2010 door de IFFHS
verkozen tot beste ploeg over de periode 1991-2009.

Voor de Catalaanse bevolking werd in de jaren van het strenge regime van Franco
de club het absolute symbool van hun eigen identiteit en drang naar
onafhankelijkheid. Dat is het tot op de dag van vandaag gebleven.

Voor de club speelden onder anderen Bernd Schuster, Diego Maradona, Hristo
Stoichkov, Gheorge Hagi, Ladislao Kubala, Michael Laudrup, Romario, Ronaldo,
Luís Figo, Patrick Kluivert, Ronald Koeman, Rivaldo, Ronaldinho, Lionel Messi,
Xavi, Carles Puyol en Andrés Iniesta. Johan Cruijff behaalde met de club grote
successen. Als speler behaalde Cruijff weinig tastbare prijzen, slechts één
kampioenschap in 1974 en eenmaal de Spaanse beker (de Copa del Rey - in de tijd
van dictator Franco nog Copa del Generalissimo geheten), maar zijn spel staat
voor altijd bij de supporters in het geheugen gegrift. Later, toen Cruijff coach
was, formeerde hij een elftal dat bekend kwam te staan als het Dream Team. Het
hoogtepunt van dit team was het winnen van de Europacup I in 1992, tegenwoordig
Champions League genaamd.

Frank Rijkaard, in 2003 aangesteld als coach, wist een team te creëren dat het
team van Cruijff evenaarde door naast de landskampioenschappen van 2005 en 2006
ook de UEFA Champions League van 2006 te winnen. Ook het team dat onder leiding
stond van Josep Guardiola werd vaak vergeleken met het Dream Team. In de laatste
zeven jaar werd Barcelona vijf maal kampioen in de Primera División en in zowel
2009, 2011 en 2015 won het de Champions League. Het slaagde er als enige Spaanse
club ooit om in 2009 de treble te winnen (Landskampioenschap, Beker en Champions
League), een huzarenstukje dat in 2015 werd overgedaan en waar geen enkele
Europese club 2x in slaagde. FC Barcelona is de enige club in Europa die vanaf
de instelling van Europees voetbal in 1955 elk jaar aan een van de toernooien
deelnam.

De club is een omni-sportvereniging. Ook in het basketbal (FC Barcelona
Bàsquet), het handbal (FC Barcelona Handbol) en het rolhockey (FC Barcelona
Hoquei) is FC Barcelona erg succesvol, zowel nationaal als Europees. Verder zijn
bij FC Barcelona ook veldhockey, atletiek, volleybal, rugby, softbal,
wielrennen, vrouwenvoetbal, zaalvoetbal en ijshockey vertegenwoordigd, hoewel
niet allemaal op hoog niveau. De bekendste slogan van FC Barcelona is Més que un
club (Meer dan een club in het Catalaans), gezien het veelzijdige karakter van
de club - het aantal sporten dat ze vertegenwoordigt en de plaats die de club
inneemt in Catalonië.

FC Barcelona is opgericht op 29 november 1899 door de Zwitser Johan Joan Gamper.
De eerste jaren speelden vooral Zwitsers, landgenoten van Gamper, en Engelsen in
het eerste elftal. Begin jaren twintig van de twintigste eeuw beleefde Barça de
eerste succesvolle periode met diverse prijzen. Ricardo Zamora, Josep Samitier
en Paulino Alcántara waren in die tijd de grote sterren.

Met het uitbreken van de Spaanse Burgeroorlog en het aan de macht komen van
Franco, was er lange tijd sprake van een sterke onderdrukking van de
nationalistische gevoelens bij bevolkingsgroepen als Catalanen. Franco
veranderde de naam van FC Barcelona zelfs in het Spaanse Club Futbol de
Barcelona. Juichen voor de eigen club FC Barcelona was voor veel Catalanen een
manier om hun gevoelens te uiten. In de jaren vijftig kende FC Barcelona weer
grote successen. Onder de Slowaakse trainer Ferdinand Daučík, de Argentijnse
trainer Helenio Herrera en de sterspelers Ladislao Kubala en Luis Suárez
Miramontes domineerde Barça in Spanje en in het Jaarbeursstedenbekertoernooi. De
verloren Europacup I finale van 1961 tegen Benfica betekende het einde van deze
succesperiode. De komst van Rinus Michels, Johan Cruijff en Johan Neeskens in de
jaren zeventig brachten nieuwe successen met zich mee voor FC Barcelona, met als
hoogtepunt de landstitel van 1975. De jaren tachtig verliepen wisselend voor
Barça, maar toen Johan Cruijff in 1988 terugkeerde als coach bij de club, begon
de meest succesvolle periode uit de geschiedenis. Onder leiding van Cruijff won
het fameuze Dream Team onder andere vier landstitels en de Europacup I. Ook
onder de Engelsman Bobby Robson en de derde Nederlandse coach Louis van Gaal
bleef FC Barcelona succesvol. In 1992 kreeg de club het Creu de Sant Jordi, een
van de hoogste onderscheidingen van de Catalaanse regering.

Na een mindere periode aan het begin van de 21ste eeuw, was het in 2005 opnieuw
een Nederlander, Frank Rijkaard, die Barça weer naar successen leidde in de vorm
van de landstitel en de Supercopa de España. In 2006 werden de landstitel en de
Supercopa geprolongeerd, terwijl ook de UEFA Champions League werd gewonnen.
Nadat de seizoenen 2006/07 en 2007/08 prijsloos bleven, werd trainer Rijkaard
vervangen door Josep Guardiola. Guardiola kende een uiterst succesvol debuutjaar
als coach van FC Barcelona met de nationale dubbel (landstitel en Copa del Rey)
en de Champions League in 2009, later dat jaar gevolgd door de Supercopa, de
UEFA Supercup en de wereldbeker voor clubteams.

FC Barcelona is de eerste club die alle zes clubelftal bekers in een jaar won.
Het won in 2009 de Champions League, het landskampioenschap, de Spaanse beker,
de Europese Supercup, de Spaanse Supercup en het Wereldkampioenschap voetbal
voor clubs.

Johan Cruijff noemde het kampioensteam onder leiding van Guardiola een
verbeterde versie van het fameuze Dream Team.

In 2011 won het voor het 3e jaar op rij de landskampioenschap, hun 21e titel in
totaal. Ook werd in datzelfde jaar de Champions League gewonnen.

FC Barcelona wordt bestuurd door een president. Deze president wordt iedere vier
jaar gekozen door de leden van FC Barcelona, de socios. Iedere kandidaat moet
voorafgaand aan de verkiezingen een bepaald aantal handtekeningen van
medestanders inleveren bij de club om mee te mogen doen. De kandidaten met
voldoende handtekeningen starten vervolgens hun verkiezingscampagne, waarin
meestal specifieke nieuwe stervoetballers of trainer worden beloofd aan de
leden. Uiteindelijk mogen alle socios op de verkiezingsdag hun stem uitbrengen
op het terrein van FC Barcelona. De verkiezingsopkomst is regelmatig
aanmerkelijk hoger dan bij de verkiezingen voor het bestuur van Catalonië of
Spanje. De winnaar van de verkiezingen is de president van FC Barcelona
gedurende volgende vier jaar en mag een bestuur formeren. Wanneer bij de
verkiezingen naast de zittende president geen andere kandidaten zijn, wordt de
ambtstermijn van de zittende president automatisch met vier jaar verlengd. Een
president mag tegenwoordig slechts twee opeenvolgende ambtstermijnen vervullen.
De huidige president is Josep Maria Bartomeu.

De supporters van FC Barcelona worden gewoonlijk in Spanje culés (enkelvoud:
culé) genoemd, wat letterlijk konten betekent in het Catalaans. De oorsprong
hiervan ligt verankerd in de historie van FC Barcelona. Voordat de stadions Camp
de Les Corts (1922-1957) en Camp Nou (1957-heden) de thuishavens van FC
Barcelona werden, speelde de club zijn thuiswedstrijden in stadion L'Escopidora
(1909-1922). Rondom dit veld stonden muren, en de supporters die geen kaartje
konden betalen gingen dan meestal op de muren rondom het veld zitten om alsnog
de wedstrijd te zien. Deze supporters waren over het algemeen het meest
fanatiek. Zittend op de buitenmuren van stadion Escopidora was hun achterwerk
zichtbaar voor mensen buiten het stadion. Deze noemden die mensen op de muren
"culés = konten". Tot op de dag van vandaag is dit nog steeds het geval en
waarschijnlijk zal dat steeds zo blijven. Een van de meest fanatieke
supportersgroeperingen van FC Barcelona is de Boixos Nois.

De Boixos Nois staat bekend als radicaal en gewelddadig en de Boixos Nois
definiëren zich zelf dan ook als hooligans. De groepering gebruikt een buldog
als het logo. De grote vijanden van de Boixos Nois zijn traditioneel de Ultra
Sur van Real Madrid en de Brigadas Blanquiazules van RCD Espanyol. De Boixos
Nois werd begin jaren tachtig van de twintigste eeuw opgericht als een
linksgeoriënteerde groeping. De naam is een samenvoeging van het Catalaanse boig
wat "gek" betekent en van Can Boixeres, de wijk nabij het stadion Camp Nou waar
de groep vaak samenkomt rondom wedstrijden. Nois is Catalaans voor "jongens". De
Boixos Nois hielden zich voornamelijk op achter het doel aan de noordzijde van
Camp Nou. In de 21ste eeuw is de Boixos Nois een groep zonder overeenkomstige
politieke inslag en zowel linksgeoriënteerden als nationalistische skinheads
maken deel uit van de groepering. Onder clubpresident Joan Gaspart had de Boixos
Nois veel privileges en was er veel overlast van de groepering. Gaspart durfde
echter niet in te grijpen. Kort na zijn verkiezing tot clubpresident in 2003,
ging Joan Laporta wel de strijd aan met de Boixos Nois. Hij schafte de gratis
tickets voor de groepering af en voerde een nultolerantie in tegenover
supportersgeweld. De Boixos Nois waren niet blij met de maatregelen van Laporta
en de president ontving verschillende doodsbedreigingen. Leuzen als Laporta, we
gaan je vermoorden. Camp Nou is ons huis, het graf is het jouwe. Je raakt niet
van ons af, klootzak werden met graffiti op een muur van zijn huis aangebracht.
Uiteindelijk had de aanpak van Laporta toch succes.

FC Barcelona heeft 1.337 officiële fanclubs (februari 2010), ook wel peñas of
penyas genoemd. De club heeft de fanclubs onderverdeeld naar 35 geografische
zones: de stad Barcelona (1-2), Catalonië (3-17), Spanje (18-33) en de wereld
(34). Iedere fanclub heeft zijn eigen registratienummer. In België zijn er drie
officiële fanclubs, "Penya Barcelonista Casal Català Brussel·les" (Brussel,
n.550), "Peña Barcelonista de Bruselas Saintguidon" (Brussel, n.1420) en "Penya
Fanatiek FC Barcelona" (Genk, n.1519). Nederland telt twee fanclubs; "Fan Club
Barcelona", officieel "Fan Club Barcelona de Rosmalen" (n.1323, dat onder andere
een eigen website heeft, ieder kwartaal een tijdschrift uitgeeft en reizen
organiseert naar wedstrijden van FC Barcelona) en "Penya La Máquina Blaugrana"
(n.1532) die in Zutphen is gevestigd. Naast Spanje, België en Nederland zijn er
ook fanclubs in Bosnië-Herzogowina, Bulgarije, Denemarken, Duitsland, Finland,
Frankrijk, Georgië, Griekenland, Groot-Brittannië, Hongarije, Italië, Kosovo,
Oekraïne, Polen, Portugal, Rusland, Zweden en Zwitserland in Europa. In Afrika
in Burkina Faso, Gambia, Guinee, Kameroen, Mali, Marokko, Sierra Leone en
Senegal. In Amerika in Argentinië, Brazilië, Chili, Costa Rica, Cuba,
Dominicaanse Republiek, El Salvador, Guatemala, Panama, Peru, Venezuela en
Verenigde Staten. In Azië in China, Japan, Singapore en de Verenigde Arabische
Emiraten. In Oceanië in Australië en Nieuw-Caledonië.

Het clublogo van FC Barcelona, ook wel escudo genoemd, heeft in de loop der
jaren vele veranderingen ondergaan. In de beginjaren speelde de club met het
wapen van de stad Barcelona op het shirt met daarboven de afbeelding van een
vleermuis. Hierbij verwees de vleermuis, die ook afgebeeld staat op de wapens
van Palma de Mallorca en Valencia (en de lokale voetbalclubs Valencia CF en UD
Levante), naar de overwinning van graaf Jaume I de Veroveraar op de Moren in de
dertiende eeuw. Volgens de overlevering zou destijds een vleermuis op de helm
van de graaf zijn gaan zitten, een teken van bescherming en oplettendheid.

In 1913 kreeg FC Barcelona, in navolging van Engelse voetbalclubs, een eigen
clublogo. Het clublogo omvat de olla met daarin drie vlakken en een middenbaan.

Tot 1 juni 2011 weigerde FC Barcelona commerciële shirtsponsoring. Sinds 2005
bevindt zich op de linkerarm wel het logo van sponsor TV3, een Catalaanse
televisiezender. In 2006 sloot de club een overeenkomst voor vijf jaar met
Unicef met de slogan Barça, meer dan een club, een nieuwe wereldwijde hoop voor
kwetsbare kinderen, waarbij FC Barcelona de organisatie jaarlijks met een bedrag
van 1,5 miljoen euro steunt en bovendien het recht heeft het embleem van Unicef
af te beelden op wedstrijd- en trainingskleding. Hier is ook hun slogan, "Barça,
més que un club", uit afgeleid. Unicef kan hierdoor beschouwd worden als de
eerste shirtsponsor in de geschiedenis van de club. Vanaf 1 juni 2011 staat de
naam van de Qatar Foundation op het shirt. Hiermee wordt dit bedrijf de eerste
'echte' shirtsponsor in de geschiedenis van de club. Qatar Airways zal minstens
tot en met het seizoen 2016 - 2017 op het shirt staan. De Catalaanse club is in
overleg met de Qatarese overheid voor een bedrag van €60.000.000 per jaar.



https://nl.wikipedia.org/wiki/Aanslagen_op_11_september_2001

De aanslagen op 11 september 2001, naar de Amerikaanse datumnotatie (maand/dag)
vaak aangeduid als 9/11 (Engels: nine eleven), omvatten een viertal
terroristische aanslagen die op de ochtend van dinsdag 11 september 2001 door
middel van gekaapte passagiersvliegtuigen in het noordoosten van de Verenigde
Staten werden uitgevoerd. De Saoedi-Arabische multimiljonair Osama bin Laden en
zijn terreurorganisatie Al Qaida worden voor deze aanslagen verantwoordelijk
gehouden.

Op deze datum boorden zich twee vliegtuigen in de Twin Towers van het World
Trade Center, gelegen op de zuidelijke punt van Manhattan in New York en een
ander vliegtuig in het Pentagon, in de buurt van Washington D.C. Een vierde
vliegtuig stortte neer in de buurt van Shanksville (Pennsylvania). Alle vier de
passagierstoestellen vlogen binnen het normale dienstrooster. Twee toestellen
waren eigendom van American Airlines en twee van United Airlines.

De aanslagen werden volgens officiële rapporten uitgevoerd door negentien uit
het Midden-Oosten (vooral uit Saoedi-Arabië) afkomstige leden van Al Qaida.

Deze terroristische aanslagen worden beschouwd als de grootste uit de
geschiedenis. Bij de aanslagen kwamen bijna drieduizend mensen, afkomstig uit
meer dan 90 landen, om het leven. Van nog 24 vermisten wordt aangenomen dat ze
overleden zijn.

Om 8.46 uur plaatselijke tijd (14.46 uur in België en Nederland) op de ochtend
van 11 september vloog het gekaapte passagierstoestel American Airlines-vlucht
11 de noordelijke WTC-toren op vrij grote hoogte binnen. Bij de inslag ontstond
een grote explosie, waarna er in de toren brand ontstond. De tanks van het
toestel zaten nog vol met kerosine; het was kort tevoren opgestegen van Logan
International Airport in Boston, met als bestemming de westkust van de VS.

Bijna twintig minuten later, om 9.03 uur, boorde United Airlines-vlucht 175 zich
iets lager in de zuidelijke toren, waardoor eveneens brand ontstond.
Aanvankelijk bleven beide torens staan, wat degenen die zich in de verdiepingen
onder de inslaggebieden bevonden nog enige gelegenheid bood om te vluchten. De
zuidelijke toren stortte om 9.59 uur als eerste volledig in, de noordelijke
toren volgde om 10.28 uur na 102 minuten gebrand te hebben. Hierbij is vrijwel
iedereen die zich op dat moment nog in de torens bevond om het leven gekomen.
Enkele mensen overleden daarnaast later aan longaandoeningen als gevolg van de
gigantische hoeveelheid vrijgekomen stof. Rond 17.20 uur stortte ook een derde
gebouw van het WTC compleet in. Dit werd toegeschreven aan branden in het gebouw
en de schade die dit gebouw als gevolg van het instorten van de Twin Towers had
opgelopen. Daarnaast raakten ook de WTC-gebouwen 3 t/m 6 zwaar beschadigd, de
meeste hiervan moesten achteraf worden gesloopt.

Men schat dat er iets minder dan 1400 mensen in de noordelijke toren aanwezig
waren op het moment dat deze instortte. Onder de slachtoffers waren 348
brandweermannen en 62 politiemensen die direct na de inslagen te hulp waren
geschoten. Vanwege de zeer dikke rook was het onmogelijk om te proberen met
behulp van reddingshelikopters mensen van de daken van de torens te redden. Om
aan de verbrandingsdood te ontsnappen lieten ten minste 200 mensen zich vanuit
de torens naar beneden vallen. Van deze vallende mensen zijn verschillende foto-
en video-opnames gemaakt waarvan er een bekend is geworden onder de naam The
Falling Man.

Iets meer dan een half uur nadat vlucht 175 in de zuidelijke toren was gecrasht,
om 9.37 uur, boorde een derde vliegtuig, American Airlines-vlucht 77, zich in
het gebouw van het Amerikaanse ministerie van Defensie, het Pentagon, in
Washington D.C.

Een vierde toestel van United Airlines, vluchtnummer 93, eveneens gekaapt,
stortte die ochtend neer in een veld even buiten Pittsburg. Uit de transcriptie
van opnames uit de cockpit valt volgens de FBI op te maken dat de passagiers
hadden getracht het vliegtuig te heroveren - dankzij de mobiele telefoons wisten
ze al wat er in New York was gebeurd en ze wisten dan ook dat ze niets te
verliezen hadden. Een van de kapers zou toen de zelfmoordpiloot Ziad Jarrah
geadviseerd hebben het vliegtuig te laten neerstorten. Aangenomen wordt dat dit
heeft verhinderd dat het beoogde doel, wellicht het Capitool of het Witte Huis,
werd bereikt.

De Twin Towers en het gebouw aan 7 World Trade Center van het WTC-complex werden
geheel vernietigd, de officiële verklaring meldde dat de gebouwen waren
ingestort door brand, enkele andere gebouwen werden vanwege de aanzienlijke
schade later gesloopt. Ook een klein deel van het Pentagon raakte zwaar
beschadigd.

In de Verenigde Staten heerste na de aanslagen lange tijd een gevoel van
nationale rouw. Over de hele wereld maakten de aanslagen buitengewoon veel
indruk. De media speelden hierbij een grote rol. De aanslag met het vliegtuig
dat de zuidelijke toren binnenvloog, was zelfs direct op de televisie te zien.
Later bleek dat twee camera's ook de eerste crash hadden vastgelegd. Verder had
een webcam opnamen gemaakt van de nadering van het eerste vliegtuig en van de
noordelijke toren vlak na de crash.

Osama bin Laden, naast Ayman al-Zawahiri een van de leiders van Al Qaida, wordt
door de Amerikaanse overheid voor de aanslagen verantwoordelijk gehouden,
alhoewel hij hiervoor nooit officieel is aangeklaagd. Aanwijzingen in
verschillende onderzoeken zouden in zijn richting wijzen. Onder andere vond men
een videocassette waarin Bin Laden pochte dat de aanslagen 'beter' zouden zijn
gelopen dan hij had gehoopt. Op 22 april 2005 zei de Marokkaanse Fransman
Zacarias Moussaoui voor de rechtbank dat hij door Osama bin Laden was uitgekozen
om het Witte Huis in te vliegen. Moussaoui werd op 3 mei 2006 tot levenslang
veroordeeld wegens zijn betrokkenheid bij de aanslagen. Op 23 mei 2006 ontkende
Osama bin Laden echter de betrokkenheid van Zacarias Moussaoui in een
audioboodschap.

Aanvankelijk heeft Osama bin Laden de betrokkenheid bij de aanslagen ontkend.
Niettemin vroegen de VS aan Afghanistan (waar hij zich al veel langer ophield)
om zijn uitlevering. Na een ultimatum van de VS kwamen honderden
Taliban-schriftgeleerden bijeen om te beraadslagen. Men verzocht Bin Laden
Afghanistan te verlaten en wenste te onderhandelen met de VS. De VS gingen daar
niet op in. Osama bin Laden liet weten alleen in een islamitisch land berecht te
willen worden. Hij riep later per video op tot een jihad van alle moslims tegen
"het zionisme en de kruistochten" en ook tegen de Verenigde Staten. Hij erkende
in bedekte termen verantwoordelijk te zijn voor de aanslagen. De Verenigde
Staten gingen daar ook niet op in.

Een onderzoek naar wie verantwoordelijk is voor deze terreurdaad resulteerde in
een officieel document van de Britse regering getiteld Responsibility for the
terrorist atrocities in the United States, 11 September 2001. Dit document is
met name gebaseerd op informatie van inlichtingendiensten en is dan ook niet
bedoeld voor de eventuele juridische vervolging. De Britse en de Amerikaanse
regering concluderen op basis van de informatie genoemd in het document dat
Osama bin Laden en zijn terreurnetwerk voor de aanslagen verantwoordelijk waren.
Na aanvankelijke geheimhouding heeft de Britse premier Tony Blair, die zich
steeds meer ontpopte als een van de drijvende krachten achter de strijd tegen
terrorisme, het document op 4 oktober 2001 op zijn website gezet.

Ook in oktober en november 2001 doken nog enkele video-opnamen op met toespraken
en gesprekken van Osama bin Laden. Deze werden allereerst door de Arabische
televisiezender Al Jazeera uitgezonden. De Saoediër heeft de aanslagen van 11
september daarin niet direct opgeëist, maar zijn betrokkenheid bij en instemming
met de aanslagen lijken uit deze videobeelden opnieuw te kunnen worden
gedestilleerd.

Tijdens de kapingen konden sommige passagiers via hun mobiele telefoon contact
maken met bekenden, waardoor er gegevens bekend werden. In elk van de vier
gekaapte toestellen zaten vier à vijf kapers, slechts gewapend met messen; in
totaal ging het om negentien kapers. Een onbekend aantal bemanningsleden werd
neergestoken of gekneveld. De kapers maakten gebruik van stanleymessen, die toen
in de VS nog niet verboden waren aan boord. Zo konden ze door de
veiligheidscontroles komen.

Vermoedelijk was de kaper Mohammed Atta de leider van de operatie. Op 14
september 2001 kwam de FBI met een lijst van personen die geïdentificeerd waren
als de kapers.

Al het vliegverkeer boven het grondgebied van de Verenigde Staten werd binnen
een uur op bevel van de Amerikaanse luchtvaartautoriteit stilgelegd. Wereldwijd
raakte hierdoor het vliegverkeer ontregeld. Op Schiphol moest een geïmproviseerd
onderkomen gevonden worden voor duizenden gestrande passagiers. De stillegging
heeft drie dagen geduurd. Veel vliegtuigen die in het Amerikaanse luchtruim
aanwezig waren moesten uitwijken naar Canada en zelfs Europa, wegens onvoldoende
opstelruimte op de Amerikaanse luchthavens. Na drie dagen mochten buitenlandse
passagiersvliegtuigen weer landen op Amerikaans grondgebied.

De FBI begon een grootscheeps onderzoek naar de daders van de aanslagen, waarbij
in totaal 7000 mensen werden ingezet. De Amerikaanse strijdkrachten werden in de
hoogste staat van paraatheid gebracht. Amerikaanse ambassades, waaronder die in
Den Haag en Brussel, werden na de aanslagen zeer streng beveiligd.

De Verenigde Staten beschouwden de aanvallen als een directe oorlogsverklaring
aan de VS. De VS heeft daarop bij monde van president George W. Bush, minister
van Buitenlandse Zaken Colin Powell en minister van Defensie Donald Rumsfeld de
oorlog verklaard aan het terrorisme en deed daarbij een beroep op het
NAVO-verdrag.

Beurskoersen zakten onmiddellijk na de aanslag fors in. Vooral
luchtvaartmaatschappijen en aan het toerisme verwante bedrijven leden enorme
verliezen. Economisch herstel na de reeds ingezette kleine recessie werd door
dit alles bemoeilijkt.

De totale schade van 9/11 is moeilijk te berekenen. De directe materiële schade
wordt geschat op bijna 40 miljard dollar. Inclusief alle indirecte kosten lopen
de schattingen op tot 2 biljoen dollar.

Bovendien zijn er meerdere documentaires gemaakt die de complottheorieën
behandelen.



https://nl.wikipedia.org/wiki/Google_Chrome

Google Chrome (kortweg Chrome) is een webbrowser ontwikkeld door Google. Google
Chrome maakt gebruik van het op WebKit gebaseerde Blink en maakt ook gebruik van
andere opensourcesoftware, vooral die van Mozilla. Google Chrome is gebaseerd op
Chromium, een opensourceproject van Google. Het besturingssysteem Chrome OS is
gebaseerd op Google Chrome. Google Chrome en Chrome OS bevatten
closedsourcecomponenten.

De bètaversie werd publiek beschikbaar gesteld op 2 september 2008. In eerste
instantie was Google Chrome gemaakt voor Windows en op 8 december 2009 werd er
een bètaversie beschikbaar gesteld voor macOS. Ondertussen is er ook een
Linuxversie beschikbaar. De eerste officiële Linux- en macOS X-alfaversies zijn
sinds 4 juni 2009 beschikbaar. De Androidversie is beschikbaar sinds 7 februari
2012.

Voor de browser wordt veel reclame gemaakt, zoals via een permanente banner op
YouTube, billboards op gebouwen en advertenties in kranten en bladen. Volgens
StatCounter werd Google Chrome in november 2015 door 54% procent van de
internetsurfers gebruikt. Hiermee is het de meestgebruikte webbrowser.

De broncode van Chromium wordt vrijgegeven onder een BSD-licentie. De ingebouwde
pdf-lezer, die ook het afdrukvoorbeeld in Chrome verzorgt, is echter closed
source en dus niet beschikbaar in Chromium.

Gebruikers van Google Chrome moeten akkoord gaan met de Google Chrome -
Servicevoorwaarden. Een artikel op Slashdot heeft de aandacht gevestigd op een
passage in deze voorwaarden (hier in de Nederlandstalige versie):

De passage in kwestie scheen een misverstand te zijn, afkomstig uit de algemene
voorwaarden die Google in het algemeen gebruikt voor zijn producten. Google
heeft sindsdien deze passage uit de licentievoorwaarden verwijderd. De wijziging
zal met terugwerkende kracht gelden voor alle Google Chrome-gebruikers.

Een gebruiker die deze overeenkomst niet wil onderschrijven kan ze omzeilen door
de broncode te downloaden en zelf te compileren. Voor de Windowsversie vereist
dit Microsoft Visual Studio 2005. Men kan ook een versie gebruiken die door
iemand anders gecompileerd is. Deze zelfgebouwde versies moeten Chromium genoemd
worden, niet Chrome.

Hoewel Chrome meermaals door zijn veiligheid werd aangeprezen, werd het door
Secunia afgeschreven als, niet alleen de browser, maar ook de software met de
meeste beveiligingslekken. Met 291 stond het 34 lekken voor op concurrent
Firefox. Microsofts Internet Explorer bleek slechts 41 lekken te hebben.



https://nl.wikipedia.org/wiki/Aardappel

De aardappel (Solanum tuberosum) is een plant die ondergronds een
energievoorraad in de vorm van zetmeel aanlegt. Het zetmeel wordt bewaard in
voor de mens eetbare knollen, die net als de plant zelf aardappelen of
aardappels worden genoemd. De aardappel is wereldwijd het belangrijkste
voedselgewas na rijst, tarwe en mais.

De aardappel komt oorspronkelijk uit Zuid-Amerika, maar is in veel Europese
landen sinds de 16e eeuw een van de basisvoedingsmiddelen. In vele landen,
waaronder Nederland en België, wordt de aardappel gezien als maaltijddrager. In
andere landen telt hij mee als groentesoort.

De aardappel behoort tot de nachtschadefamilie, net als de tomaat, de paprika en
de tabak. De groene delen van de aardappel zijn giftig. Net als andere leden van
de nachtschadefamilie bevat de plant alkaloïden. Aardappelplanten kunnen naast
knollen ook bessen vormen, die in tegenstelling tot die van de tomaat zeer
giftig zijn. In de bessen worden kleine zaden gevormd. Tussen de verschillende
aardappelrassen zijn er grote verschillen in de vorming van bessen.

De knollen zijn eetbaar, maar kunnen ook giftig zijn door een hoog gehalte aan
solanine. Daardoor zijn zetmeelaardappels van bepaalde rassen niet geschikt voor
menselijke consumptie. Ook als aardappelen tijdens het bewaren worden
blootgesteld aan licht, stijgt het gehalte aan solanine. De knollen worden groen
en zijn daarna niet meer geschikt om te eten.

De aardappelsoort die wereldwijd het meest geteeld wordt, is Solanum tuberosum
(een tetraploïde met 48 chromosomen). De andere soorten worden vooral in
Zuid-Amerika geteeld. Er zijn vier diploïde soorten (met 24 chromosomen): S.
stenotomum, S. phureja, S. goniocalyx en S. ajanhuiri. Er zijn twee triploïde
soorten (met 36 chromosomen): S. chaucha en S. juzepczukii. Er is ook nog een
pentaploïde soort (met 60 chromosomen): S. curtilobum.

In de aardappel komen twee typen zetmeel voor, amylose en amylopectine, waarvan
21% amylose. In 2005 is voor het eerst een ras in de handel gekomen dat bijna
100% amylopectine bevat.

Net als rijst, pasta en brood is de aardappel een belangrijke bron van
koolhydraten. Aardappels bevatten ook vitamine B6 en vezels.

De aardappel is vanuit Zuid-Amerika naar Europa gebracht door Spaanse
ontdekkingsreizigers. Waarschijnlijk nam Diego de Amalya de eerste plant in 1536
mee uit Peru of Chili, waar deze aardappel bekendstond als chunu. De Inca's
verbouwden de plant toen al honderden jaren. De aardappelplant groeide ook op
grote hoogten in de Andes, waar veel andere planten niet meer kunnen groeien. Op
basis van DNA-onderzoek is aangetoond dat alle oude aardappels afstammen van één
plant uit Zuid-Peru. Later zijn er voor het kruisingswerk nieuwe herkomsten
verzameld en genenbankcollecties opgebouwd.

Monniken waren verantwoordelijk voor de verspreiding van de aardappel vanuit
Spanje naar de andere Europese landen. Zij pootten de plant in hun
kloostertuinen. Ook in botanische tuinen vond de aardappelplant zijn weg. De
aardappel groeit in Nederland al sinds de Tachtigjarige Oorlog in de Leidse
Hortus, sinds 1640 in Groningen en sinds 1689 in Amsterdam.

Carolus Clusius plantte in 1588 in Mechelen voor het eerst aardappelen in de
tuin van Pitzemburg. In 1601 schreef hij over de voortplanting van de aardappel
door zaad. Men ontdekte dat uit zaad van een paarsbloeiende plant ook
witbloeiende planten opgroeiden. Er zijn in Europa door selectie dus
waarschijnlijk al vroeg verschillende rassen ontstaan. In Nederland kruiste
Petrus Hondius (geboren in 1578 te Vlissingen en overleden in augustus 1621 te
Terneuzen) aardappelen met elkaar. Door virusinfecties gingen de rassen echter
snel achteruit en werd regelmatig teruggegrepen op zaad.

De boeren stonden aanvankelijk weigerachtig tegenover een plant waarvan de
stengels en bessen giftig zijn en dachten dat de knollen ook ongezond zouden
zijn. In deze tijd werd de aardappel voornamelijk gezien als varkensvoer of
voedsel voor de allerarmsten. Pas in 1727 werd de aardappel, voor het eerst in
Friesland, als voedsel erkend. Langzamerhand kreeg de aardappel toch steeds meer
de rol van volksvoedsel en in de 18e eeuw werd de aardappel in alle Europese
landen verbouwd. Vanwege het hoge gehalte aan vitamine C werd de knol ook
gebruikt ter voorkoming van scheurbuik op lange zeereizen.

Geert Veenhuizen (onder andere Eigenheimer en Rode Ster) en Kornelis Lieuwes de
Vries (Bintje) waren Nederlanders die zich in de 19e en 20e eeuw bezighielden
met de teelt en ontwikkeling van de aardappel.

De belangrijkste teeltgebieden van consumptie-aardappels in Nederland zijn
Flevoland, Zeeland en Noord-Brabant. In de veenkoloniën (in Drenthe en
Groningen) worden veel fabrieksaardappels voor de zetmeelwinning geteeld. In het
noorden, vanwege minder luizen, pootaardappels.

De meest geteelde aardappel heeft 2n=48 chromosomen en is een tetraploïde plant,
waarvan alle chromosomen van één plantensoort afkomstig zijn (autoploïde).
Aardappels worden bijna altijd gekweekt van één enkele kloon met zo goed
mogelijke genen. Alle 'bintjes' bijvoorbeeld zijn van één kloon afkomstig. Sinds
kort is er een nieuwe manier van aardappelveredeling ontwikkeld waarbij er van
diploïde planten uit zaad, door middel van zelfbestuiving in enkele generaties
homozygote ouderlijnen worden gemaakt. Deze ouderlijnen worden gebruikt om
hybride aardappelzaad te produceren.

Nadat de grond door grondbewerking is gereed gemaakt, worden de pootaardappelen
in de grond gestopt. Voor een normale teelt worden in april de pootaardappelen
gepoot en met een klein beetje grond bedekt. Dat kan door middel van een
aardappelpootmachine. De aardappelen worden op (grond)ruggen geteeld. In de loop
van het groeiseizoen wordt enkele keren aangeaard met behulp van een
aardappelaanaarder. Hierbij wordt aan twee kanten een laagje aarde van de
zijkant van de groeiplek over de wortels van de plant geschoven. Hierdoor
blijven de wortels steeds goed bedekt met grond, zodat er geen groene knollen
ontstaan en ontstaat ook de rug waarin de knollen zich kunnen ontwikkelen.

Voordat de knollen gerooid worden, wordt het gewas loofgeklapt en/of
doodgespoten. Door deze loofdoding vormen de knollen een steviger schil,
waardoor ze bij het rooien minder beschadigd worden. De knollen worden met een
rooimachine uit de grond gehaald. Afhankelijk van het ras wordt er vroeg,
middelvroeg of laat geoogst.

Een probleem bij aardappelen is het stootblauw, dat ontstaat doordat de knol
tijdens of na het rooien beschadigd wordt door onder andere een te grote
valhoogte, drukplekken, gooien of stoten. Bij een lage temperatuur neemt de
gevoeligheid van stootblauw toe. Onder de schil ontstaan blauwe plekken, die
veel schilverlies geven. De blauwe plekken ontstaan doordat in kapotte cellen
het aminozuur tyrosine en fenolen worden omgezet in het bruingrijze of
blauwzwarte melanine.

Vroeger werden de aardappelen tijdens de winter in een bult (kuil) opgeslagen op
het land. De bult werd met riet of stro en aarde afgedekt. Bij het bewaren in
huis is het belangrijk, dat de aardappelvoorraad donker wordt bewaard, omdat de
knollen anders groen worden. Tijdens de bewaring wordt na een bepaalde periode,
afhankelijk van het ras, de kiemrust verbroken en gaat de aardappel uitlopen,
daarom worden aardappels vaak met kiemremmers behandeld. Een natuurlijke
kiemremmer is carvon. In het donker ontstaan tijdens het uitlopen lange, witte
scheuten. Het uitlopen is tegen te gaan door de scheuten regelmatig te
verwijderen.

De teelt van aardappelen duurt in totaal altijd ca. 5 maanden en kan op
verschillende momenten in de winter en het voorjaar beginnen. De volgende vier
hoofdperiodes worden onderscheiden:

Tijdens het seizoen wordt, afhankelijk van het weer, door de meeste telers elke
7 tot 10 dagen met een gewasbeschermingsmiddel gespoten tegen de aardappelziekte
(phytophthora). De noodzaak van chemische bestrijding is alleen te beperken door
zo veel mogelijk ziekte-resistente rassen te kiezen. Met behulp van
plantenveredeling, bijvoorbeeld door middel van genetische modificatie, wordt
getracht om meer resistente rassen te ontwikkelen, maar dit proces verloopt
moeizaam.

Bij de teelt van aardappelrassen zoals Bintje, Bildtstar en Eigenheimer wordt
relatief veel gewasbeschermingsmiddel gebruikt. Aardappelen uit de gangbare
teelt waarbij minder milieubestrijdingsmiddelen worden gebruikt, zijn onder meer
Corine, Doré, Escort, Alpha, Van Gogh en Santé.

In de biologische aardappelteelt wordt niet gespoten. Het gevolg is wel, dat het
groeiseizoen direct voorbij is zodra het perceel op grotere schaal is besmet met
phytophthora. Kleine besmettingen kunnen nog worden ingedamd door de planten
plaatselijk dood te branden. Vóór de oogst worden op het gehele perceel de
planten doodgebrand. Door vroegtijdige besmetting daalt de oogstopbrengst bij de
biologische teelt aanzienlijk en door het grillige verloop treden er van jaar
tot jaar ook grote verschillen op. Doordat biologische producten veelal
rechtstreeks aan de consument worden verkocht, is de teelt ervan vaak toch
lonend.

Wereldwijd zijn er ongeveer 4000 aardappelrassen, waarvan er een 200-tal in
België en/of Nederland geteeld worden.



https://nl.wikipedia.org/wiki/Amerigo_Vespucci_(persoon)

Amerigo Vespucci (Florence, 9 maart 1454 – Sevilla, 22 februari 1512) was een
Florentijnse ontdekkingsreiziger die in Spaanse en Portugese dienst delen van
het continent Amerika verkende. Het continent werd vervolgens naar hem genoemd.

Vespucci groeide op in zijn geboortestad Florence, die tezelfdertijd ook een
hoofdrol speelde in de opkomst van de (Italiaanse) renaissance. Vespucci kwam in
dienst van de rijke bankiersfamilie De' Medici. Hij had al wat diplomatieke
ervaring als deelnemend lid van een gezantschap naar Lodewijk XI van Frankrijk
en werd nu dus bankier.

In 1492 kreeg hij de opdracht naar Sevilla te reizen om aldaar de economische
zaken van de de Medici te gaan behartigen. Over de rest van zijn leven aldaar
weet men niet veel, maar wel dat hij veel in contact kwam met zeevaarders. Hij
leverde immers de waren voor de grote expedities naar de Nieuwe Wereld die van
tijd tot tijd op touw werden gezet.

In die tijd gingen er stilaan stemmen op dat het gebied dat Christoffel Columbus
had ontdekt, niet zomaar Azië was, zoals Columbus tot zijn dood had volgehouden.
Vespucci was een van de mensen die ervan overtuigd waren dat Columbus een
compleet nieuw en onbekend continent had ontdekt. De belangrijkste reden achter
de Spaanse ontdekkingsreizen was dan ook opheldering brengen in deze
kwestie.[bron?]

Vespucci beweerde zelf vier reizen te hebben gemaakt, maar de eerste reis wordt
tegenwoordig gezien als een verzinsel, terwijl er ook twijfel is of Vespucci
zijn vierde reis daadwerkelijk meemaakte. De beweerde eerste reis zou hebben
plaatsgevonden in 1497-1498. Vespucci vertrok vanaf Cádiz, en landde ergens in
Zuid-Amerika. Er wordt ook wel beweerd dat hij achteraf de Golf van Mexico
onderzocht. Tegenwoordig wordt echter vermoed dat de reis niet werkelijk heeft
plaatsgevonden, maar dat Vespucci hem 'bedacht' heeft op basis van de tweede
reis, mogelijk om zo te kunnen beweren dat hij voor Christoffel Columbus het
vasteland van Zuid-Amerika ontdekt had.

In 1499-1500 ondernam Vespucci een reis die wel met zekerheid heeft
plaatsgevonden, samen met Alonso de Ojeda en Juan de la Cosa. Na de kust van
Zuid-Amerika bereikt te hebben, scheidde Vespucci zich af van de rest van de
vloot, en zeilde naar het zuidoosten. Hij bereikte een brede golf,
waarschijnlijk de monding van de Amazone, die hij Santa Maria noemde. Hij voer
door, mogelijk tot Cabo São Roque, keerde toen om en volgde de kust
noordwestwaarts, tot de golf van Venezuela. Bij Hispaniola voegde hij zich weer
bij zijn vloot en keerde hij naar Spanje terug.

Na zijn terugkeer besloot de Spaanse koning echter om geen tweede expeditie op
touw te zetten en Vespucci "liep over" naar de Portugezen. Hij beweerde voor hen
twee reizen te hebben gemaakt, maar historici gaan ervan uit dat de reizen die
hij beschrijft in werkelijkheid werden geleid door Gonçalo Coelho, die door
Vespucci niet bij naam wordt genoemd. Ook zijn er twijfels of Vespucci
daadwerkelijk op de tweede van die reizen aanwezig was.

In de eerste reis, in 1501-1502 volgde hij de Braziliaanse kust zuidwaarts vanaf
Cabo São Roque. Vespucci zelf beweerde hierbij tot 52°Z te zijn gekomen, wat zou
betekenen dat hij Patagonië zou hebben ontdekt, maar hedendaagse experts
vermoeden dat hij niet verder kwam dan Cabo Frio op 23°Z. De tweede Portugese
reis was in 1503-1504 in hetzelfde gebied, waarbij Vespucci een handelspost
(bedoeld voor de handel in brazielhout, een rode houtsoort waarvan verfstof
gemaakt kon worden) oprichtte bij Cabo Frio. Coelho maakte vanuit een
uitvalsbasis nabij het huidige Rio de Janeiro tochten zuidwaarts, mogelijk tot
aan de Río de la Plata.

Vespucci schreef over de nieuwe wereld die hij had ontdekt enkele brieven waarin
hij vol lof sprak over de vruchtbaarheid en schoonheid van het continent. Deze
brieven vonden in Europa gretig aftrek, en brachten de Europeanen tot de
bevinding dat wat in het westen was ontdekt, geen losse eilanden betrof of een
deel van Indië maar een 'Nieuwe Wereld' (deze term is van Vespucci zelf, een van
zijn brieven was getiteld Mundus Novus). Deze brieven waren voor de Duitse
cartograaf Martin Waldseemüller een reden om op zijn kaart Universalis
Cosmographiae in 1507 het ontdekte land naar Vespucci te noemen. Dit voorstel
vond ingang en op een landkaart van Mercator, gepubliceerd in 1538 vinden we
Terra Americi of Amerika terug als naam voor het volledige continent,
Noord-Amerika incluis.

Vespucci zelf werd in 1508 aangesteld bij het departement van koloniën in
Sevilla waar hij vier jaar later stierf. Koning Ferdinand V stelde Juan Díaz de
Solís als zijn opvolger aan.

Vespucci geldt als een van de meest omstreden figuren uit de vroegste periode
van de Europese ontdekkingsreizen in Amerika. Het aandeel van Vespucci in de
ontdekking van het continent dat zijn naam draagt is destijds erg overschat en
hij wordt tegenwoordig vaak gezien als charlatan. Waldseemüllers kaart van 1513
veranderde de naam van America (aangegeven op zijn kaart van 1507) in Terra
incognita en liet de referenties aan Vespucci vervallen.



https://nl.wikipedia.org/wiki/Wimbledon_2016

De 130e editie van het Wimbledon Championship werd gespeeld van maandag 27 juni
tot en met zondag 10 juli 2016. Voor de vrouwen was dit de 123e editie van het
Engelse graskampioenschap. Het toernooi werd gespeeld bij de All England Lawn
Tennis and Croquet Club in de Engelse hoofdstad Londen.

De Schot Andy Murray wist voor de tweede maal in zijn carrière de titel op
Wimbledon te pakken. Bij de vrouwen presteerde Serena Williams (Verenigde
Staten) dit voor de zevende maal. In het mannendubbelspel was het Franse duo
Pierre-Hugues Herbert en Nicolas Mahut. Bij de vrouwen waren dit de Amerikaanse
zussen Venus en Serena Williams, zij wonnen het dubbelspel voor de vijfde maal.
In het gemengd dubbelspel ging de titel naar de Britse Heather Watson en Fin
Henri Kontinen.

Titelverdedigers bij het mannen- en vrouwenenkelspel waren de Serviër Novak
Đoković en de Amerikaanse Serena Williams. Het mannendubbelspel in 2015 werd
gewonnen door de Nederlander Jean-Julien Rojer en de Roemeen Horia Tecău. Bij de
vrouwen waren Martina Hingis (Zwitserland) en Sania Mirza (India)
titelverdedigsters. De titel in het gemengd dubbelspel werd verdedigd door de
Zwitserse Martina Hingis en Leander Paes uit India.

Volgens traditie wordt er op Wimbledon niet gespeeld op de middelste zondag,
mits het weer dit toe laat. Echter door de vele regenbuien in de eerste week van
Wimbledon besloot de organisatie om wel te spelen op 'middle sunday'. Dit werd
pas de vierde keer in de geschiedenis dat deze maatregel nodig was. De laatste
keer was in de 2004.

Titelverdediger was Serviër Novak Đoković. Hij werd echter al in de derde ronde
uitgeschakeld door de als zesentwintigste geplaatste Sam Querrey (Verenigde
Staten van Amerika). Nummer vier van de wereld, de Spanjaard Rafael Nadal, moest
verstek laten gaan in verband met een polsblessure. Ook de hooggeplaatste
Zwitser Stanislas Wawrinka verloor al vroeg in het toernooi. In de tweede ronde
was Juan Martín del Potro (Argentinië) te sterk voor Wawrinka.

De vroege uitschakeling van zowel Wawrinka als Đoković maakte de weg vrij voor
Andy Murray en Roger Federer, respectievelijk de nummer twee en drie van de
plaatsingslijst. Federer leek hard op weg naar zijn achtentwintigste
grandslamfinale, echter verloor de Zwitser in de halve finale van de Canadees
Milos Raonic in vijf sets met 6-3, 6-7, 4-6, 7-5 en 6-3. In tegenstelling tot
Federer wist Andy Murray wel door te stromen tot de finale. In de halve finale
was de Schot met 6-3, 6-3 en 6-3 te sterk voor Tomáš Berdych uit Tsjechië.

In de finale was thuisspelende Andy Murray in drie sets te sterk voor de
Canadees Milos Raonic. Raonic verloor de eerste set nadat hij werd gebroken bij
een drie-drie stand. In de tweede en derde set werden er vervolgens geen
breakpoints meer verzilverd en zodoende viel de beslissing in tiebreaks. In
beide sets trok Andy Murray aan het langste eind en wist hij met 6-4, 7-6 en 7-6
voor de tweede maal Wimbledon te winnen.

Er deden twee Nederlanders mee aan het heren enkelspel. Igor Sijsling bereikte
het hoofdtoernooi na drie overwinningen in het kwalificatietoernooi. In de
eerste ronde verloor Sijsling echter in drie sets van de Tsjech Jiří Veselý.
Robin Haase werd op basis van zijn ranking direct tot het hoofdtoernooi
toegelaten. Hij won in de eerste ronde na vijf sets van Diego Schwartzman
(Argentinië). In de tweede ronde moest Haase na vier sets zijn meerde erkennen
aan de als zevenentwintigste geplaatste Amerikaan Jack Sock.

Namens België deed slechts één man mee aan het enkelspel. David Goffin werd als
elfde ingeschaald voor het hoofdtoernooi. In de eerste ronde won Goffin in drie
sets van de Brit Alexander Ward. Ook in de tweede ronde verloor Goffin geen set,
er werd gewonnen van de Franse kwalificatiespeler Édouard Roger-Vasselin. Tegen
de Oezbeek Denis Istomin verloor Goffin voor het eerst een set, de wedstrijd
werd echter met vier sets gewonnen. In de vierde ronde verloor Goffin na een
voorsprong van twee sets van de als zesde geplaatste Canadees Milos Raonic.

Titelverdedigster was Serena Williams uit de Verenigde Staten. De nummer twee
van de plaatsingslijst, de Spaanse Garbiñe Muguruza, verloor al vroeg in het
toernooi. In de tweede ronde werd Muguruza verslagen door de Slowaakse Jana
Čepelová. Ook de nummer drie, Agnieszka Radwańska uit Polen, wist de eindfase
van het toernooi niet te bereiken. Radwańska verloor in de vierde ronde van
Dominika Cibulková uit Slowakije.

Serena Williams was wel succesvol in het toernooi en wist zonder veel moeite de
finale van het enkelspel te bereiken. Alleen tegen haar landgenote Christina
McHale in de tweede ronde moest Williams een set afstaan. In de halve finale won
Serena met 6-2 en 6-0 van de Russin Jelena Vesnina. In de andere halve finale
nam Venus Williams het op tegen de als vierde geplaatste Duitse Angelique
Kerber. Williams was niet in staat om een finale tegen haar zus af te dwingen,
zij verloor met 6-4 en 6-4 van Kerber.

In de finale wist Serena Williams na twee sets haar titel met succes te
verdedigen. De Duitse Angelique Kerber verloor de eerste set na een break in de
laatste game. In de tweede set brak Williams wederom pas laat, in de achtste
game, maar wist ze vervolgens wel met succes de wedstrijd uit te serveren. De
Amerikaanse won zo met 7-5 en 6-3 voor de zevende keer de titel op Wimbledon.

Namens Nederland deed alleen Kiki Bertens mee aan het hoofdtoernooi van het
damesenkelspel. Na haar goede prestaties tijdens het Franse open kampioenschap
stroomde Bertens de top dertig binnen en dwong daarmee een geplaatste status af.
De als zesentwintigste geplaatste Bertens won zonder setverlies van de Letse
Jeļena Ostapenko en Duitse Mona Barthel in respectievelijk de eerste en tweede
ronde. In de derde ronde verloor Bertens in twee sets van de als vijfde
geplaatste Simona Halep (Roemenië).

Er deden drie Belgische vrouwen mee aan het enkelspel. Yanina Wickmayer verloor
in de eerste ronde na drie sets van de als vijftiende geplaatste Tsjechische
Karolína Plíšková. Ook Alison Van Uytvanck verloor haar eersterondepartij – in
twee sets was de Britse wildcard-houder Tara Moore te sterk. Kirsten Flipkens
won in de eerste ronde in twee sets van Nicole Gibbs (Verenigde Staten van
Amerika). In de tweede ronde was de als negende geplaatste Amerikaanse Madison
Keys in drie sets te sterk voor Flipkens.

Titelverdedigers waren de Nederlander Jean-Julien Rojer en de Roemeen Horia
Tecău. Zij verloren echter al in de tweede ronde van de Brit Jonathan Marray en
Canadees Adil Shamasdin. Het toernooi werd gewonnen door het als eerste
geplaatste Franse duo Pierre-Hugues Herbert en Nicolas Mahut. Zij wonnen in de
finale van hun landgenoten Julien Benneteau en Édouard Roger-Vasselin. Na het US
Open 2015 was dit de tweede grandslamoverwinning voor het Franse duo.

Titelverdedigsters waren Martina Hingis (Zwitserland) en Sania Mirza (India). In
de kwartfinale werden zij door de verliezend finalistes Tímea Babos en Jaroslava
Sjvedova verslagen. Na succes in het enkelspel waren de zussen Venus en Serena
Williams ook in het dubbelspel oppermachtig. In de finale werd er van Babos en
Sjvedova met 6-3 en 6-4 gewonnen. Hiermee wonnen de zussen Williams voor de
zesde maal het vrouwendubbelspel op Wimbledon.

De titel werd verdedigd door de Zwitserse Martina Hingis en de Indiër Leander
Paes. Zij wisten tot de derde ronde te reiken, waarin zij uitgeschakeld werden
door de latere winnaars Heather Watson (Groot-Brittannië) en Henri Kontinen
(Finland). In de finale waren Watson en Kontinen met 7-6 en 6-4 te sterk voor
het als vijftiende geplaatste Duits/Colombiaanse koppel Anna-Lena Grönefeld en
Robert Farah Maksoud. Voor zowel Watson als Kontinen was dit hun eerste grote
toernooizege.

Algemene regels – Aan het hoofdtoernooi (enkelspel) doen bij de mannen en
vrouwen elk 128 tennissers mee. De 104 beste mannen en 108 beste vrouwen van de
wereldranglijst die zich inschrijven worden rechtstreeks toegelaten. Acht mannen
en acht vrouwen krijgen van de organisatie een wildcard. Voor de overige
ingeschrevenen resteren dan nog zestien plaatsen bij de mannen en twaalf
plaatsen bij de vrouwen in het hoofdtoernooi – deze plaatsen worden via het
kwalificatietoernooi ingevuld. Aan dit kwalificatietoernooi doen nog eens 128
mannen en 96 vrouwen mee. Dat toernooi wordt gespeeld op de Bank of England
Sports Grounds in Roehampton.

De kwalificatiewedstrijden vonden plaats van maandag 20 tot en met donderdag 23
juni 2016.

Meisjes enkelspel Finale: Anastasia Potapova (Rusland) won van Dajana Jastremska
(Oekraïne) met 6-4, 6-3

Meisjes dubbelspel Finale: Usue Maitane Arconada (Argentinië) en Claire Liu (VS)
wonnen van Mariam Bolkvadze (Georgië) en Caty McNally (VS) met 6-2, 6-3

Jongens enkelspel Finale: Denis Shapovalov (Canada) won van Alex De Minaur
(Australië) met 4-6, 6-1, 6-3

Jongens dubbelspel Finale: Kenneth Raisma (Estland) en Stefanos Tsitsipas
(Griekenland) wonnen van Félix Auger-Aliassime (Canada) en Denis Shapovalov
(Canada) met 4-6, 6-4, 6-2



https://nl.wikipedia.org/wiki/Tim_Hofman

Tim Hofman (Vlaardingen, 9 juli 1988) is een Nederlands presentator, blogger,
journalist, dichter en columnist. Hofman werkte veel onder het pseudoniem
debroervanroos. Hij maakt ook het YouTube-kanaal #BOOS.

Na drie keer met een studie gestopt te zijn - Taal & Cultuurstudies
(Universiteit Utrecht), Nederlandse taal (Universiteit Leiden) en
Communicatiewetenschappen (Amsterdam) - , werd Hofman op 1 januari 2011
toegelaten tot BNN University. Na BNN University afgerond te hebben begon hij
bij 101 TV als verslaggever voor TimTV en 101 Timeline.

Na zijn werk voor 101 TV trad Hofman van oktober 2011 tot mei 2012 in het BNN-
en VARA-programma 24/7 op als verslaggever, panellid en internetdeskundige.
Vervolgens maakte hij in de zomer van 2012 voor BNN het programma FC Gay. In de
week voor kerst was Hofman te zien als verslaggever bij het Glazen Huis waar hij
regelmatig korte nieuwsrubrieken versloeg tijdens de Serious Request Update.

In 2013 was Hofman te zien als verslaggever voor het BNN-programma Spuiten en
Slikken, waar hij onder andere Tim's Tuintje voor maakte, een tiendelige serie
over het wietbeleid in Nederland, waarin hij zijn eigen wietplantage had.
Daarnaast begon hij zijn schrijfcarrière met een artikel in het blad 'Foxy',
waarin hij een Belgische dame uit de kleren liet gaan in een wasruimte. Op 5
februari was Hofman te zien in het BNN-KRO-programma Zeg Dag tegen Pesten. Ook
is Hofman regelmatig te gast als internetdeskundige in NPO Radio 1's BNN Today
en De Wereld Draait Door.

In 2014 werd Hofman presentator voor het dagelijkse programma De Social Club, Je
zal het maar hebben, de studio van Spuiten en Slikken, Spuiten en Slikken op
reis en Mijn 5000 Vrienden. Hofman won het zestiende seizoen van het
spelprogramma Wie is de Mol?.

In 2016 begon Hofman een Youtube-kanaal, getiteld #BOOS, waar hij mensen die
boos zijn helpt met hun problemen. Later werd het programma uitgebreid met #BOOS
Polertiek. Samen met presentator Jan Versteegh stond hij op de cover van de
L'HOMO . De presentators probeerden hiermee het onderwerp meer bespreekbaar te
maken. Hiervoor werden ze genomineerd voor de OUTtv Media Award 2016, een prijs
die elk jaar wordt uitgereikt aan een persoon die homoseksualiteit positief
onder de aandacht wist te brengen. Voor het programma Spuiten en Slikken reisde
Hofman af naar de Filipijnen om de drugsoorlog in het land te documenteren. In
juni pleitte Hofman voor de Tweede Kamer voor een openlijker debat over het
drugsgebruik en een minder strikt beleid, dit kon hij doen vanwege een
burgerinitiatief.



https://nl.wikipedia.org/wiki/Alexander_Pechtold

Alexander Pechtold (Delft, 16 december 1965) is een Nederlandse politicus voor
Democraten 66 (D66). Sinds 2006 is hij namens die partij fractievoorzitter in de
Tweede Kamer.

Hij volgde het gymnasium alfa aan het Rotterdamsch Lyceum. Daarna studeerde hij
kunstgeschiedenis en archeologie aan de Universiteit Leiden. Tijdens zijn studie
werkte hij als veilingmeester bij Van Stockum's Veilingen te Den Haag. Pechtold
haalde in 1995 zijn diploma Veilinghouder. In 1996 behaalde hij zijn
doctoraalexamen Kunstgeschiedenis en Archeologie aan de Universiteit van Leiden.

In 1989 werd Pechtold lid van D66. In 1994 werd hij raadslid te Leiden namens
deze partij en in 1996 werd hij wethouder, aanvankelijk met als portefeuille
Milieu (1997-2002), vervolgens Sport en Cultuur (1997-2003), Grote Stedenbeleid
(1998-2002) en Onderwijs en Verkeer en Vervoer/Parkeren (2002-2003). Hij hield
als wethouder tot tweemaal toe (2002 en 2005) een lokaal referendum over de
RijnGouweLijn tegen, dat er na zijn aftreden in 2007 alsnog kwam. In 2002 werd
hij door het congres van D66 gekozen als landelijk partijvoorzitter en in
oktober 2003 werd hij benoemd tot burgemeester van Wageningen. In deze functie
haalde hij de landelijke pers door de identificatieplicht een schijnveiligheid
te noemen.

Kort na het aftreden van Thom de Graaf als minister voor Bestuurlijke
Vernieuwing en Koninkrijksrelaties werd Pechtold voorgedragen als diens opvolger
in het Kabinet-Balkenende II en op 31 maart 2005 beëdigd. In juli 2005 bracht
hij een bestuurlijke vernieuwingsagenda uit. Belangrijke onderdelen hiervan zijn
de Nationale Conventie en het Burgerforum Kiesstelsel.

Op 18 oktober 2005, een kleine zeven maanden later, kwam Pechtold in opspraak
door een interview in het blad Ons Contact van de SGP-jongeren. Hierin zei hij
dat premier Balkenende bijdroeg aan de ongerustheid naar aanleiding van
terrorisme in de Nederlandse samenleving, door overmatig te waarschuwen voor
mogelijke aanslagen. Ook daarna bleef hij regelmatig kritiek uitoefenen op de
Haagse politiek en op het kabinet in het bijzonder: in januari 2006 noemde hij
de Haagse politiek in maandblad Opzij "veel vuiler en vunziger dan mensen
denken". Dit kwam hem in de ministerraad op een schrobbering door zijn collega's
te staan, die in het openbaar dunnetjes werd overgedaan door vicepremier Gerrit
Zalm.

Op 24 juni 2006 werd Pechtold door de D66-leden gekozen tot lijsttrekker voor de
Tweede Kamerverkiezingen in november in een intern referendum. Op 29 juni 2006
trok de Tweede Kamerfractie van D66 de steun aan het kabinet in, door haar
blijvende onvrede met het vreemdelingenbeleid van minister Verdonk, culminerend
in de affaire over de verblijfsstatus en nationaliteit van Ayaan Hirsi Ali.

De Koningin heeft Pechtold op 3 juli 2006 op de meest eervolle wijze ontslag
verleend, nadat hij samen met de andere twee bewindslieden van D66, minister
Laurens Jan Brinkhorst en staatssecretaris Medy van der Laan daartoe een verzoek
had ingediend. Bij die verkiezingen viel zijn partij terug van 6 naar 3 zetels;
sindsdien is hij fractievoorzitter. Zo kwam D66 in de oppositie terecht en
Pechtold kon zich uitstekend vinden bij zijn nieuwe rol als fractievoorzitter.
In 2007 koos de parlementaire pers hem met 31% van de stemmen als 'Nederlands
politicus van het jaar 2007'. In 2008 eindigde hij bij diezelfde verkiezing als
tweede, net achter Wouter Bos. In 2009 behaalde Pechtold opnieuw de eerste
plaats, gevolgd door Eberhard van der Laan.

Hoewel het aantal kamerzetels van D66 op een dieptepunt was gekomen, maakte
Pechtold tijdens het kabinet-Balkenende IV een ontwikkeling door tot ongekroond
woordvoerder van de parlementaire oppositie.

Daaraan wordt ook een heropleving van de partij D66 in de opiniepeilingen
toegeschreven. In september 2008 publiceerde het opinieweekblad Vrij Nederland
een interview met Pechtold, over hoe hij uitgegroeid was van een kereltje tot dé
oppositieleider. (de benaming 'kereltje' kwam uit de koker van
Volkskrant-columnist Jan Blokker, die in 2006 over Pechtold schreef "een
kereltje, een parmantigerd, en soms zelfs vertederend met z'n ondoelmatige
brutale waffel"). In september 2009 werd Pechtold door het Nederlands Debat
Instituut uitgeroepen tot "Beste Debater van de Algemene Politieke Beschouwingen
2009". In november 2009 werd bekendgemaakt dat de 'Stichting Vrienden van Pim
Fortuyn' aangifte tegen Pechtold had gedaan wegens haatzaaien. De stichting zag
in uitspraken van Pechtold, waarin hij medepoliticus Geert Wilders voor
staatsgevaarlijk en extreemrechts had uitgemaakt, een parallel met het politieke
klimaat (demonisering) dat rond Pim Fortuyn hing, vlak voordat deze werd
vermoord door de milieu- en dierenactivist Volkert van der Graaf.

Tijdens de Tweede Kamerverkiezingen van 2010 behaalde D66 met Pechtold als
lijsttrekker 10 zetels; een winst van 7 ten opzichte van het vorige aantal. Na
deze verkiezingen onderhandelde Pechtold namens D66 met de VVD, PvdA en
GroenLinks over een zogenaamd 'Paars-Plus-kabinet', maar deze onderhandelingen
liepen stuk. De VVD vormde met het CDA en de PVV een gedoogkabinet, en zodoende
kwam D66 opnieuw in de oppositie terecht.

Pechtold bleef ook na deze verkiezingen aan als fractievoorzitter. Zijn
portefeuilles in de Kamer zijn Algemene Zaken en Buitenlandse Zaken. Bij de
Algemene Politieke Beschouwingen in 2011 won hij de Klare Taalprijs van de
Nationale Jeugdraad. In 2012 kwam zijn eerste boek uit, getiteld Henk, Ingrid &
Alexander, waarin hij in gesprek ging met mensen die bij de verkiezingen van
2010 op de PVV hadden gestemd. In april 2012 won hij ook de Thorbeckeprijs voor
politieke welsprekendheid.

Nadat het kabinet-Rutte I bij de onderhandelingen over de begroting 2013 viel,
was Pechtold prominent aanwezig bij een initiatief vanuit de Tweede Kamer om een
nood-begroting op te stellen. Daarbij werd een groot aantal bezuinigingen
afgesproken om aan de zogenoemde 3%-norm van de Europese Unie voor het
overheidstekort te voldoen. Wegens zijn inzet voor privacy en economische
hervormingen werd Pechtold door de liberale jongerenorganisatie JOVD uitgeroepen
tot Liberaal van het Jaar 2013.

Bij de Tweede Kamerverkiezingen van 2012 was Alexander Pechtold opnieuw
lijsttrekker van D66. De partij boekte een winst van 2 zetels en komt daarmee
uit op 12 zetels in de nieuwe Tweede Kamer. Bij het debat over de
Regeringsverklaring in 2012 won Pechtold, na 2008 en 2011 voor de derde maal de
Klare Taalprijs van de Nationale Jeugdraad. Bij de Algemene Politieke
Beschouwingen van 2014 won hij de Klare Taalprijs opnieuw en won hij eveneens,
net als in 2009, de prijs voor Beste Debater van het Nederlands Debat Instituut.



https://nl.wikipedia.org/wiki/Michael_Schumacher

Michael Schumacher (Hürth-Hermülheim, 3 januari 1969) is een voormalig Duits
autocoureur die van 1991 tot en met 2006 en van 2010 tot en met 2012 actief was
in de Formule 1. Hij werd zeven keer wereldkampioen en heeft nog vele andere
records op zijn naam staan.

Schumacher begon zijn carrière in het karten. Zijn vader beheerde het
kartcircuit in Kerpen-Manheim en zorgde voor Michaels eerste kart. Schumacher
bleek een getalenteerd coureur en tussen 1984 en 1987 won hij verschillende
Duitse en Europese kartwedstrijden. Hij werd de eerste kampioen van het Formel
König-kampioenschap in 1988. Via onder meer de Formule 3 en sportwagenraces als
lid van het Mercedes-Benz-Junior Team maakte hij een snelle opmars in de
autosport.

Eddie Jordan zocht in 1991 een vervanger voor één van zijn rijders, Bertrand
Gachot, die wegens het gebruik van pepperspray de gevangenis in moest. Hij liet
Schumacher in Silverstone testen, waar de Duitser een goede indruk maakte.
Schumacher mocht debuteren op Spa-Francorchamps, en hij viel meteen op door een
zevende kwalificatietijd te realiseren. Hij kwam in de race echter niet verder
dan enkele honderden meters door een kapotte koppeling.

Schumacher werd opgemerkt door Flavio Briatore en Tom Walkinshaw van Benetton.
Zij kaapten hem na zijn eerste race weg bij Jordan. Schumacher debuteerde bij
het Benetton-team naast drievoudig wereldkampioen Nelson Piquet. In zijn eerste
Grand Prix voor het team kwalificeerde en eindigde hij direct voor Piquet. Met
één vijfde en twee zesde plaatsen eindigde Schumacher als veertiende in zijn
eerste seizoen, waarin hij zes races reed.

In 1992 bevestigde Schumacher zijn talent met acht podiumplaatsen. In België
pakte hij zijn eerste Grand Prix-overwinning in een race die gekenmerkt werd
door wisselende omstandigheden. In zijn eerste volledige seizoen 'stuntte'
Schumacher door het jaar te eindigen op een derde plaats algemeen, voor zijn
idool Ayrton Senna.

1993 was een moeilijk seizoen voor Schumacher. Alain Prost was oppermachtig in
zijn Williams en Schumacher eindigde in 1993 als vierde, achter Prost, Senna en
toekomstig rivaal Damon Hill, met één overwinning. In Portugal wist hij Alain
Prost achter zich te houden en pakte daardoor zijn tweede zege in zijn carrière.

In 1994 leek de grote krachtmeting tussen Senna en Schumacher te gaan
plaatsvinden. De eerste twee races werden gewonnen door Schumacher, terwijl
Senna uitviel. Dan volgde het weekend in Imola, waarin Senna en Roland
Ratzenberger dodelijk verongelukten. Schumacher won vervolgens voor de derde
keer op rij. Van de volgende vier wedstrijden won hij er nog drie, maar dan leek
het tij te keren. Na het negeren van een zwarte vlag, op aanwijzing van zijn
team, op Silverstone werd Schumacher gediskwalificeerd, waardoor zes punten
verloren gingen. Na een nulresultaat (kapotte motor) in "zijn" thuisrace en de
winst in Hongarije, werd Schumacher na de Grand Prix Formule 1 van België
wederom gediskwalificeerd wegens een te ver afgesleten bodemplaat en geschorst
voor twee wedstrijden (Italië en Portugal). Damon Hill, na de dood van Senna de
eerste rijder van Williams, kon ongehinderd zijn achterstand goedmaken en was
bij aanvang van de laatste race in Australië Schumacher tot op één punt
genaderd. In de race dwong Hill Schumacher tot een zeldzame fout, maar doordat
Schumacher bij het ingaan van de bocht spreekwoordelijk "de deur dichtgooide"
kwamen beide auto's met elkaar in aanraking. Schumacher viel direct uit de race,
terwijl Hill nog de pit wist te bereiken. In de pit bleek echter dat de auto van
Hill zodanig beschadigd was dat doorrijden onverantwoord was. Het uitvallen van
Hill leverde Schumacher het wereldkampioenschap van 1994 op. Na afloop droeg
Schumacher zijn titel op aan zijn idool Ayrton Senna.

In 1995 nam de strijd tussen Hill en Schumacher op de baan toe. In tegenstelling
tot Australië 1994, was het dit jaar Hill die zichzelf en Schumacher op
Silverstone en Monza uitschakelde. Hill kon echter dit jaar geen serieuze vuist
maken: Schumacher was met negen overwinningen superieur. Hij haalde in Aida het
wereldkampioenschap voor de tweede keer binnen. In augustus tekende Schumacher
voor drie seizoenen bij het Italiaanse Ferrari.

In 1996 stapte Schumacher samen met technisch directeur Ross Brawn en ontwerper
Rory Byrne over naar de Italiaanse renstal Ferrari. De afgelopen jaren voor het
Italiaanse team waren gekenmerkt door betrouwbaarheidsproblemen en matige
resultaten. Ferrari hoopte met Schumacher de resultaten om te kunnen buigen naar
een uiteindelijke wereldtitel. De verwachtingen waren, ook door Schumacher zelf,
laag gespannen. Williams-Renault domineerde met Damon Hill en Jacques Villeneuve
het seizoen 1996. Schumacher behaalde vier pole positions en drie overwinningen.
De eerste zege kwam er in de regen te Barcelona, waar hij zijn concurrenten op
grote achterstand reed. Ook op Spa en Monza behaalde hij zeges. Het
eindresultaat was een derde plaats in het kampioenschap.

In tegenstelling tot de algemene verwachtingen deed Schumacher in 1997 volop mee
voor de titel. Ferrari had, vergeleken met de Williams van concurrent
Villeneuve, niet de beste auto van het veld. Desondanks wist Schumacher goede
resultaten te behalen. Net als in 1994 werd het kampioenschap in de laatste race
beslist. Schumacher begon de race met een voorsprong van 3 punten. Net als Hill
drie jaar eerder, kon Villeneuve het tempo van Schumacher goed volgen. Toen
Villeneuve zijn inhaalactie pleegde, stuurde Schumacher naar rechts in de hoop
Villeneuve te elimineren. Hij belandde echter zelf in de grindbak. Villeneuve
eindigde als derde en werd kampioen. Na afloop werd Schumacher naar aanleiding
hiervan uit de eindstand geschrapt door de FIA.

McLaren presteerde in 1998 superieur met David Coulthard en Mika Häkkinen aan
het stuur. Halverwege het seizoen had Häkkinen al een grote voorsprong, maar
Schumacher en Ferrari gaven niet op. Na enkele gewonnen wedstrijden hadden zij
de spanning in het kampioenschap teruggebracht en het kwam weer aan op de
laatste wedstrijd in Suzuka. De poleposition was voor Schumacher, maar hij liet
zijn motor afslaan op de grid en moest achteraan starten. Hierbij was zijn kans
al zo goed als verkeken. Hij vocht zich terug naar een derde plaats, maar een
klapband maakte een einde aan zijn wedstrijd en Häkkinen werd kampioen.

Het seizoen van 1999 leek dezelfde kant op te gaan als dat van het vorige jaar:
een gevecht tussen Schumacher en Häkkinen. Hoewel Häkkinen wat in het voordeel
leek te zijn, was het begin van het seizoen spannend. Een zwaar ongeluk op
Silverstone maakte een einde aan de aspiraties van Schumacher: hij brak een been
op meerdere plaatsen. Schumacher werd vervangen door de Fin Mika Salo. Pas
tijdens de voorlaatste race maakte de Duitser zijn comeback. In die race liet
hij teamgenoot Eddie Irvine, die nog kans maakte op de titel, winnen. De
volgende en laatste race sloot hij af als tweede achter Häkkinen, die zijn
tweede titel pakte.

Schumacher en Ferrari startten het seizoen 2000 superieur: ze wonnen de eerste
drie wedstrijden. Halverwege het seizoen viel de Duitser vier keer uit in vijf
wedstrijden, waardoor de spanning in het titelgevecht terugkwam. In Japan viel
de beslissing in een onderlinge strijd tussen Schumacher en Häkkinen, en
uiteindelijk trok Schumacher aan het langste eind. Zijn derde wereldtitel was
een feit.

Met uitzondering van seizoen 2003, waarin de nieuwe McLaren-coureur Kimi
Räikkönen het ook goed deed (twee punten minder dan Schumacher), won Schumacher
de seizoenen 2001 tot en met 2004 met meer dan 120 punten. Hij behaalde in deze
vier jaren 39 overwinningen.

In 2003 was er lange tijd spanning, tot de regenrace op Indianapolis, waarin
Schumacher Juan Pablo Montoya en Räikkönen van zich af hield en een gat sloeg
dat beslissend bleek in de laatste race van 2003. Een situatie die drie jaar
later omgekeerd zou zijn (zie 2006).

Aan het monopolie van Schumacher kwam in seizoen 2005 een einde. Eén overwinning
werd behaald in Indianapolis, waaraan wegens perikelen rond bandenfabrikant
Michelin alleen de drie Bridgestone-teams meededen. Hij werd derde in het
kampioenschap.

In 2006 deed Ferrari betere zaken. Schumacher leek de voornaamste concurrent van
titelverdediger Fernando Alonso. In het begin liep hij een achterstand op, maar
halverwege het seizoen maakte hij een inhaalslag. Na de Grand Prix van Italië,
die op 10 september 2006 op het circuit van Monza werd verreden en werd
afgesloten met winst van Schumacher, werd direct na afloop van de Grand Prix
bekendgemaakt dat de Duitser na 2006 zou stoppen met racen. In de plaats van
Schumacher ging Kimi Räikkönen bij Ferrari rijden, naast Felipe Massa.
Schumacher bleef actief bij Ferrari. In het kampioenschap naderde hij intussen
Alonso steeds meer: na de Grand Prix van China stond hij aan de leiding van de
WK-tussenstand, samen met Alonso (maar met één overwinning meer). In de
daaropvolgende Grand Prix, die van Japan, leek Schumacher op weg naar zijn
achtste wereldtitel, totdat zijn motor het begaf toen hij aan de leiding reed.
Alonso ging lopen met de winst in Japan en had tien punten voorsprong op de
Duitser. Deze moest dan ook sowieso de laatste wedstrijd in Brazilië winnen om
nog kans te maken op een nieuwe titel. Schumacher reed één van zijn beste
Formule 1-races in Brazilië, maar sloot zijn eerste carrière (zie 2010)
uiteindelijk af met een vierde plaats nadat hij een inhaalrace had moeten rijden
door een lekke band. Alonso haalde uiteindelijk het wereldkampioenschap binnen.

Eind juli 2009 kondigde Schumacher zijn kortstondige rentree in de Formule 1
aan. Hij zou bij Ferrari de vervanger worden van Massa, die tijdens de
kwalificatie van de Grote Prijs van Hongarije zwaargewond was geraakt en dat
seizoen waarschijnlijk niet meer in actie zou komen. Op 11 augustus 2009 maakte
Schumacher op zijn eigen website echter bekend dat zijn rentree niet door kon
gaan. Hij had namelijk eerder dat jaar een motorongeluk gehad, waardoor hij een
nekblessure opliep. Zijn nek bleek nog niet in staat te zijn om de grote
krachten die een Formule 1-auto uitoefent aan te kunnen. Een latere comeback van
Schumacher werd evenwel niet uitgesloten.

Op 23 december 2009 werd bekendgemaakt dat Schumacher in 2010 zijn comeback zou
maken. Op 14 maart 2010 keerde Schumacher, rijdend voor Mercedes GP met
startnummer 3, terug op de grid. Schumacher was bij aanvang van het seizoen 2010
met zijn 41 jaar de oudste coureur. In het seizoen 2010 eindigde Schumacher met
72 behaalde punten op de negende plaats in het rijderskampioenschap.

In 2012 behaalde Schumacher zijn eerste podiumplaats sinds zijn comeback een
derde plaats tijdens de Grand Prix Formule 1 van Europa 2012 op het circuit van
Valencia. Doordat hij een verlenging van zijn contract voor 2013 bij Mercedes
had afgeslagen, ging Mercedes op zoek naar een vervanger. Dat werd Lewis
Hamilton. Op 4 oktober maakte Schumacher in Suzuka bekend dat hij aan het einde
van dit seizoen zijn carrière in de Formule 1 definitief zou beëindigen. Op 25
november 2012 reed hij zijn laatste Grand Prix in de Formule 1, de Grand Prix
Formule 1 van Brazilië 2012.

Op 29 december 2013 raakte Schumacher bij een skiongeluk in Méribel in de Franse
Alpen levensgevaarlijk gewond. Tijdens het skiën was hij met zijn hoofd op een
steen gevallen. Het ziekenhuis in Grenoble gaf aan dat Schumacher een
schedeltrauma had opgelopen en in een kunstmatig coma werd gehouden.

Op 16 juni 2014 werd door zijn manager bekendgemaakt dat Schumacher niet langer
in een coma verkeerde en het ziekenhuis in Grenoble had verlaten. Hij werd
overgebracht naar een ziekenhuis in Lausanne, dat hij op 9 september 2014
verliet om naar zijn Zwitsers huis terug te keren om daar verder te revalideren.

Sindsdien deed de familie geen mededelingen over zijn gezondheidstoestand, maar
op 19 september 2016 maakte een advocaat van de familie bekend dat Schumacher
niet kan lopen, noch zelfstandig kan staan. Meer details werden niet gegeven.

Volgens de FIA is hij "statistisch de grootste coureur die de sport ooit gezien
heeft".

*: Schumacher werd in 1997 geschrapt uit de WK-stand wegens een verkeerde actie
op Jacques Villeneuve in de laatste race van het seizoen. Hij behield wel alle
punten en overwinningen van dat seizoen.

† In 1997 werd Schumacher gediskwalificeerd na een ongeluk in de Grand Prix van
Europa, waar hij titelconcurrent Jacques Villeneuve van de baan probeerde te
rijden. Villeneuve won het kampioenschap, en Schumacher zou met het aantal
punten dat hij had tweede geworden zijn.



https://nl.wikipedia.org/wiki/Kolbeinn_Sig%C3%BE%C3%B3rsson

Kolbeinn Sigþórsson (Reykjavik, 14 maart 1990) is een IJslands voetballer die
bij voorkeur centraal in de aanval speelt. Hij tekende in juli 2015 een contract
tot medio 2020 bij FC Nantes, dat hem overnam van Ajax. Hij debuteerde in 2010
in het IJslands voetbalelftal.

Kolbeinn begon in 1999 in de jeugd bij Víkingur Reykjavík en speelde sinds 2003
bij HK Kópavogur. In 2006 speelde hij vijf wedstrijden in het eerste elftal op
het tweede IJslandse niveau waarin hij één doelpunt maakte.

In maart 2007 verkaste hij op zeventienjarige leeftijd naar AZ, waar hij in
eerste instantie bij de jeugd ging spelen. Door twee blessures, duurde het tot
juli 2010 voor hij zich kon aansluiten bij het eerste elftal. Op 5 augustus 2010
debuteerde hij voor AZ in een uitwedstrijd in de voorronde in de UEFA Europa
League tegen IFK Göteborg. Zijn eerste doelpunt scoorde hij op 29 augustus 2010
in de thuiswedstrijd tegen Excelsior. Op 29 januari 2011 scoorde hij een zuivere
hattrick in eerste helft van de thuiswedstrijd tegen VVV-Venlo. Hij maakte er
deze wedstrijd vijf. Hiermee was hij de eerste jeugdspeler van AZ die meer dan
vier doelpunten maakten in één officiële wedstrijd. Ook scoorde hij in de
volgende wedstrijden.

AZ nam initiatief om Kolbeinn langer aan de club te binden, maar werd in de
wachtkamer gezet. Borussia Dortmund en Newcastle United FC bekeken zijn
prestaties al. De eerste club die concreet werd voor Kolbeinn was Ajax, door een
bod neer te leggen van twee miljoen euro. De IJslander kwam tot een akkoord over
het contract bij Ajax en uiteindelijk bereikten de twee clubs ook een akkoord
over de overgang.

Op 4 juli 2011 werd bekendgemaakt dat Kolbeinn een contract had getekend bij
Ajax. Naar verluidt betaalde Ajax 4,5 miljoen euro aan AZ. In een interview gaf
hij aan dat het voor hem een droom was om te gaan werken met Dennis Bergkamp en
Frank de Boer. Hij maakte zijn eerste doelpunt in de oefenwedstrijd in
Denemarken tegen Brøndby IF, in de 38ste minuut scoorde hij via een kopbal. Op
30 juli 2011 maakte Kolbeinn zijn officiële debuut voor Ajax, in een met 2-1
verloren wedstrijd om de Johan Cruijff Schaal tegen FC Twente.

Zijn eerste officiële doelpunt voor Ajax was in een met 5-1 gewonnen wedstrijd
thuis tegen SC Heerenveen, op 14 augustus 2011. Een maand later, op 14 september
2011, speelde Kolbeinn zijn eerste wedstrijd in de Champions League. Het betrof
een wedstrijd tegen Olympique Lyonnais, die werd gespeeld in de Amsterdam ArenA.
In september 2011 raakte Kolbeinn geblesseerd aan zijn enkel. Hij zou naar
verwachting tot april 2012 niet meer kunnen spelen. De spitspositie zou tot die
tijd worden overgenomen door Siem de Jong, Dmitry Bulykin of Nicolás Lodeiro. Op
1 april 2012 maakte Kolbeinn zijn rentree in het eerste van Ajax. Hij viel in de
78e minuut in en die wedstrijd scoorde hij één keer voor Ajax. De aangever van
dat doelpunt was Theo Janssen. Ajax won die wedstrijd met 6-0.

Op 27 juli 2013 scoorde Kolbeinn de 2-2 in een wedstrijd om de Johan Cruijff
Schaal, die Ajax wist te winnen. Op 18 augustus 2013 scoorde Kolbeinn twee
doelpunten thuis tegen Feyenoord, waardoor Ajax de wedstrijd met 2-1 won. In de
UEFA Champions League wedstrijd uit tegen FC Barcelona op 18 september 2013
miste Kolbeinn, bij een achterstand van 4-0, een penalty in de 77e minuut.

Op 19 oktober 2013 speelde Kolbeinn zijn vijftigste officiële wedstrijd voor
Ajax, uit bij FC Twente. Hij zette in de 81e minuut de 1-1-eindstand op het
bord. Kolbeinn was op 19 januari 2014 matchwinner in een thuiswedstrijd tegen
PSV door in de 64e minuut het enige doelpunt van de wedstrijd te maken. Hij
scoorde op 27 september 2014 zijn eerste hattrick voor Ajax, in een
Eredivisiewedstrijd uit tegen NAC Breda, die met 5–2 werd gewonnen. Zijn
contract werd op 9 december 2014 met een jaar, tot en met 30 juni 2016,
verlengd.

Kolbeinn tekende in juli 2015 een contract tot medio 2020 bij FC Nantes. Dat
betaalde circa drie miljoen euro voor hem aan Ajax. Hij maakte zijn officiële
debuut op 8 augustus 2015 in de Ligue 1 thuiswedstrijd tegen EA Guingamp (1–0
winst). Kolbeinn kwam na een uur spelen in de ploeg voor Yacine Bammou. Aan het
einde van de eerste seizoenshelft haalde trainer Michel Der Zakarian hard uit
naar Kolbeinn Sigþórsson. Zo zou hij ontevreden zijn over zijn prestaties op het
veld, hij kwam in zijn eerste 14 wedstrijden tot slechts 1 doelpunt. Zakarian
gaf aan dat Kolbeinn wat aan zijn levensstijl zou moeten doen. Op 10 januari
2016 werd hij met zijn tweede doelpunt voor Nantes in het thuisduel met AS
Saint-Étienne matchwinner. Kolbeinn verving na 70 minuten spelen Yacine Bammou
en was in de 77e minuut verantwoordelijk voor de 2–1 wat tevens de eindstand
was.

Op 21 maart 2010 maakte Kolbeinn zijn debuut in het nationaal elftal van
IJsland. Dit deed hij is een wedstrijd tegen Faeröer. In deze wedstrijd werd het
2–0 en maakte hij één van de twee doelpunten namens IJsland. Kolbeinn
kwalificeerde zich met IJsland voor het EK 2016 in Frankrijk door als tweede te
eindigen in een poule met Tsjechië, Turkije, Nederland, Letland en Kazachstan.
Dit was voor IJsland de eerste kwalificatie voor een EK ooit. Kolbeinn was
driemaal trefzeker tijdens deze kwalificatiereeks. Op 9 mei 2016 maakte
bondscoach Lars Lagerbäck bekend Kolbeinn mee te nemen naar het Europees
kampioenschap in juni 2016. In de achtste finale tegen Engeland maakte Kolbeinn
in de achttiende minuut het winnende doelpunt. IJsland won de achtste finale met
1–2 en plaatste zich voor de kwartfinale tegen gastland Frankrijk. IJsland werd
in de kwartfinale uitgeschakeld door Frankrijk, dat met 5–2 won.



https://nl.wikipedia.org/wiki/Grand_Prix_Formule_1_van_Oostenrijk_2016

De Grand Prix Formule 1 van Oostenrijk 2016 werd gehouden op 3 juli 2016 op de
Red Bull Ring. Het was de negende race van het kampioenschap.

Lewis Hamilton behaalde voor Mercedes zijn vijfde pole position van het jaar
door teamgenoot Nico Rosberg te verslaan in een kwalificatiesessie die van natte
naar droge omstandigheden veranderde. Nico Hülkenberg kwalificeerde zich mede
hierdoor voor Force India knap op de derde plaats, voor de Ferrari van Sebastian
Vettel, de McLaren van Jenson Button en de Ferrari van Kimi Räikkönen op de
zesde plek. De top 10 werd afgesloten door de teams van Red Bull en Williams,
met de Red Bulls van Daniel Ricciardo en Max Verstappen als zevende en negende
en het Williams-duo Valtteri Bottas en Felipe Massa als achtste en tiende.

Na afloop van de kwalificatie kregen twee coureurs vijf startplaatsen straf voor
het wisselen van hun versnellingsbak. Sebastian Vettel kondigde voorafgaand aan
het raceweekend al aan dat hij zijn bak zou vervangen, terwijl Nico Rosberg na
een crash in de derde vrije training ook een nieuwe versnellingsbak in zijn auto
moest laten zetten. Tevens kregen Renault-coureur Jolyon Palmer, MRT-coureur Rio
Haryanto en Sauber-coureur Felipe Nasr drie startplaatsen straf omdat zij
tijdens de kwalificatie te hard reden tijdens een gele vlag-situatie. Toro
Rosso-coureur Daniil Kvyat maakte een zware crash mee aan het eind van Q1,
waardoor hij een nieuw chassis kreeg en vanuit de pitstraat moest starten.

De race eindigde in een climax. Nico Rosberg reed op kop, maar in de laatste
rondjes kwam Lewis Hamilton plotseling dichterbij. In de hairpin van de laatste
ronde deed Hamilton zijn inhaalpoging, hij koos de buitenkant van de bocht, maar
Rosberg poogde zijn teamgenoot achter zich te houden. De twee Mercedes auto's
raakten elkaar, en Rosberg liep daarbij schade aan zijn voorvleugel op. Hamilton
passeerde Rosberg en won. Rosberg stuurde hierna zijn beschadigde Mercedes met
vertraagde snelheid richting de finish. Max Verstappen kreeg hierdoor de tweede
plaats in handen, en bleef Kimi Räikkönen nipt voor. Rosberg eindigde met een
beschadigde auto alsnog als vierde. Daniel Ricciardo werd vijfde nadat hij
enkele ronden voor het einde van de race de als zesde geëindigde Jenson Button
inhaalde. De zevende plaats ging naar Haas-coureur Romain Grosjean, terwijl
Carlos Sainz jr. de achtste plaats behaalde. De laatste punten gingen naar
Valtteri Bottas en MRT-coureur Pascal Wehrlein, die zowel zijn eerste WK-punt
als dat van zijn team behaalde.

Rosberg kreeg na afloop van de race -vanwege het veroorzaken van een ongeval-
tien seconden tijdstraf, maar dit veranderde niets aan de uitslag van de race.
Ook kreeg hij een reprimande en twee strafpunten op zijn superlicentie.



https://nl.wikipedia.org/wiki/Tijdzone

Een tijdzone is een gebied op aarde met gelijke (standaard)tijd. De zones zijn
ontstaan na een eeuwenlange ontwikkeling in het meten van de tijd. Vooral door
de ontwikkeling van het spoorvervoer ontstond de nood aan een veralgemeende
tijd. Eerder werd per plaats een lokale tijd aangehouden, gebaseerd op de
(gemiddelde) lokale 12.00 uur-tijd.

De tijd in een bepaalde tijdzone wordt aangegeven als het tijdverschil van de
zone met UTC. UTC is nagenoeg hetzelfde als GMT (Greenwich Mean Time).

De aarde draait in 24 uur om haar as. Als de aarde in 24 zones wordt verdeeld,
is theoretisch iedere tijdzone van één uur 360°/24 = 15° breed. De nulmeridiaan
van Greenwich is het centrum van de UTC. Deze tijdzone strekt zich in theorie
uit van 7,5° westerlengte tot 7,5° oosterlengte. De Midden-Europese tijdzone
(UTC+1) strekt zich dan in theorie uit van 7,5° oosterlengte tot 22,5°
oosterlengte. In de praktijk volgen tijdzones vaak landsgrenzen en hanteren
landen uit praktische overwegingen de tijdzone van een belangrijk buurland. Een
voorbeeld is de Benelux, die gezien zijn ligging de Greenwich-tijd zou moeten
hanteren, maar de Midden-Europese tijd gebruikt sinds de Duitse bezetting in de
Tweede Wereldoorlog.

De verdeling van de aarde in 24 tijdzones van 15° breed is hoofdzakelijk
theoretisch en wordt voornamelijk op volle zee in internationale wateren
gebruikt (zogenaamde nautische tijd of zeetijd). Er bestaan in de praktijk meer
dan 24 verschillende tijdzones. Dit heeft twee oorzaken. In de eerste plaats
verschillen niet alle tijdzones een geheel aantal uren van UTC. Ook halve uren
en kwartieren komen voor. Zo hanteert bijvoorbeeld Venezuela een tijdzone van
UTC-4:30 en Nepal een tijdzone van UTC+5:45. In de tweede plaats zorgt het
grillige verloop van de internationale datumgrens ervoor dat sommige plaatsen
meer dan 12 uur verschillen ten opzichte van UTC. In totaal zijn er wereldwijd
41 verschillende tijdzones in gebruik.

Er zijn 21 landen die meerdere tijdzones beslaan. Het land met de meeste
tijdzones is Frankrijk: dankzij de vele overzeese gebieden zijn dat er in totaal
12 (gedurende de zomertijd 13). Rusland heeft de meeste opeenvolgende tijdzones,
namelijk 11 (van UTC+2 tot en met UTC+12). De Volksrepubliek China is het
grootste land met één tijdzone: sinds 1949 hanteert het hele land UTC+8. UTC+8
komt globaal overeen met de zonnetijd in de, in het oosten van het land
liggende, hoofdstad Peking. In het westen van het land wijken klok en zonnetijd
aanzienlijk van elkaar af. De grens tussen Afghanistan en China is de landgrens
met het grootste tijdverschil, namelijk 3,5 uur (UTC+4:30 naar UTC+8).

Iedere dag op aarde begint officieel op de Line-eilanden in Kiribati, waar men
14 uur voor loopt op UTC, begint 26 uur later op de onbewoonde Amerikaanse
eilanden Howland en Baker, die onder een (nautische) tijdzone vallen die 12 uur
achter loopt op UTC, en eindigt daar nog eens 24 uur later. Twee consequenties
hiervan zijn dat iedere datum 50 uur lang ergens op aarde voorkomt en dat
gedurende twee uur per etmaal (namelijk tussen 10:00 en 12:00 uur UTC) er drie
verschillende data in gebruik zijn: als het bijvoorbeeld in Reykjavik (UTC+0)
10:30 uur is, dan is het 23:30 uur de vorige dag in Amerikaans-Samoa (UTC-11) en
0:30 uur de volgende dag op Kiritimati (UTC+14).

Vanouds werd op elke plek op aarde de lokale tijd gehanteerd. Als de zon in het
zuiden stond, was het twaalf uur. Een zonnewijzer wees dan altijd de juiste tijd
aan. Met de komst van nauwkeurige uurwerken lukte dat niet meer en ging men over
naar de middelbare zonnetijd. Nog altijd gold dat elke plaats zijn eigen tijd
had. Dat werd nauwelijks opgemerkt doordat er weinig gereisd werd, en bovendien
waren de reistijden lang. Veel mensen hadden zelf geen klok of horloge maar
gebruikten de klok op de kerktoren. De torenklok hoefde niet precies gelijk te
lopen, want iedereen keek op dezelfde klok.

Door de komst van spoorwegen en radio kwam de noodzaak een uniforme tijd in te
voeren. In België werd in 1892 UTC ingevoerd.

In Nederland was de situatie ingewikkelder: in 1866 besloten de Nederlandse
spoorwegbedrijven dat alle stationsklokken de tijd van Amsterdam zouden
aanhouden. Sommige gemeenten besloten dat hun burgerlijke tijd gelijk zou zijn
aan de spoortijd, maar andere hielden vast aan de lokale tijd, waardoor de
torenklok niet dezelfde tijd aangaf als de stationsklok.

In 1892 besloten de spoorwegen in Nederland de tijd van Greenwich aan te houden.
Deze was 19 minuten en 32,13 seconden achter op de tijd van Amsterdam. De meeste
plaatsen in Nederland hielden zich inmiddels aan de Amsterdamse tijd. Pas in
1909 hanteerden alle Nederlandse plaatsen dezelfde tijd, want toen werd bij wet
bepaald dat de Amsterdamse tijd voor heel Nederland, en dus ook voor de
spoorwegen, zou gelden. Met ingang van 17 maart 1937 werd de tijd vereenvoudigd
tot UTC + 20 minuten.

In 1940 werd door de Duitse bezetter zowel in Nederland als België de
Midden-Europese Tijd ingevoerd, die een uur voor is op de tijd van Greenwich en
ruim 40 minuten op de tijd van Amsterdam. (In België gold dit ook tussen 1914 en
1918 in de door de Duitsers bezette gebieden.)

Van 1916 tot 1945 kende Nederland zomertijd om het energieverbruik te
verminderen; in België was dat van 1918 tot 1945. In 1977 werd de zomertijd in
beide landen opnieuw ingevoerd.



https://nl.wikipedia.org/wiki/Gilmore_Girls

Gilmore Girls is een Amerikaanse dramaserie. In de VS werd de serie
oorspronkelijk uitgezonden door zender The WB, later door zender The CW. In
Nederland werd Gilmore Girls uitgezonden op NET 5 en wordt deze herhaald door
Fox. In België werd Gilmore Girls uitgezonden door Fox met herhalingen van de
eerste afleveringen op VIJF. Er zijn zeven seizoenen gemaakt en de serie trok
gemiddeld tussen de 400.000 en 500.000 kijkers op Net5. Hiermee was het
indertijd het best bekeken programma van Net5, samen met de andere hitseries
Grey's Anatomy, Charmed en Desperate Housewives. Ook in Amerika had de serie
goede kijkcijfers en een vaste fan-base die steeds toenam.

In het fictieve Stars Hollow in Connecticut woont Lorelai Victoria Gilmore
(Lauren Graham), de opstandige en eigenwijze dochter van twee rijke
republikeinen. Op haar zestiende kreeg ze dochter Rory (officiële naam Lorelai
Leigh, gespeeld door Alexis Bledel). De serie draait om de hechte en moderne
relatie die de twee met elkaar hebben.

Op 29 januari 2016 werd bekendgemaakt dat Netflix van de serie een eenmalige
miniserie zou maken. De serie kwam in oktober 2016 op Netflix te staan.

Lorelai Victoria Gilmore, vernoemd naar de moeder van haar vader, groeide op in
Hartford. Haar ouders, Richard (Edward Hermann) en Emily (Kelly Bishop), behoren
tot de hogere klasse. Lorelais leven was al helemaal voor haar uitgestippeld,
maar ze bleek een eigenwijze vrouw te zijn die helemaal niets moest hebben van
de formele en ingehouden wereld van de rijkelui. Al op haar zestiende raakt
Lorelai zwanger van haar nauwelijks oudere vriendje Christopher Hayden (David
Sutcliffe), ook een vrije geest uit een rijke familie. Terwijl hun ouders
onderhandelen over een huwelijk, kijken Christopher en Lorelai vanaf de zijlijn
toe. Lorelai krijgt een dochter, die ze naar zichzelf vernoemt (Lorelai Leigh),
met de roepnaam Rory. Omdat Lorelai niet wil dat het kind de ambities van
Christopher in de weg staat, besluit Lorelai haar dochter alleen op te voeden.

Wanneer Rory één jaar oud is, is de relatie met haar ouders zo slecht, dat
Lorelai, ongetrouwd en ongeschoold, wegloopt van huis. Ze vindt kost en inwoning
als kamermeisje in een herberg, "The Independence Inn". De herberg staat in een
klein plaatsje genaamd Stars Hollow (inwonertal: 9973). Hier groeit Rory op
tussen markante individuen als Miss Patty (een dansinstructrice met
sterallures), Kirk (een hopeloze man die nog bij zijn moeder woont), Babette
(hun oude buurvrouw die vier keer hertrouwd is) en Mrs. Kim (de strenge,
Zevendedagadventistische Koreaanse moeder van haar beste vriendin Lane). In het
dorp woont ook Luke Danes, de eigenaar van cafetaria "Luke's Diner", waar
Lorelais koffieverslaving hoogtij viert.

De serie start in het zestiende levensjaar van de intelligente Rory, het jaar
waarin ze wordt toegelaten tot Chilton, een van de meest prestigieuze scholen
aan de oostkust. Dit is een zogenoemde 'private school', waar je alleen wordt
toegelaten als je slim genoeg bent. Chilton staat bekend als vooropleiding voor
onder andere de prestigieuze universiteit Harvard, waarvan Rory dan al weet dat
ze er wil gaan studeren.

Sookie St. James (Melissa McCarthy) en Michel Gerard (Yanic Truesdale) zijn
Lorelais collega's en beste vrienden. Sookie is chef-kok en Michel
baliemedewerker in 'The Independence Inn'. Met Lorelai als manager van de
herberg is het drie paar handen op één buik. Het is altijd al een droom van met
name Sookie en Lorelai geweest om een eigen Inn te runnen. In het jaar dat Rory
haar voortgezet onderwijs afrondt, wordt die droom werkelijkheid: ze kopen "The
Dragonfly Inn". Lorelai zal toch nog een opleiding afronden wanneer ze,
weliswaar niet aan een universiteit, maar aan een hogeschool, haar diploma voor
een opleiding Economie haalt.

Rory wordt na Chilton ingeloot voor meerdere universiteiten maar kiest
uiteindelijk niet voor Harvard. Ze gaat journalistiek studeren aan Yale, waar
haar grootvader ook studeerde. Ze kan geen staatslening krijgen, waardoor Rory
ditmaal zelf besluit haar grootouders te vragen om een nieuwe lening die haar
studiegeld. De verplichte 'friday night dinners', waar Lorelai van af dacht te
zijn, blijven als enige voorwaarde van Richard en (met name) Emily, nu toch in
stand.

Haar prioriteit in het leven is Rory, met wie ze samen een 'no boys allowed'
kliekje begon. De mannen in Lorelais leven verschillen allen van elkaar.
Christopher Hayden (David Sutcliffe) is de vader van Rory. De relatie tussen hem
en Lorelai is er een van ups en downs. Nadat Christopher aankondigde dat zijn
vriendin Sherry zwanger was breekt Lorelai (voor de eerste keer) met hem.

Lorelai is verloofd geweest met Max Medina (Scott Cohen) een docent van Rory. Ze
breekt met hem na een gesprek met Christopher. Jason Stiles is de volgende, een
zakenpartner van Lorelai's vader, hun relatie verliep goed maar Lorelai wil niet
dat haar ouders het te weten komen. Nadat Jason Lorelais vader aanklaagt,
verbreekt ze hun relatie. In de laatste seizoenen heeft Lorelai een relatie met
Luke (Scott Patterson), van Luke's Diner. Tot Luke erachter komt dat hij een
dochter heeft en zijn huwelijk met Lorelai blijft uitstellen. Ze vindt troost
bij Christopher, die alleenstaande vader is nadat Sherry is weggelopen naar
Parijs. Hij is tevens miljonair door de erfenis van een oudoom. Plotseling
trouwen Christopher en Lorelai, maar het huwelijk loopt al na een paar
afleveringen vast. Lorelai heeft nog steeds gevoelens voor Luke en daar is
Christopher jaloers op. In de allerlaatste aflevering komen Luke en Lorelai weer
samen.

Rory is vijftien in de allereerste aflevering en voelt zich thuis in Stars
Hollow. Haar beste vriendin, op haar moeder na, is Lane Kim (Keiko Agena). Op
Chilton en later op Yale raakt Rory na verloop van tijd bevriend met Paris
Geller (Liza Weil); een niet-sociale, uiterst kristische en drukke jonge vrouw.

Door de seizoenen heen zie je hoe Rory verandert en hoe haar eerste relatie met
Dean (Jared Padalecki) ontstaat. Later breekt ze met Dean voor Jess (Milo
Ventimiglia), die haar uiteindelijk verlaat. Als Rory eenmaal op Yale zit,
ontmoet ze Logan Huntzberger (Matt Czuchry), de zoon van vrienden van haar
grootouders, met wie ze eerst een losse en later een vaste relatie krijgt.

Stars Hollow zit vol met ietwat gestoorde provinciaaltjes, zoals de dorpsidioot
Kirk Gleason (Sean Gunn), de lokale theaterdocente Miss Patty (Liz Torres), de
vrouwelijke automonteur Gypsy (Rose Abdoo), de burgemeester Taylor Doose
(Michael Winters) en Lorelais buurvrouw Babette Dell (Sally Struthers).

De eerste 6 seizoenen van de serie zijn bedacht en geproduceerd door Amy
Sherman-Palladino. Van het zevende seizoen is David S. Rosenthal de producent.
De serie staat bekend om de manier waarop humor wordt verwerkt in het drama, dit
komt vooral door het hoge tempo waarop de meeste karakters communiceren. Het
script heeft vaak meer dan 70 bladzijden (vooral omdat Lorelai en Rory vaak
lange en snelle gesprekken hebben) terwijl er normaal maar 50 bladzijden in een
script te vinden zijn. De eerste aflevering werd voor het eerst uitgezonden op 5
oktober 2000 en op 15 mei 2007 werd de laatste aflevering uitgezonden.



https://nl.wikipedia.org/wiki/Lilianne_Ploumen

Elisabeth Maria Josepha (Lilianne) Ploumen (Maastricht, 12 juli 1962) is een
Nederlandse politica. In het kabinet-Rutte II is Ploumen Minister voor
Buitenlandse Handel en Ontwikkelingssamenwerking. Eerder was ze partijvoorzitter
van de Partij van de Arbeid (PvdA).

Ploumen is dochter van een katholieke melkboer; haar ouders stemden KVP. Tussen
1974 en 1980 volgde Ploumen het Atheneum-A aan het Henric van Veldeke College in
Maastricht. Vervolgens studeerde zij tussen 1980 en 1988
Maatschappijgeschiedenis aan de Erasmus Universiteit. Tijdens haar studie werkte
ze als sociaal cultureel werker in Rotterdam-Crooswijk. Sinds 1983 werkte ze bij
het Instituut voor Psychologisch Marktonderzoek, eerst als medewerkster bij de
afdeling statistiek en sinds 1985 als projectleidster onderzoek. Na haar studie
werkte ze nog twee jaar bij het IPM. In die tijd was ze ook voorzitter van de
ondernemingsraad van IPM.

In 1990 werd Ploumen Manager Marketing & Onderzoek bij het Foster Parents Plan.
In 1993 ging ze in Londen werken voor PLAN, de koepelorganisatie van Foster
Parents, als Teamleider "Quality Assurance Program for Sponsorship Systems". In
1995 keerde ze terug naar Nederland en zette ze Ploumen Projecten op, een
organisatie die zich bezighield met marketingonderzoek en ideeontwikkeling. Ze
begon ook te werken voor Mama Cash, als coördinator fondswerving. In 1995 nam ze
deel aan de collegecyclus "Gender, etnische diversiteit en racismebestrijding"
aan de Universiteit van Amsterdam. In 1996 werd ze directeur van Mama Cash. In
1998 stopte ze met Ploumen Projecten. In 1999 werd zij lid van het bestuur van
de stichting Opzij. Tussen 2000 en 2002 was ze lid van het bestuur van het
Nederlands Centrum voor Inheemse Volkeren, lid van de ouderraad van de
basisschool "de Mijlpaal" en lid van de examencommissie voor het
Marketingorientatie examen van NIMA Amsterdam.

In 2001 verliet ze Mama Cash om bij de katholieke ontwikkelingsorganisatie
Cordaid te gaan werken als hoofd kwaliteit en strategie. In 2004 werd ze
directeur van Cordaid en lid van de raad van bestuur. Als zodanig was zij ook
voorzitter van de adviesraad van HIER, lid van de directieraad van Stop Aids
Now! en lid van de directeurenvergadering van de Samenwerkende Hulporganisaties.
In 2002 werd ze lid (later vicevoorzitter) van het bestuur van de Evert Vermeer
Stichting, de internationale organisatie van de PvdA.

In 2003 werd ze ook lid van de PvdA, daarvoor was ze lid geweest van GroenLinks.
Tussen 2004 en 2005 was ze lid van het bestuur van de Stichting Her World Live
en als zodanig organisator van het feministische festival WOMEN INC. In 2005 was
ze voorzitter van de kandidaatstellingscommissie van de PvdA Slotervaart en
wierf zij Ahmed Marcouch, stadsdeelvoorzitter van 2006-2010. Ze was ook lid van
politiek forum van de partij en actief in de Noord-Zuid-werkgroep.

Op 24 september 2007 werd bekend dat Ploumen partijvoorzitter werd van de PvdA.
Ze versloeg na zes telronden Jan Pronk, met 54% van de stemmen. Het
partijcongres benoemde haar dienvolgens op 6 oktober 2007 tot voorzitter. Ze
kreeg steun van een aantal prominente partijleden waaronder een groep wethouders
onder leiding van Carolien Gehrels (wethouder in Amsterdam), de rode
ondernemers, Ronald Plasterk, Jet Bussemaker, Ruud Vreeman en Ahmed Marcouch. Op
3 oktober 2011 werd bekend dat zij wilde stoppen als partijvoorzitter van de
PvdA. Ze werd op 22 januari 2012 opgevolgd door Hans Spekman.

Op 5 november 2012 werd Ploumen minister in het kabinet-Rutte II. Haar eerste
officiële bezoek als minister was samen met premier Mark Rutte aan Turkije.
Daarna bracht zij, tezamen met Prins Willem-Alexander en Prinses Maxima in
november 2012 een bezoek aan Brazilië. Ploumen oogst kritiek doordat ze
onzichtbare ontwikkelingshulp niet aantoonbaar kan maken.

Op 24 januari 2017 richtte minister Ploumen het SHE DECIDES - Global Fundraising
Initiative fonds op om politieke en financiële steun te verzamelen voor het
recht van vrouwen en meisjes om vrij en zelfstandig te besluiten of zij kinderen
willen, met wie, hoeveel en wanneer. Het SHE DECIDES fonds is gelanceerd als
antwoord op de verwachte effecten van de herinvoering van de Mexico City Policy,
ook wel bekend als the Global Gag Rule. Door de herinvoering van de Mexico City
Policy zal de Amerikaanse overheidsfinanciering aan organisaties over de gehele
wereld, die op enige manier te maken hebben met abortus, stopgezet worden. Alles
bij elkaar dreigt er een bedrag dat kan oplopen tot 600 miljoen dollar per jaar
weg te vallen. Andere gezondheidsprogramma’s op het gebied van gezinsplanning en
reproductieve gezondheid worden door deze maatregel ook getroffen. Neem
bijvoorbeeld voorlichting over en verstrekking van anticonceptie, moeder- en
kindzorg, HIV/Aids-preventie en -zorg, en screening op baarmoederhalskanker.

Onderzoek uitgevoerd onder eerdere Amerikaanse overheden die de Mexico City
Policy hebben ingevoerd heeft aangetoond dat dit beleid vaak leidt tot een
toename van het aantal ongeplande zwangerschappen.

Het SHE DECIDES fonds heeft overwegend positieve reacties opgeroepen, zowel
nationaal als internationaal. Het kabinet heeft al besloten om 10 miljoen euro
beschikbaar te stellen voor She Decides. Het initiatief kan bovendien rekenen op
steun uit in totaal zeventien verschillende landen.



https://nl.wikipedia.org/wiki/The_Purge

The Purge is een Amerikaanse thriller-horrorfilm uit 2013, geregisseerd en
geschreven door James DeMonaco. De film speelt zich af in het jaar 2022 waarin
de Verenigde Staten een oplossing lijken te hebben gevonden om criminaliteit
tegen te gaan: op één dag in het jaar (21 maart) zijn alle misdaden tussen 19.00
en 7.00 uur toegestaan. De film ging in première op 2 mei 2013 op het Stanley
Film Festival in Estes Park.

De film volgt de familie Sandin. Vader James (Ethan Hawke) is schatrijk geworden
met de verkoop van beveiligingssystemen die burgers beschermen tegen de
zuivering. Het huis van de Sandins is ook uitgerust met zo'n systeem. Buurvrouw
Grace vertelt James' vrouw Mary (Lena Headey) dat er wordt geroddeld over de
uitbreiding van het beveiligingssysteem van de Sandins. Volgens de roddel heeft
de buurt daaraan meebetaald, omdat zij allemaal ook hun beveiliging bij James
hebben aangeschaft.

In een kamer wacht het gezin op het begin van de zuivering. Zoon Charlie (Max
Burkholder) vindt het spannend. James activeert de beveiliging en metalen
schotten voor alle ramen schuiven naar beneden. Dochter Zoey (Adelaide Kane)
heeft een relatie met Henry (Tony Oller), die ouder is dan zij. Haar vader keurt
hun relatie af en daarom zien de twee elkaar stiekem. Henry, die net voordat de
beveiliging werd geactiveerd in Zoeys kamer sloop, wil James aanspreken op zijn
mening over het samenzijn met zijn dochter. Buiten klinkt het geluid van een
sirene dat het begin van de zuivering betekent.

Wanneer Charlie alleen in de kamer is ziet hij op de beveiligingsbeelden dat een
onbekende man (Edwin Hodge) op straat om hulp schreeuwt. Na enig aarzelen
besluit hij de beveiliging van het huis op te heffen, rent naar de voordeur en
roept naar de vreemdeling. Inmiddels heeft een geschrokken James de beveiliging
weer aangezet. Het lukt de vreemdeling om op tijd onder het metalen schot bij de
voordeur door te komen. Op dat moment komt Henry met een pistool de trap
aflopen. Hij probeert James neer te schieten, maar wanneer dat mislukt schiet
James hem daarop dood. De onbekende bezoeker van het gezin is inmiddels
spoorloos.

Even later komt een groep gemaskerden, die achter de vreemdeling aanzitten, op
het huis af. De leider van de groep (Rhys Wakefield) eist dat de Sandins de
vreemdeling naar buiten brengen. Doen ze dat niet, wordt iedereen in het huis
vermoord. James en Mary gaan beiden op zoek naar de voortvluchtige. Wanneer Zoey
per ongeluk bij de vreemdeling in de buurt komt lukt het haar moeder om hem na
een worsteling bewusteloos te slaan met een vaas. James en Mary staan op het
punt de man naar buiten te brengen, maar komen daar op het laatste moment op
terug. Ze zouden dan hetzelfde doen als de groep gemaskerden die buiten op de
stoep staat. De leider van de groep geeft aan dat de tijd om is en dringt samen
met zijn volgelingen het huis binnen. Wat volgt is een heksenjacht waarbij
diverse gemaskerden worden vermoord. Charlie wordt tijdens deze jacht bij
neergeschoten in de kelder. Maar james helpt hem en schiet de gemaskerde neer.
James wordt tijdens deze jacht neergestoken door de leider. Mary wordt bijna
doodgeslagen met een bijl wanneer het gezin hulp uit onverwachte hoek lijkt te
krijgen: de buren zijn het huis binnengekomen en schieten haar aanvallers dood.
Mary en Charlie vinden James onderaan de trap. Wanneer de groepsleider
verschijnt wordt deze doodgeschoten door Zoey. James sterft even later aan zijn
verwondingen.

Tegen alle verwachtingen in werd The Purge goed bezocht in de Verenigde Staten.
Daarop is besloten dat de film een vervolg krijgt. Het vervolg kreeg de naam
"The Purge: Anarchy". In dit vervolg keert er maar één personage uit de eerste
film terug: De vreemdeling (Edwin Hodge) .



https://nl.wikipedia.org/wiki/Machu_Picchu

Machu Picchu (van Quechua Machu Pikchu) is een stad van de Inca's in Peru die
door de Spanjaarden nooit is ontdekt en daardoor ook niet vernietigd werd. Er is
in deze stad nog veel van de Inca-beschaving terug te vinden.

Aangenomen wordt dat de bouw van de stad Machu Picchu werd begonnen rond 1440,
onder leiding van Pachacuti. Tot aan de Spaanse verovering van het gebied in
1532 was de stad bewoond.

Volgens een derde theorie zou Machu Picchu vooral bedoeld zijn geweest voor het
verzamelen van coca-bladeren, omdat het op een punt ligt vanwaaruit veel
plantages bereikbaar waren. Maar ook na de Spaanse verovering bleef de coca een
belangrijke rol spelen in het gebied, zodat door deze theorie niet verklaard
wordt dat de stad verlaten werd.

Onlangs werd vastgesteld dat in 1866 de Duitse goudzoeker en houthandelaar
Augusto Berns de bergstad vond en plunderde, met toestemming van de Peruaanse
regering. Berns verkocht de historische schatten aan Europese musea. In 1911
verrichtte de historicus Hiram Bingham een studie naar de Inca-paden in de
omgeving van de stad. Tijdens deze studiereis ontdekte hij Machu Picchu opnieuw.
Brede bekendheid kreeg de stad in 1913 toen de National Geographic een compleet
nummer wijdde aan Machu Picchu.

In 1983 werd de stad opgenomen in de Werelderfgoedlijst van UNESCO. Het is een
populaire toeristische attractie, die van grote betekenis is voor het toerisme
van de hele regio. Per jaar trekt de plaats rond de 400.000 bezoekers. De UNESCO
vreest dat dit grote aantal bezoekers de stad verder zal beschadigen. Sinds de
jaren 1990 zijn winkels, hotels en dergelijke gebouwd en worden er veel nieuwe
gebouwen neergezet langs het oude Incapad waarlangs deze stad te bereiken is.

Het dorp Aguas Calientes, gelegen bij de rivier aan de voet van Machu Picchu, is
alleen bereikbaar met de trein. Het dorp is geïsoleerd van het landelijk
wegennet. Toerbussen vanuit Cuzco rijden daardoor niet verder dan Ollantaytambo,
vanwaar moet worden overgestapt op de trein. Voor de lokale bevolking is er een
vroege en late trein die niet toegankelijk is voor toeristen. De geïsoleerde
ligging van Machu Picchu leidde ertoe dat in januari 2010 bijna tweeduizend
toeristen het gebied meerdere dagen niet meer konden verlaten nadat een deel van
de spoorbaan door zware regenval was geblokkeerd.

Het Capaq Nanpad van Ollantaytambo tot Machu Picchu is een Incapad dat een
rechtstreekse toegang tot het park geeft. Hiervoor wordt per dag maar een
beperkt aantal wandelaars toegelaten, onder begeleiding van een gids (500 per
dag in 2011). Lastdieren zijn verboden om beschadiging aan het pad te vermijden.
Dragers worden gebruikt om de bagage te dragen dit is zeer handig



https://nl.wikipedia.org/wiki/Diederik_Samsom

Diederik Maarten Samsom (Groningen, 10 juli 1971) is een Nederlands politicus.
Namens de Partij van de Arbeid was hij lid van de Tweede Kamer. Van februari
2012 tot december 2016 was hij politiek leider van de PvdA en fractievoorzitter
van de PvdA in de Tweede Kamer.

Samsom groeide op in het Friese Leeuwarden, waar zijn vader als internist
(gespecialiseerd in nierziekten) verbonden was aan het plaatselijke ziekenhuis.
Zijn moeder werkte als fysiotherapeute. De familie woonde aan de
Harlingerstraatweg. In zijn middelbareschooltijd was hij een fanatiek
waterpoloër. In 1989 behaalde Samsom zijn gymnasium-diploma aan het Stedelijk
Gymnasium in Leeuwarden.

Hierna studeerde hij van 1989 tot 1997 technische natuurkunde (afstudeerrichting
kernfysica) aan de Technische Universiteit Delft, waar hij zijn ingenieurstitel
behaalde. In zijn studententijd was hij lid bij OJV de Koornbeurs waar hij in
1990 tot 1991 vicevoorzitter van was. Voor hij in de Tweede Kamer belandde, was
Samsom onder andere actief als activist en campagneleider bij Greenpeace. Bij
verschillende acties werd hij naar eigen zeggen in totaal tien keer aangehouden,
zonder hieraan een strafblad over te houden. Als bestuurslid van de Delftse
studentenvakbond VSSD was hij ook actief bij de Landelijke Studentenvakbond en
stelde hij een jaargang van het Poenboek samen. Hij was bij de Tweede
Kamerverkiezingen 2002 al kandidaat voor de Tweede Kamer, maar werd door het
grote verlies van zijn partij niet gekozen.

Samsom was enkele jaren actief als campagneleider en activist bij
milieuorganisatie Greenpeace. Hij was daarna kortstondig directeur van
groenestroomleverancier Echte Energie, totdat hij bij de verkiezingen in 2003 in
de Tweede Kamer werd gekozen.

Bij de Tweede Kamerverkiezingen 2003 kreeg hij een hoge plek op de
kandidatenlijst van de PvdA en werd hij direct gekozen in het parlement. Hij was
van 2003 tot 2011 woordvoerder milieubeleid en in 2012 woordvoerder asiel en
migratie. Verder heeft Samsom zich als Kamerlid beziggehouden met energiebeleid,
infrastructuur en ontwikkelingssamenwerking.

Samsom werd beschouwd als lid van de linkervleugel van de PvdA-fractie. Hij
behoorde in 2004 tot de minderheid van zijn fractie die tegen verlenging van de
Nederlandse militaire aanwezigheid in Irak was. Samsom stemde in 2005 als enige
van zijn fractie tegen een motie-Blok over het aanwenden van extra aardgasbaten
en gelden voor duurzame energie voor knelpunten in de infrastructuur.

Bij de Tweede Kamerverkiezingen van 2006 werd hij herkozen. Hij haalde 6248
voorkeurstemmen. Eind 2007 maakte hij zich in de Tweede Kamer sterk voor gratis
draadloos internet in intercitytreinen, teneinde de trein aantrekkelijker te
maken voor automobilisten. Met de invoering is gestart in 2010.

In 2008 werd hij medeverdediger van een eerder door het CDA ingediend
initiatiefwetsvoorstel over het stellen van regels omtrent de levering van
warmte aan verbruikers (Warmtewet). Het wetsvoorstel is in 2009 door de Eerste
Kamer aanvaard.

Op 20 april 2008 stelde Samsom zich kandidaat voor het fractievoorzitterschap
van de PvdA, na het aftreden van Jacques Tichelaar. Hij nam het op tegen
Mariëtte Hamer, maar verloor de stemming in de fractie op 22 april.

Samsom nam in 2012 de medeverdediging over van de uit de Tweede Kamer vertrokken
Hans Spekman van een in 2011 door Spekman en Joël Voordewind (ChristenUnie)
ingediend initiatiefwetsvoorstel over versterking van de positie van in
Nederland "gewortelde" minderjarige vreemdelingen. De voorgestelde wet kreeg de
naam 'Kinderasielwet' mee; ook werd wel gesproken over de 'Wortelingswet' of de
'Maurowet'. De Raad van State bracht hierover een negatief advies uit.

Op 22 februari 2012, twee dagen na het aftreden van Job Cohen als politiek
leider, fractievoorzitter en Tweede Kamerlid, maakte Samsom bekend zich
kandidaat te stellen voor zijn opvolging. Hij won op 16 maart de speciaal
hiervoor uitgeschreven ledenraadpleging over het partijleiderschap en
fractievoorzitterschap met ruim 54% van de stemmen, voor Ronald Plasterk die
31,6% van de stemmen kreeg en drie anderen. Zijn campagneslogan was 'Nieuwe
Energie'. Na zijn overwinning gaf hij aan dat als de PvdA de grootste partij zou
worden, hij premier wilde worden en anders fractievoorzitter in de Tweede Kamer,
ook in het geval dat de PvdA in de regering zou komen. Op 20 maart 2012 werd hij
PvdA-fractievoorzitter in de Tweede Kamer.

Eind april 2012 kreeg hij veel kritiek, ook vanuit de eigen achterban, vanwege
het feit dat hij niet had meegedaan aan het zogeheten Lenteakkoord, waarbij de
fractievoorzitters van VVD, CDA, D66, GroenLinks en ChristenUnie met minister De
Jager overeenstemming bereikten over een miljardenpakket aan bezuinigingen.
Evenwel sprak een meerderheid van de ledenraad van de PvdA zich positief uit
over Samsoms keuze. Samsom was lijsttrekker voor de PvdA bij de Tweede
Kamerverkiezingen in 2012. Zijn partij behaalde 38 zetels. Dat waren er acht
meer dan bij de voorlaatste verkiezingen maar net niet genoeg om de grootste
partij van Nederland te worden. Dat werd de VVD met 41 zetels. De ruime
zetelwinst voor de PvdA was opmerkelijk, aangezien de partij enkele weken vooraf
aan de verkiezingen in de peilingen op minder dan twintig zetels stond. Het
uiteindelijke hoge zetelaantal werd door de media op het conto geschreven van
Samsom. Volgens de pers en een meerderheid van de tv-kijkers presenteerde Samsom
zich als beste tijdens de lijsttrekkersdebatten.

Na de verkiezingen ging Samsom namens de PvdA onderhandelen met de VVD van Mark
Rutte. Na een aantal weken beraad werd men het eens over een kabinet tussen PvdA
en VVD, dat wel een meerderheid van 79 zetels in de Tweede Kamer had, maar in de
Eerste Kamer in de minderheid was. Een belangrijke doelstelling die Samsom en
Rutte bij deze coalitiekeuze deelden, was dat een stabiel Nederlands kabinet na
jaren weer de volle rit van vier jaren zou uitzitten. Samsom trad niet toe tot
het kabinet, ondanks herhaaldelijk verzoek van premier Rutte. Op 20 maart 2012
koos de PvdA-fractie hem tot fractieleider. Als fractievoorzitter profileerde
hij zich als een bondgenoot van de coalitie die hij hielp samenstellen.

Op 16 december 2012 riep de parlementaire pers Samsom uit tot Politicus van het
jaar 2012; een dag later deed ook het opiniepanel van EenVandaag dat. Op 14
december had het jongerenpanel van EenVandaag hem ook al deze titel gegeven.

Met Samsom als partijleider verloor de PvdA bij zowel de
gemeenteraadsverkiezingen van 2014 (-452 zetels) als de Europese verkiezingen
van dat jaar (-2,65%) en Provinciale Statenverkiezingen 2015 (-44 zetels). Bij
virtuele peilingen voor een nieuwe Tweede Kamer, in 2016, zakte de PvdA tot
onder de tien zetels.

Op 23 september 2016 stelde hij zich kandidaat voor het lijsttrekkerschap van
zijn partij bij de Tweede Kamerverkiezingen van maart 2017. In oktober 2016 gaf
hij aan premier te willen worden in het geval dat de PvdA als de grootste partij
uit de verkiezingen ging komen. De PvdA kwam toen in de peilingen niet boven de
10 zetels uit. Op 24 oktober 2016 verkondigde Samsom dat hij na de Tweede
Kamerverkiezingen de fracties van PvdA en GroenLinks met elkaar wilde laten
fuseren. Hij hoopte daarmee de grootste fractie te kunnen vormen. Het plan kreeg
onvoldoende steun.

Op 9 december 2016 verloor Samsom in een ledenraadpleging met 54,5 tegen 45,5
procent van de stemmen een tweegevecht met Lodewijk Asscher om het
lijsttrekkerschap van de PvdA voor de Tweede Kamerverkiezingen van maart 2017 en
daarmee de strijd om het partijleiderschap. Samsom kondigde meteen aan per 12
december af te treden als fractieleider en te vertrekken uit de Tweede Kamer.
Samsom was de eerste PvdA-partijleider die werd weggestemd. De opkomst bij de
verkiezing was 62 procent. Op 12 december 2016 werd hij als fractievoorzitter
opgevolgd door Attje Kuiken.

Tijdens zijn partijleiderschap vertrokken drie PvdA'ers uit onvrede uit de
Tweede Kamer. Naast dit drietal waren er twee PvdA'ers, Tunahan Kuzu en Selçuk
Öztürk, die uit de fractie werden gezet.

Samsom groeide op in een a-religieus gezin. Hij noemt zichzelf een atheïst,
rookt niet en eet vegetarisch. Zwemmen en waterpolo zijn zijn favoriete sporten.
Samsom was getrouwd en heeft twee kinderen. Op 19 augustus 2013 werd
bekendgemaakt dat hij ging scheiden. Samsom is woonachtig in Leiden.

In 2005 en 2006 won Samsom de Nationale Nieuwsquiz (NCRV). In 2008 won hij de
Nationale IQ-test van BNN met een IQ van 136 punten. Tevens won hij in 2008 de
'De avond van de Grote Geschiedenis Quiz".



https://nl.wikipedia.org/wiki/Pablo_Escobar

Pablo Emilio Escobar Gaviria (Rionegro, 1 december 1949 – Medellín, 2 december
1993) was een beruchte Colombiaanse drugsbaron, die een van de rijkste mensen
ter wereld werd door zijn wereldwijde handel in cocaïne.

Escobar begon zijn criminele carrière met het stelen van grafstenen. Later werd
hij actief als autodief in de straten van Medellín in Colombia. Daarna ging hij
in cocaïne handelen en begon hij zijn drugsimperium in de jaren zeventig op te
bouwen.

Het drugsnetwerk van Escobar werd in de jaren tachtig breed bekend. Zijn Cartel
de Medellín (Medellínkartel) zou het grootste deel van de drugshandel naar
Mexico, Ecuador, Puerto Rico en de Dominicaanse Republiek hebben beheerst,
waarbij de cocaïnebase voornamelijk werd geïmporteerd uit Peru en Bolivia. De
Colombiaanse coca was in die periode van inferieure kwaliteit.

Escobar kocht vele overheidsdienaren om onder het motto plata o plomo; Spaans
voor zilver of lood, hetgeen betekent "accepteer het smeergeld of je krijgt een
kogel". Pablo Escobar is zelf ook nog actief geweest in de politiek. In mei 1982
werd hij verkozen tot volksafgevaardigde. Terwijl Escobar nog in de politiek
zat, bleef hij doorgaan met het bedreigen en omkopen van ambtenaren. In 1983 was
het politieke leven van Escobar alweer voorbij. Uit woede wilde hij de mensen
terugpakken die hem het politiek bedrijven onmogelijk hadden gemaakt. Hij was
verantwoordelijk voor de moord op drie kandidaten voor het presidentschap en
diverse bomaanslagen. Het Medellínkartel was tevens betrokken bij een dodelijke
criminele oorlog met haar grootste concurrent, het Calikartel.

Op zijn toppunt verdiende Escobar ongeveer 60 miljoen dollar per dag en werd hij
door het zakentijdschrift Forbes genoemd als de op zeven na rijkste man op de
wereld, toen zijn Medellínkartel 80 procent van de wereldhandel in cocaïne in
handen had. Escobar werd doodgeschoten tijdens zijn arrestatie op 2 december
1993. Sommige mensen beweren, dat hij, nadat hij neergeschoten werd, op het dak
in elkaar zakte en zichzelf daarna door het hoofd schoot. Na Escobars dood viel
het Medellínkartel uiteen en werd de cocaïnemarkt lange tijd gedomineerd door
het Calikartel, totdat de leiders daarvan gedurende de jaren negentig werden
gedood of gevangengenomen.



https://nl.wikipedia.org/wiki/Waddeneilanden

De Waddeneilanden liggen in de Noordzee, ten noorden van Nederland en Duitsland
en ten westen van Denemarken. Tussen de eilanden en het vasteland ligt de
Waddenzee, die bij eb grotendeels droogvalt en daardoor een zeer belangrijk
foerageergebied is voor vogels. De Waddeneilanden hebben een totale oppervlakte
van 1047,5 km² en worden bewoond door ongeveer 81.300 inwoners. Het grootste
eiland is het Nederlandse Texel, gevolgd door het Deense Rømø en het Duitse
Sylt. Sylt heeft met ongeveer 21.000 inwoners de grootste bevolking van alle
eilanden.

Ten noorden van de Nederlandse en Duitse Waddeneilanden liggen drukbevaren
scheepvaartroutes en verkeersscheidingsstelsels van Het Kanaal naar de
riviermondingen en havens van de Duitse Bocht.

Tijdens de koudste periode aan het eind van de laatste ijstijd, ongeveer 18.000
jaar geleden, lag de zeespiegel ruim honderd meter onder het huidige zeeniveau.
De Noordzeebodem lag toen grotendeels droog. Na deze periode smolten de
ijskappen waardoor de zeespiegel steeg, en er water in de Noordzee kon lopen.
Grofweg 7000 jaar geleden lag de kustlijn ongeveer in de buurt van de huidige
kust. Door golfwerking en getijbewegingen werd er sediment vanuit zee naar de
kust getransporteerd. Dit sediment werd afgezet langs de kust en in het nabije
achterland, dat daardoor telkens iets hoger kwamen te liggen en zo niet verdronk
door de nog snel stijgende zeespiegel. In de Duitse Bocht en langs grote delen
van de Nederlandse en Vlaamse kust ontstonden zo wadden met getijgeulen
(zeegaten) en kwelders. Aan de noordzeekant lagen lokaal zandige strandwallen.

Hierna zwakte de zeespiegelstijging af en vanaf ongeveer 5000 jaar geleden
konden de eerste aaneengesloten strandwallen in West-Nederland bewaard blijven.
De getijgeulen in het achterland slibden veelal dicht en de voormalige wadden en
kwelders raakten bedekt met een veenmoeras. In Noord-Nederland (grofweg ten
oosten van Vlieland) was de situatie anders. Hier waren de strandwallen niet
aaneengesloten, ze zijn altijd onderbroken geweest door getijgeulen die
uitkwamen op het achterliggende wadden- en kweldergebied. Deze onderbroken
strandwallen vormen de kern van de meeste Waddeneilanden. Op de eilanden zelf
ontstonden duinen, opgewaaid vanaf het strand, aan de zuidkant werden kwelders
gevormd.

Al ver voor het begin van onze jaartelling was er menselijke bewoning in het
waddengebied. Tot de 8e eeuw n.Chr. vindt deze bewoning met name plaats op
terpen. De leefomstandigheden zijn slecht, zoals uit een citaat van de Romein
Plinius de Jongere blijkt:

Rond het jaar 1000 werd begonnen met de aanleg van dijken. Een belangrijke rol
hierbij wordt gespeeld door kloosterlingen, onder andere die van het klooster
van Aduard. Maar ook daarvoor werden al pogingen ondernomen de zee te bedwingen.
Bij het Friese Peins (in de gemeente Franeker) is een 40 meter lang stuk dijk
ontdekt dat vermoedelijk uit de 1e of 2e eeuw v.Chr. stamt.

In de late middeleeuwen kreeg de bedijking steeds meer vorm en neemt de
wateroverlast af. Vanaf de 17e eeuw werden de dijken door landaanwinning steeds
meer opgeschoven. Het hoogtepunt hiervan vond plaats in de 19e en 20e eeuw. Ook
de duinenrij ten zuiden van de Waddenzee was onderhevig aan dit proces, maar
ingrijpen van de mens voorkwam dat de vele stormvloeden de kust van de
provincies Noord- en Zuid-Holland definitief veranderden in losse eilanden met
een waddenvlakte daarachter. Wel hebben stormvloeden rond 1200 als gevolg gehad
dat de noordelijke kust van West-Friesland uiteen brak in vijf eilanden. Rond
1600 waren de vier langs de westkust alweer teruggewonnen, maar Wieringen, ten
zuidoosten van Texel, bleef tot in de 20e eeuw een eiland. Door sommigen wordt
Wieringen daarom tot de Waddeneilanden gerekend, maar het heeft eigenlijk een
andere ontstaansgeschiedenis: het is een stuwwal uit de Riss-ijstijd.

In Friesland en Groningen zijn vele plannen gemaakt om de Waddenzee in te dijken
en droog te maken. Zodoende zouden de eilanden weer deel gaan uitmaken van het
vasteland. Natuur- en milieubewegingen hebben dit altijd door actievoering weten
te voorkomen.

In 1872 werd een dam van het Friese Holwerd naar Ameland aangelegd, op het
toenmalige wantij. De dam liep al snel na de aanleg zoveel stormschade op dat al
in 1882 besloten werd de dam op te geven. De dam is sinds die tijd bijna geheel
weggeslagen, al zijn er, onder andere aan beide uiteinden, nog restanten te
vinden.

In de noordelijke Waddenzee blijkt het bouwen van dammen aanzienlijk
eenvoudiger. Nordstrand is nu zozeer met dijken aan de wal verbonden dat er
eigenlijk geen sprake meer kan zijn van een eiland, en ook Langeneß, Oland,
Nordstrandischmoor, Hamburger Hallig, Sylt en Rømø zijn alle via een dam
bereikbaar. Mandø is zelfs zonder dam bereikbaar, via een getijdeweg.

De naam Waddeneilanden is ontleend aan het waddengebied, dat tussen de eilanden
en het vasteland ligt. Hij werd voor het eerst gebruikt in een leerboek, gedrukt
te Groningen in 1819. Eerder sprak men over de Noord-Hollandse en Friese
eilanden of vooreilanden der Noord Zee.

In de loop van de 19e eeuw raakte de benaming Waddeneilanden verder in zwang,
vooral nadat hij zijn intree deed in de bekende aardrijkskundeboeken van P.G.
Bos (1875) en de door hem samengestelde Bosatlas (1881). In Duitsland en
Denemarken worden de vergelijkbare benamingen gebruikt; in Duitsland is de term
Noordzee-eilanden (Nordseeinseln) echter gangbaarder.

Elk van de vijf eilanden is een gemeente. Texel behoort tot Noord-Holland, de
overige sinds 1942 tot Friesland. Samenwerkingsverband VAST voorziet in een
hechtere, formele samenwerking tussen de Friese Waddeneilanden.

De Nederlandse Waddeneilanden worden in het Duits Westfriesische Inseln genoemd.
De letterlijke vertaling hiervan (West-Friese Eilanden) is in het Nederlands
niet gangbaar.

De zandplaten Rif, Engelsmanplaat, Simonszand, Zuiderduintjes, Richel en Griend
zijn gezien de grootte geen eiland te noemen. Het voormalige eiland Wieringen is
te vinden in de kop van Noord-Holland, pal tegen de Afsluitdijk aan. Omdat het
een voormalig eiland betreft is het niet op de kaart afgebeeld.

Daarnaast kende het Nederlandse wad de inmiddels verdwenen eilanden
Moenkelangenoe en Bosch, die beide ten oosten van Schiermonnikoog lagen, en
Eierland, dat is vastgegroeid aan Texel.

De Duitse eilanden hebben een oppervlakte van 448,5,2 km² en tellen 53.296
inwoners. Vanaf verschillende Duitse waddeneilanden is het mogelijk een
boottocht te maken naar het rotseilandje Helgoland dat 70 kilometer uit de kust
ligt in de Duitse Bocht. Dit is geen echt waddeneiland, maar er zijn sterke
culturele banden met het waddengebied. Zo spreekt men er een dialect van het
Noord-Fries.

Overigens gelden niet alle bovengenoemde eilanden als officiële eilanden. Om aan
de definitie van een eiland te voldoen moet minimaal 160 hectare bij gemiddeld
hoog water niet meer door de Noordzee worden overspoeld. In juli 2003 maakte de
Nedersaksische dienst voor waterhuishouding, kust- en natuurbescherming (NLWKN)
bekend dat de zandbank Kachelotplate, gelegen ten noorden van de Eems tussen
Borkum en Juist, in de afgelopen jaren zo is aangegroeid dat het een echt eiland
is geworden. De zandplaat beslaat dan zo'n 2,5 bij 1,2 kilometer, ofwel 300
hectare.

Het Duitse wad kende daarnaast de inmiddels verdwenen eilanden Buise, dat
gedeeltelijk voortleeft als het oostelijke deel van Norderney, en Bant.

Ten zuiden van Rømø lag in de 20e eeuw nog de enige Deense hallig, Jordsand,
maar in 1999 bleken de laatste resten daarvan verdwenen. Ten noorden van Fanø is
de zandkust in de loop van de historie enkele malen verder geopend en weer
gesloten, maar op het moment is de kustlijn, op twee westkust-fjorden na, weer
geheel gesloten. De Deense eilanden hebben een oppervlakte van 193,8 km² en
tellen 4173 inwoners.

De tweede beweging is de haakvorming: langs de zeegaten ontstaan haakvormige
zandrichels, die van vorm veranderen met het verschuiven van de zeearm. Door het
aanwassen van de haken ontstaan nieuwe platen zoals de Noorder- en Zuiderhaaks.
Soms groeit zo'n plaat, ontstaan waar een eiland weggewandeld is, weer vast aan
het eiland, waardoor dat verloren gegaan gebied terugwint.



https://nl.wikipedia.org/wiki/Franse_Revolutie

De Franse Revolutie (1789–1799) was een invloedrijke politieke omwenteling aan
het eind van de 18e eeuw waarbij de absolute monarchie die Frankrijk drie eeuwen
had geregeerd werd afgeschaft en de Eerste Franse Republiek werd opgericht. De
macht en de privileges van adel en geestelijkheid werden massaal teruggedrongen
onder druk van radicale politieke groeperingen, de mensenmassa in de steden en
boeren op het platteland. De oude ideeën van absolutisme, aristocratie en de
macht van de kerk werden vervangen door de principes van Liberté, égalité,
fraternité, oftewel vrijheid, gelijkheid en broederschap. De Franse Revolutie
heeft verstrekkende en blijvende veranderingen teweeggebracht in Frankrijk, die
zich verspreidden over heel Europa.

De constitutionele en ideologische hervormingen gingen gepaard met burgeroorlog
en terreur. Om de politieke problemen te boven te komen en de onbestuurbaarheid
van revolutionair Frankrijk te verdoezelen, stuurde de girondijnse politieke
fractie aan op oorlog, met als excuus de dreigende taal van verschillende
Europese mogendheden, die vreesden dat de revolutionaire ideeën zouden overslaan
naar hun landen (dit waren de Coalitieoorlogen). Door de Slag bij Waterloo
konden die het koningshuis herstellen (de Restauratie).

Het Ancien Régime had zichzelf gedurende de 18e eeuw steeds verder uitgehold en
implodeerde uiteindelijk tijdens verwoede hervormingspogingen, die telkens op
hevige tegenstand van de geprivilegieerden stuitten.

Moderne auteurs, zoals Simon Schama, William Doyle en Michel Antoine plaatsen
vraagtekens bij de uitleg van klassenstrijd, armoede, ellende, tirannie en
koninklijke incompetentie. De balans van de regering van Lodewijk XV was volgens
Michel Antoine vrij positief; Lodewijk XVI erfde een relatief overzichtelijke
situatie. De staatsschuld was niet écht een probleem - soortgelijke problemen
waren al eerder opgelost door de Regent of door minister Terray. Waarom is de
revolutie dan niet uitgebroken in andere landen met soortgelijke sociale
problemen - Pruisen, Engeland, de tientallen Duitse vorstendommetjes of Spanje
met zijn extreme armoede? Schama legt een belangrijke oorzaak van deze
collectieve zelfvernietiging bij individuen, politici, redenaars, die het grauw
opzweepten en ook bij het gekuip van de hoge adel (het ambitieuze Huis van
Orleans nam actief deel aan de agitatie (Philippe-Égalité); een andere stoker
was de prins van Conti). Michel Antoine legt uit hoe het opruien door de
parlementaire kringen, gevolgd door de hoge adel, tot een algemeen misprijzen
voor de koning leidde en dat de oorzaak van de Revolutie reeds vroeg in de 18e
eeuw ligt.[bron?]

De schuldenlast van de Staat, en de onmogelijkheid om op legale wijze
hervormingen door te voeren tegen de wil van de Parlementen en de
geprivilegieerden, maakten een bankroet onafwendbaar. De Koning riep een
Assemblée des Notables bijeen, zonder oplossing, en organiseerde ten slotte een
Staten-Generaal. Er werden verkiezingen georganiseerd volgens een ingewikkeld,
getrapt systeem, waarbij een zeer ruime vertegenwoordiging werd gecreëerd (élke
Fransman die op de belastinglijst stond nam deel aan de verkiezingen voor de
Derde Stand, ook diegenen die niet betaalden; bij de geestelijkheid mocht elke
pastoor stemmen, hetgeen een grote groep niet-edelen in de vertegenwoordiging
van de Eerste Stand bracht).

Traditioneel moesten de drie Standen apart vergaderen en stemmen, wat nadelig
was voor de Derde Stand, die evenveel leden mocht afvaardigen als de twee andere
standen samen en die wist dat de clerus een belangrijke minderheid
sympathisanten voor hun zaak bevatte. De Derde Stand eiste dat er hoofdelijk en
gezamenlijk gestemd werd en weigerde apart te vergaderen. De afgevaardigden
waren bovendien naar Parijs gekomen, gewapend met Cahiers de Doléances, met alle
eisen van het Volk, en beschouwden zich als gelegitimeerd om fundamentele
hervormingen door te voeren, wat niet de bedoeling van de koning was, die een
toespraak hield waarin hij waarschuwde voor te veel innovaties, en ook niet de
bedoeling van Necker, die een redevoering van drie uur over financiën hield. De
afgevaardigden van de Derde Stand waren evenwel niet gekomen om over geld te
praten en laten zich niet terugdringen in die rol. Op 17 juni 1789 roept de
Derde Stand zich uit tot de Assemblée nationale (nationale vergadering - niet te
verwarren met de huidige Franse assemblée nationale). Op dat moment liet koning
Lodewijk XVI, in diepe rouw over de dood van zijn zoon, de vergaderzaal sluiten.
Heethoofden beweerden dat de Koning de Assemblée wilde opheffen en men besloot
uit te wijken naar de Kaatsbaan. Het past in de politieke agenda van latere
historici om de sluiting van de Assemblée aan de intrigerende koningin toe te
schrijven. Hier werd de Eed op de Kaatsbaan gezworen, waarin verklaard werd niet
uit elkaar te zullen gaan tot het land een Grondwet zou hebben. Adel en
geestelijkheid sloten zich aan bij de Nationale Assemblée, op één persoon na. Ze
wisten niet dat dit de start was van de Franse Revolutie en het einde van het
Ancien Régime. Op 9 juli noemde de Assemblée zich "Assemblée nationale
constituante'', Nationale grondwetgevende vergadering.

Er ontstond - vooral bij de gewone bevolking van Parijs - wantrouwen ten
opzichte van de koning en de aristocratie. Sinds het ontslag van eerste minister
de Brienne was het onrustig geweest in Parijs. Op 27 april 1789 waren er
bloedige rellen uitgebroken door het gerucht dat de industrieel Réveillon de
lonen wilde verlagen. De arme wijk van de Faubourg Saint-Antoine was sindsdien
in permanente opschudding. Op een moment dat de rijke burgerij de macht meende
te krijgen, bleek dat troepen rondom Parijs werden verzameld en dat bovendien de
koning de populaire minister Necker, een bankier, had ontslagen en in diens
plaats de hardliner de Breteuil had benoemd. Voor het wereldje van zich
verrijkende bankiers en speculanten was dit een schok. Bereidde de koning een
staatsgreep voor, met de benoeming van baron de Breteuil? De rijke bourgeoisie
ging het gepeupel als stormram gebruiken.

Bankiers Jean-Frédéric Perregaux en Étienne Delessert deelden wapens uit.
Volksmenners namen hun kans waar: Camille Desmoulins nam de leiding van de
gebeurtenissen in handen. Parijs was een gemakkelijke prooi, want op 12 juli had
de ontevreden militaire commandant, de Besenval, de ordehandhaving uit Parijs
teruggetrokken. In de ochtend van 14 juli nam een bende revolutionairen het
Hôtel des Invalides in, om zich te bewapenen. Zij vonden er musketten en
kanonnen, maar geen buskruit. Zij trokken naar het fort van de Bastille, waar
een voorraad buskruit lag. Op 14 juli 1789 werd de Bastille bestormd, het kruit
buitgemaakt, de gouverneur van de Bastille beestachtig vermoord, en de paar
gevangenen (vier valsemunters, twee gekken en de graaf van Solages, mogelijk een
seksuele delinquent, opgesloten op kosten van zijn familie) triomfantelijk
bevrijd (de gekken werden later weer opgesloten in het asile de Charenton).

Latere geschiedschrijving verfraaide de werkelijkheid en stelde de val van de
Bastille voor als het einde van een koninklijk symbool van onderdrukking. In
feite was het de start van de gewapende opstand en het bloedvergieten en de
regering van volksmenners. De opstand breidde zich uit naar het platteland waar
de bevolking de eigendommen van de aristocratie aanviel. De bestorming van de
Bastille werd het belangrijkste symbool van de revolutionaire gebeurtenissen.

De bourgeoisie, bankiers en speculanten wonnen de dag: op 16 juli benoemde de
koning Necker opnieuw als minister. Om het gepeupel "na gebruik" weer in bedwang
te krijgen, kocht de burgerij de wapens weer op - aan 40 sous per stuk - en
bewapende hiermee een burgermilitie die ze Nationale Garde noemden. Hierdoor
beschikte de burgerij over een eigen leger. Alleen "actieve burgers" (lees: rijk
genoeg om belastingen te betalen) mochten lid zijn van de Garde.

Vanaf juli 1789 werd de grondwet voorbereid in commissies. De vergadering werd
verontrust door een reeks boerenrevoltes - die reeds van eind 1788 woedden -
tegen de heerlijke rechten, bekend als "la Grande Peur". Om de boeren te
kalmeren werd besloten de heerlijke rechten (de rechten die de feodale heren
bezaten) "af te schaffen". De heerlijke rechten waaronder de boeren gebukt
gingen waren onder meer:

Het was niet te verwachten dat de vergadering, die uit rijke burgers, kerk en
adel bestond, echt iets aan de situatie van de boeren zou doen. De vergadering
wilde bij haar (afgedwongen) hervorming vooral het eigendomsrecht respecteren.
Tussen 5 en 11 augustus volgde een reeks nieuwe decreten die de essentiële
heerlijke rechten als eigendomsrecht beschouwde en beschermde. Men kwam dus
meteen terug op de genomen beslissing.

Zo bestond de revolutionaire "afschaffing" van de heerlijke rechten vooral uit
een recht van de boeren om de belastingen en verplichtingen af te kopen. Aan een
tarief van 30 maal het jaarlijks cijnsbedrag kon de arme boer evenwel zijn cijns
niet afkopen (de normale prijs was 1:20). Ook de banaliteiten moesten afgekocht
worden. De mainmorte werd tot "successiebelasting" herdoopt. Cijns werd herdoopt
tot pacht. De kerkelijke tienden werden afgeschaft - maar bleven van kracht tot
men een ander middel ter financiering van de Kerk gevonden zou hebben. Het
adellijk monopolie op de jacht werd afgeschaft - de landeigenaren mochten nu ook
jagen. De banaliteiten (molen, oven...) die in een geschreven overeenkomst
vastgelegd waren, of waar vanwege de feodale heer een tegenprestatie stond,
bleven bewaard. Praktisch gezien verkregen de burgerlijke grootgrondbezitters de
vroegere adellijke rechten - er werden alleen symbolische offers gebracht.

Peter Kropotkin wijdt verschillende hoofdstukken (17-18 en 26-27) van zijn boek
La Grande Révolution aan deze historische maskerade, en titelt zijn hoofdstuk 18
"De feodale rechten blijven". Een artikel uit de decreten van 1790 stelt zelfs
onomwonden

De nieuwe burger-grootgrondbezitters lieten geen enkele kans onbenut om de
feodale uitbuiting van de boeren revolutionair legaal te sanctioneren. De wet
van 15 maart 1790 stelde dat ook illegaal verkregen heerlijke rechten moesten
betaald worden, tenzij dat de boer kon bewijzen ze niet verschuldigd te zijn. En
dan nóg kreeg de burger-feodale heer de bovenhand: rechten die al sinds dertig
jaar uitgeoefend werden, werden door de wet vanzelf erkend.

Uiteindelijk worden de kerkelijke tienden afgeschaft. Maar als de boeren op een
financiële verlichting rekenden, werden ze ontgoocheld. De landeigenaren
verhoogden meteen de pacht en staken de winst in eigen zak . Nu de Kerk geen
inkomsten meer had, stortte het systeem van bijstand, armenhulp en scholen, dat
via de Kerk uit de tienden gefinancierd werd, in elkaar.

Deze ondoeltreffende maatregelen hadden geen effect op de onrust onder de
boeren, die reeds vóór 1789 waren gestopt met herendiensten te leveren, en cijns
te betalen. In februari 1790 rapporteerde de abbé Grégoire aan de Assemblée dat
de boerenonlusten bleven duren en in hevigheid toegenomen waren.

De Assemblée voorzag de landeigenaren van de nodige legale wapens om de rechten
af te dwingen, en de burgers organiseerden milities om de opstanden van wat zij
"brigands" en "dieven" noemden, de kop in te drukken. In de Moniteur van 6 juni
1790 verschijnt

De verkoopbaarheid (venalité) van ambten, typisch voor het Ancien Régime en een
belangrijke bron van inkomsten voor de overheid (om een ambt erfelijk te houden,
moest de ambthouder een belasting betalen, de "paulette"), werd eveneens
afgeschaft en de eigenaars van de ambten werden vergoed voor de geleden schade,
een vergoeding die later weer in de staatskas vloeide toen die belangrijke
bedragen opnieuw geïnvesteerd werden in de aankoop van de verbeurde kerkelijke
bezittingen.

Op 26 augustus 1789 is er de Déclaration des Droits de l’Homme et des Citoyens
als de emancipatie van de nieuwe wereldbeschouwing. De 17 artikelen behandelen
ieder aspect van de nieuwe staatsopvatting. Hoewel nu iedereen gelijk is,
blijven de boeren en arbeiders legaal onderdrukt, en zonder recht op politieke
vertegenwoordiging. Ook vrouwen krijgen geen rechten. De slavernij blijft
ingesteld in de koloniën, onder meer dankzij vertegenwoordigers als Barnave,
Malouet en Alexandre de Lameth, die in de wet van 8 maart 1790 de
beslissingsmacht over koloniale zaken aan de koloniale assemblées doen
toewijzen. Ook het ijveren voor bevrijding van slaven wordt bij deze wet een
gevaarlijke en strafbare zaak - een aanval op het eigendomsrecht, en dus een
aanval op de Rechten van de Mens. De journalist en redenaar Camille Desmoulins,
revolutionair van het eerste uur, schrijft L'esclavage, la tyrannie,
l'oppression sont consacrés en loi (Slavernij, tyrannie en verdrukking zijn
vastgelegd in de wet). Het is opmerkelijk dat één Mensenrecht tweemaal genoemd
wordt in de Verklaring, en de tweede keer onaantastbaar en heilig: het
eigendomsrecht. Door de heiligheid van het eigendom rechtvaardigt de bezittende
klasse de handhaving van de feodale rechten - zij het dan onder andere namen -,
het geweld tegen boeren en arbeiders vanwege de Nationale Garde, en de
slavernij.

Een decreet van 1790 schafte de Lettres de cachet af, een juridisch instrument
uit het Ancien Régime waarmee een pleger van een misdrijf, of geldverkwister,
herrieschopper, gek of dronkaard zonder tussenkomst van de rechtbank een tijd
opgesloten kon worden, soms ook om de eer van een goede familie te vrijwaren
door een proces te vermijden. Wie voorheen door zo'n Lettre de cachet was
vastgezet in een Maison de Force werd nu, ook zonder vorm van proces, in een
Maison d'amelioration opgesloten, met dezelfde strafmaat. Alles bleef bij het
oude, en de "vooruitgang" bleef beperkt tot het geven van een andere naam.
Aangezien de term Maison d'amelioration geen ingang vond in de volksmond, leek
de nieuwe situatie erg op de oude.

Het decreet van 15 oktober 1790 schafte het Parlement van Parijs af, een
rechtbank die in het Ancien Régime als Grondwettelijk Hof fungeerde, en de
decreten van de "absolute" koning aan de fundamentele wetten en vrijheden
toetste. Ongehinderd door juridische oppositie zou de Wetgevende macht in het
Revolutionaire Frankrijk nog absoluter kunnen regeren dan de koning daarvoor.
Pas in 1958 zal het Franse regime weer een juridisch tegengewicht dulden, de
Grondwettelijke Raad.

In de Assemblée ontstaat een opsplitsing in fracties. Rechts wordt
vertegenwoordigd door de aristocraten. Zij verdedigen de belangen van de
geprivilegieerden. Links staan de democraten of jakobijnen met onder meer
Robespierre; zij eisen algemeen stemrecht (voor mannen). Het centrum vormt de
grootste groep, het zijn de monarchisten. Zij aanvaarden de afschaffing van de
privileges maar zijn koningsgezind. Vanaf 1790 vergadert in een leeg
franciskanenklooster (Couvent des Cordeliers) de club der Cordeliers, een
extremistische pressiegroep. In tegenstelling tot de elitaire Jacobijnen was hun
lidmaatschap gratis. De Cordeliers hadden hun eigen demagogische scheldpers
(l'Ami du Peuple en Le Père Duchesne) van Marat en Hébert om de Publieke Opinie
te manipuleren. Vanuit deze club werden steeds extremere stappen geëist (zoals
de afzetting van de koning, het verbieden van religie of Ontkerstening) en werd
agitatie en voortdurende opstand voorbereid, zoals de betoging van het Champ de
Mars in 1791 en de bestorming van de Tuilerieën in 1792. De Cordeliers werden
gefinancierd door groepen die gebaat waren bij oorlog en chaos (speculanten,
corrupte politici, buitenlandse bankiers), die uiteindelijk de Cordeliers
opdeelden in Hébertisten (Exagérés, of "overdrijvers") en Dantonisten
(Indulgents of "vergevingsgezinden").

Hoewel de Assemblée bijeengeroepen was om een oplossing te vinden voor de
benarde financiële situatie van het land heeft ze tot nu geen stappen daartoe
ondernomen. De bevolking had de belastingsinners verdreven, en de Assemblée had
vele belastingen illegaal verklaard. Deze ingrepen waren niet van aard het
overheidsdeficit te verkleinen. Een belastingvoet van 25 percent op alle
inkomens wordt voorgesteld, tot grote consternatie van de afgevaardigden - zó
hoog waren de belastingen onder het Ancien Régime nooit geweest, men had gehoopt
op een vermindering, en sommige dromers (in de cahiers de doléances) op een
afschaffing van inkomstenbelasting (de gehate taille). Een ontgoocheling.

Maar de gehoopte sommen komen niet in de kas, en de banken verlenen geen krediet
meer. Er wordt voor een expediënt gekozen om gauw de kas te vullen: bij de wet
van 2 november 1789 wordt beslag gelegd op de kerkelijke goederen. De
geestelijken worden ambtenaren en moeten een eed van trouw afleggen. De
kloostergeloften worden afgeschaft. De geestelijken worden ingedeeld bij de
"constitutionnels" of bij de "réfractaires" naargelang ze al dan niet trouw
zwoeren. De geconfisqueerde goederen van de Kerk worden als Nationaal goed in
een Caisse ondergebracht, in afwachting van hun geleidelijke verkoop. Zij dienen
als onderpand voor de uitgifte van papiergeld, de Assignaten. Deze financiële
kunstgreep loopt zo goed (en de belastingsinning zo slecht), dat men steeds meer
assignaten gaat drukken, met hyperinflatie tot gevolg. Om de uitgifte van
assignaten verder te zetten, neemt de Overheid vanaf 1792 de goederen van de
geëmigreerde adel in beslag. Daarna worden ook de goederen van de "verdachten"
en veroordeelden aan het nationaal goed toegevoegd. Wanneer ook dat niet
volstaat, wordt er oorlog gevoerd, en worden de veroverde gebieden geplunderd
(onder meer het huidige België) waar de domeinen van kerken, kloosters en
emigranten in de veiling gaan. Vele historisch waardevolle gebouwen, kastelen,
kerken en kloosters, werden gesloopt (Lijst van cultureel erfgoed dat teloor
ging door de Franse Revolutie) door de nieuwe eigenaars (later de bande noire
genoemd), die er vaak een industriële bestemming voor kozen of gewoon de
gesloopte materialen verkochten.

De verkoop van het nationaal goed en de speculatie maakte de corrupte
revolutionaire politici rijk. Santerre, Pache, Jean-Pierre de Batz,
Stanislas-Marie Maillard, Jean-Baptiste Carrier, Joseph Le Bon, Joseph Fouché,
Cambacérès, Jean-Lambert Tallien, Bertrand Barère de Vieuzac en anderen wendden
hun invloed aan om de inbeslaggenomen goederen goedkoop te kopen en voor een
veelvoud weer op de markt te brengen. Dat één enkele revolutionair zich niet
verrijkt, was een eretitel waard: zo werd Robespierre de onomkoopbare genoemd -
het zou hem zuur opbreken, de meest corrupten zouden later Robespierre ten val
brengen.

Onvoorstelbare fortuinen - de bezittingen van kerk, adel en veroordeelden -
werden kunstmatig onder de waarde aan de corrupte speculanten verkocht - vaak
revolutionaire politici die met stromannen werkten. De administrateurs van het
Nationaal Goed werden door "syndicaten", verenigingen van speculanten, ertoe
gebracht (door betaling of andere middelen) om de te verkopen loten samen te
voegen tot één groot lot, zodanig dat de prijs buiten bereik van individuele
beleggers lag. Het syndicaat werd dus de enig mogelijke koper. Na de toewijzing
hielden de leden een nieuwe, besloten veiling van de opnieuw in kleinere
behapbare stukken verdeelde grote loten. De opbrengsten werden verdeeld onder de
leden, en een deel werd aan de corrupte administrateurs gegeven.

Een andere bron van rijkdom kwam beschikbaar in 1792, bij het uitbreken van de
oorlog. Er werd grof geld verdiend aan de leveranties van goederen aan het
leger. Ook de bevoorrading kwam in handen van speculanten. Uiteindelijk
verenigden de belanghebbenden zich in een politieke groepering rondom de
journalist en uitgever Hébert - Hébertisten of ook Exagérés - met als doel de
Revolutie verder te radicaliseren, oorlog te voeren en hun critici uit te
schakelen. Vooraanstaande bankiers (de Laborde, de Koch) steunden de beweging en
de Hébertistische pers, en betaalden agitatoren. Hoewel een aantal Hébertisten
tijdens de Terreur aan de guillotine werden overgeleverd, slaagden de meesten
erin te overleven. Sommigen werden pas onder Napoleon gevat. Velen werden
ongemoeid gelaten - de Hébertist Joseph Fouché was bij zijn dood in 1820 de
rijkste man van Frankrijk. Santerre stierf arm: de kleine brouwer en bestormer
van de Bastille werd in enkele jaren tijd kasteelheer en grootgrondbezitter,
maar werd door toedoen van de Onomkoopbare (Robespierre) vastgezet en moest na
de Terreur enorme sommen verduisterd geld terugbetalen.

Na de plundering van de Tuilerieën in augustus 1792 kwam aan het licht dat
sommige revolutionairen zich door de koning hadden laten betalen. Uit de ijzeren
kast van de koning kwamen bezwarende documenten tevoorschijn. De bekendste
omgekochte politicus was de ondertussen overleden Mirabeau. Ook volksmenner
Santerre had koninklijk geld aanvaard om een gematigdere koers te varen.
Politici haastten zich naar de Tuilerieëen om de gevonden documenten te
"ordenen", een ordening die onder meer de papieren over de corruptie van Danton
deed verdwijnen.

Ook voor kleinere garnalen bood de Revolutie kansen. De exagéré en gewezen
monnik François Chabot verdiende als lid van het Comité de Sûreté générale goed
geld door vervolging te verhinderen van verdachten in ruil voor steekpenningen.
Ook betrokken bij de frauduleuze liquidatie van een overheidsinstelling, de
Compagnie des Indes, voelde hij zich verplicht een huwelijk aan te gaan om via
een fictieve "bruidsschat" 700.000 pond wit te wassen. Hij werd door toedoen van
Robespierre onthoofd in 1794.

De bankier Jean-Frédéric Perregaux was een opmerkelijke spin in het corruptienet
en een financier van de agitatie van de Exagérés. Oorspronkelijk liet hij zich
in met graanspeculatie, en later met het financieren van de oorlogsinspanningen.
Hij versluisde grote omkoopsommen uit Engeland naar vooraanstaande Exagérés, met
het doel onrust te zaaien en de militaire operaties in de war te sturen. Hij
speelde een rol bij het financieren van de agitatie die leidde tot de Commune
insurrectionnelle en de aanval op de Tuilerieën. Door hem betaalde
revolutionairen droegen bij tot de radicalisering van de Revolutie. De
"onverklaarbare" militaire nederlagen onder meer in de Vendée en in het algemeen
onder het ministerie van Pache zijn wellicht aan zijn steekpenningen te wijten:
revolutionaire helden zoals generaal Westermann, en minister François Louis
Deforgues van Buitenlandse Zaken, een stroman van Pache, ontvingen via hem geld
uit Engeland.

Om hun agitatie uit te dragen, de Sansculotten op te hitsen en hun tegenstanders
uit te schakelen hadden de Exagérés een demagogische pers op maat: Hébert gaf
het scheldblad Le Père Duchesne uit, financieel gesteund door het Ministerie van
Oorlog van Pache, dat 600.000 abonnementen afnam, en Marat's L'Ami du Peuple.

Op 14 juni 1791 werd de Wet Le Chapelier afgekondigd. Historici[bron?] stellen
graag voor dat deze wet het afschaffen van de gilden beoogde, maar als negatief
effect ook verenigingen van boeren en arbeiders (vakbonden) verbood. In hun
ijver de Revolutie als een modernisering voor te stellen,[bron?] gaan zij
voorbij aan het feit dat Turgot reeds in 1776 de afschaffing van de gilden (les
jurandes) voorgesteld had. De Wet Le Chapelier, die stelt het is niet toegestaan
de burgers te scheiden van het Publiek Belang door in een geest van samenwerking
een intermediair belang te creëren beoogde in het bijzonder de
arbeidersverenigingen (compagnonnages) en stakingen te verbieden. Tot dan toe
regelden de compagnonnages collectief het loon van de arbeiders, na de wet stond
de arbeider alleen tegenover de patroon. De Wet werd tot in de 19e eeuw gebruikt
om syndicaten en stakingen te onderdrukken.

De koning en de koninklijke familie probeerden op 20 juni 1791 in een koets naar
de citadel van Montmédy te vluchten maar werden op 21 juni gevat in Varennes op
korte afstand van hun bestemming. Het gezelschap werd vernederd terug naar
Parijs gebracht. De meerderheid van de Assemblée bleef de koning trouw. De
Assemblée en de koning kwamen tot een vergelijk: in ruil voor een degelijke
positie als hoofd van de Uitvoerende Macht en het schrappen van de artikels met
betrekking tot de geestelijkheid, zwoer Lodewijk trouw aan de grondwet.

Op 3 september 1791 werd de grondwet definitief door stemming goedgekeurd. De
koning kreeg de uitvoerende macht. Het koninklijk handelen werd evenwel gedekt
door de ministers. De wetgevende macht kwam toe aan de Assemblée Nationale
Législative. Deze assemblée vormde het machtscentrum van de nieuwe maatschappij.
Deze maatschappij was er een van rijke burgers. De evidentie waarmee dit uit de
wetteksten was op te maken, de talloze compromissen en de bescherming van de
koning, vormden oorzaak van een diepe kloof tussen de Assemblée en de publieke
opinie. Nu het werk van de Assemblée constituante klaar was, ontbond men de
vergadering en hield verkiezingen. Alvorens uiteen te gaan, legde de Assemblée
vast, dat haar leden geen lid mochten zijn van de nieuwe Assemblée. Er bestonden
nu twee nieuwe "Standen" (zonder ze te noemen, want iedereen was nu citoyen of
burger): "actieve burgers" , mannen van boven 25 jaar die een minimum aan
belastingen betalen en "passieve burgers", vrouwen, jongeren, en de meeste
arbeiders, boeren en armen. De "passieven" mochten niet stemmen of deelnemen aan
de Nationale Garde. Het algemeen stemrecht, waarmee de koning de Staten-Generaal
(de Assemblée) had samengeroepen, was dus afgeschaft - de Revolutie kon niet
voorgesteld worden als een democratische vooruitgang. Tegenover 4 miljoen
actieven stonden 26 miljoen passieve burgers. De verkiezingen - volgens een
getrapt cijnskiesstelsel - alleen wie voldoende belastingen betaalde mocht
stemmen voor kiesmannen, die voldeden aan nóg hogere inkomenseisen, en die de
uiteindelijke afgevaardigden aanwezen - brachten een onervaren burgerelite aan
de macht.

In de nieuwe Assemblée législative werd de rechterzijde nu bevolkt door de
feuillants die gehecht bleven aan de constitutionele monarchie, zoals die door
de Assemblée constituante in de grondwet werd vastgelegd. Links bestond uit de
jakobijnen en de girondijnen die de grondwet verwierpen en streefden naar een
republiek. Daartussenin bevond zich een grote groep weifelende afgevaardigden
die deze of gene beslissing steunden afhankelijk van de politieke situatie of
hun interpretatie ervan. De jakobijnen probeerden de koning uit te schakelen
door lastercampagnes en georganiseerd geweld. De girondijnen stuurden aan op
oorlog om de bestuurlijke en financiële chaos te doen vergeten en de koning, die
vrede wenste, als verrader te kunnen elimineren.

Lodewijk XVI schreef In december 1791 aan baron de Breteuil "in haar ongeluk zal
de Natie geen andere uitweg meer weten dan zich in mijn armen te storten." Op 27
augustus 1791 kwamen de Oostenrijkse Keizer Leopold II en koning Frederik Willem
II van Pruisen bijeen en tekenden de Verklaring van Pillnitz. Hierbij riepen ze
de andere Europese grote mogendheden op om in te grijpen als Lodewijk XVI in
gevaar zou komen. Hun interventie reikte niet verder dan woorden, want Pruisen
hield zijn troepen liever klaar in het oosten, om een zo groot mogelijk stuk van
Polen te kunnen annexeren, met Rusland als concurrent (tweede Poolse Deling). Op
15 maart 1792 benoemde Lodewijk XVI een Girondijns, oorlogszuchtig, kabinet. De
Assemblée législative van Frankrijk greep de verklaring van Pillnitz aan als een
verkapte oorlogsverklaring en als excuus om op 20 april 1792 de door de
Girondijnen gewenste oorlog te verklaren aan Oostenrijk en de bondgenoten van
dit land. Daarop antwoordde Pruisen door de oorlog te verklaren aan Frankrijk.
Het nieuws over de ongelukkige afloop van de confrontaties deed het
revolutionaire enthousiasme weer oplaaien.

Tegen juni 1792 stevende de Revolutie op haar jammerlijk einde af. Voor het
ontgoochelde stadsproletariaat en de boeren was er niets veranderd. De arbeiders
leden nog steeds honger en waren legaal nog erger onderdrukt dan onder het
Ancien Régime (o.m. De Wet Le Chapelier) en voor de boeren was de met veel
omhaal aangekondigde afschaffing van de feodaliteit een maat voor niets geweest
- de rijke burgers-grootgrondbezitters hadden de plaats van de adel ingenomen.
Door het cijnskiesstelsel was het volk niet in de regering vertegenwoordigd. De
volksaanvoerder Marat schreef in l'Ami du Peuple

De koning en de royalisten voelden hun macht groeien. Grote delen van Frankrijk
waren in handen van de royalisten en in vele gebieden waren opstanden
uitgebroken tegen de revolutionaire regering, zoals in Perpignan, Arles, Mende
(Lozère) en de hele Vivarais.

Na een aanval van het Parijse volk op het paleis ontsloeg het royalistische
departementsbestuur de burgemeester van Parijs, Pétion. De opstandelingen werden
voor de rechtbank gedaagd. De koning en de royalisten voelden zich steeds
zekerder van hun stuk, maar tegelijkertijd marcheerden 500 gewapende
sansculotten vanuit Marseille op Parijs (la Marseillaise) en ook vanuit Brest
kwamen groepen sansculotten opmarcheren. Men wist dat het volk zich bewapende.

Wanneer de Duits-Oostenrijkse vijand Parijs naderde, sloeg de schrik de
revolutionaire machthebbers om het hart. De republikeinse Girondijnen poogden de
koning aan hun kant te krijgen, teneinde wat hun heilig was - het eigendom, de
macht en de corruptie die vele politici schatrijk maakte - te beschermen, maar
de koning, zeker van de spoedige aankomst van de Duitse bevrijders, en zich
gesteund voelend door troepen onder leiding van La Fayette en Luckner, wees de
toenadering af. De ontknoping leek in zicht en leek de vorm aan te nemen van een
bloedig herstel van de monarchie. De Jacobijnen wachtten af en deden slechts
ineffectieve voorstellen, zoals Robespierre, die nieuwe verkiezingen van een
Constituerende vergadering voorstelde.

Op 9 augustus 1792 maakten de Parijse Sansculotten en de militie van Marseille
gebruik van de dreigende nadering van het Oostenrijkse leger om de burgemeester,
Pétion, en het gemeentebestuur van Parijs (de Commune légale) af te zetten en te
vervangen door een "Commune insurrectionnelle", een eerste deel van een
gewelddadige staatsgreep. Het gepeupel beschikte nu over leiders met een
officiële functie, die hun wet konden stellen in de hoofdstad. De Commune
Insurrectionnelle beheerste vanaf dat moment de politiek en betwistte de macht
van de Assemblée en nadien de Convention.

Op 10 augustus 1792 vond de Bestorming van de Tuilerieën plaats. De
Gardes-Françaises keerden zich tegen de koning. Het gepeupel slachtte de
Zwitserse lijfwachten af. De koning vluchtte, maar werd opgesloten in de Temple.
De volksopstand, voorbereid en opgezweept door personen buiten de Assemblée en
de gevestigde politiek (Santerre, Fournier, Lazowski, Carra, Simon, Westermann,
en de bendes van Marseille en Brest) werd op het nippertje gerecupereerd door de
Jacobijnen - Robespierre en Danton hadden toenadering gezocht tot Marat. De
Assemblée, om haar deel van de volkswoede te ontlopen, verklaarde de koning
afgezet, stemde voor haar eigen ontbinding en de verkiezing van een Nationale
Conventie.

In de paniekstemming volgend op het nieuws van de val van Verdun en in de
aanloop naar de verkiezingen, vonden op verschillende plaatsen, in gevangenissen
en tijdens transporten van verdachten de Septembermoorden plaats. Deze waren
gericht tegen vermeende tegenstanders van de Revolutie, waarvan men vreesde dat
zij tijdens een royalistische contrarevolutie of buitenlandse invasie zouden
worden bevrijd en zich erbij aansluiten. Tussen 2 en 7 september werden in
Parijs en andere steden zo'n 1200 tot 1400 gevangenen vermoord, zonder
waarschuwing of na een schijnproces. 233 van hen waren katholieke priesters die
weigerden de grondwettelijke eed af te leggen, maar de grote meerderheid van de
slachtoffers waren gewone misdadigers. De aanstichters van deze moorden
bereikten het gewenste effect: door terreur te wegen op de verkiezingen en
zekere kandidaten uit te sluiten.

De Pruisisch-Oostenrijkse "bevrijders" van de koning zouden nooit aankomen: een
onverwachte schermutseling van artillerie, de Slag bij Valmy (20 september),
werd een keerpunt. Hoewel de slag tactisch onbeslist bleef, was het een Franse
strategische overwinning, omdat de Duits-Oostenrijkse coalitie zich terugtrok.
Hun gebrek aan motivatie is toe te schrijven aan de dreiging dat Rusland
ondertussen een deel van Polen zou kunnen bezetten, terwijl de Pruisische en
Oostenrijkse troepen op het Franse front vochten.[bron?] De Franse zege in de
Slag bij Jemappes (6 november) was groter en leidde tot een tijdelijke bezetting
van de Oostenrijkse Nederlanden en het Prinsbisdom Luik, waar de revolutie werd
ingevoerd.

Ongeveer 10 procent van de bevolking nam deel aan de verkiezingen. De
verkiezingen zagen opnieuw het personeel van de éérste Assemblée (de
Constituante) verschijnen, die zichzelf uitgesloten hadden van de Assemblée
Législative - behalve de gevluchten en de geïntimideerden. Zo nam onder meer
Robespierre zijn plaats opnieuw in. De in 1789 nog weinig betekenende jonge
Robespierre had zich in korte tijd ontpopt tot een belangrijke radicale leider,
samen met Danton en Jean-Paul Marat.

De radicalen onder leiding van Robespierre kregen de benaming montagnards, omdat
ze de hoogste banken bezetten in de Conventie. Hun tegenstanders werden
girondijnen of brissotins genoemd. Zij stonden onder leiding van de journalist
en politicus Jacques Pierre Brissot. Tussen hen bevond zich weer een grote groep
'onafhankelijke' afgevaardigden. Hun zetels bevonden zich letterlijk en
figuurlijk meer op de vlakte. De Conventie werd in haar begin gedomineerd door
de Girondijnen. Men noemt deze eerste fase de Girondijnse Conventie.

Een van de eerste bestuursdaden van de Nationale Conventie was het afschaffen
van het koningschap op 21 september 1792. Dit werd het jaar I van de republiek.
De Franse Republikeinse Kalender werd ingevoerd en de maanden van het jaar
kregen een nieuwe benaming. Op 14 januari 1793 veroordeelden 387 afgevaardigden
(tegen 334) Lodewijk XVI, nu gewoon "burger (citoyen) Louis Capet", tot de
doodstraf. Op 21 januari viel zijn hoofd onder de guillotine.

De Conventie stelde een nieuwe Grondwet samen die, wegens de
oorlogsomstandigheden, niet toegepast werd. Het regeren werd steeds moeilijker.
Militair ging het heel slecht en de Republiek werd verplicht 300.000 mannen
onder de wapens te roepen, op 24 februari 1793 (de levée en masse). De
daaropvolgende boerenopstanden werden gewelddadig onderdrukt.

In maart 1793 stond de hele Vendée op tegen de Republiek, die reageerde met een
bloedige burgeroorlog tegen de Vendéens. Een enorme slachting vond plaats. In
Parijs verweten de Montagnards de Girondijnen een gebrek aan kordaat optreden.
Met betogingen, geleid door de sansculotten van de Commune intimideerden
Robespierre, Danton en Marat de Convention, die uiteindelijk toestemde in
uitzonderingsmaatregelen: het Comité de Salut Public en het Revolutionair
Tribunaal werden opgericht.

Op 26 mei 1793 lanceerde Robespierre een oproep tot een opstand en eiste dat de
patriottistische afgevaardigden de verraders - de Girondijnen - deden
arresteren. Op 2 juni zette de oorlogsmachine van de sansculotten zich in
beweging: een betoging van 80.000 man, voorzien van 150 kanonnen, bezette de
omgeving van de Conventie en dwong de arrestatie van de Girondijnen af. De
afgevaardigden probeerden nog in stoet naar buiten te komen, maar werden
bedreigd met de kanonnen. Uiteindelijk moesten de afgevaardigden instemmen met
de arrestatie van 29 girondijnse leiders.

De Conventie had in feite de macht uit handen gegeven aan het Comité de salut
public. De gematigden werden geweerd, velen werden beschuldigd van verraad en
vervangen door radicale Montagnards. Hierna volgt de periode van het
Schrikbewind (de Terreur). Tegenstanders van de revolutie, gematigden en
corrupten, zoals Brissot, Jacques-René Hébert, Georges Danton, Camille
Desmoulins, werden veroordeeld tot de doodstraf door de guillotine. Maximilien
de Robespierre en Saint-Just speelden in deze periode een grote rol. Onder hun
leiding werd de Terreur met groot succes een staatsdoctrine en kreeg het beleden
vrijheidsstreven van de revolutie een paradoxale wending.

De vrijheden werden opgeschort en duizenden verdachten werden gevangengezet,
vermoord, of na een summier proces, waar bewijzen van geen belang waren, naar de
guillotine gebracht. De afgezette koningin Marie-Antoinette behoorde ook tot de
aangeklaagden, met een samenraapsel van aanklachten, variërend van incest tot
verraad. Zij werd op 16 oktober 1793 onthoofd. Vele bekende figuren uit het
Ancien Régime, en ook revolutionaire politici volgen elkaar op aan de
guillotine. In maart en april 1794 maakt Robespierre korte metten met de
facties: eerst de Cordeliers (Hébertisten en Enragrés), een nest van corruptie
en agitatie, daarna de Indulgents (waaronder Danton en Fabre d'Églantine, beiden
ook corrupt) die werden terechtgesteld op 5 april.

Onder het Schrikbewind werden eindelijk een aantal beslissingen genomen ten
voordele van het volk. De prijs van het brood en de belangrijkste levensmiddelen
werd weer gereguleerd, zoals onder het Ancien Régime. De rijken moesten
gedwongen intekenen op een staatslening. De slavernij werd afgeschaft op 23
augustus 1793, evenals het politieke onderscheid tussen actieve en passieve
burgers. De wet op de staat van beleg van 1789, die toeliet op demonstrerende
boeren te schieten, werd afgeschaft. Er werd van staatswege, op kosten van de
geconfisqueerde goederen, voor de armen gezorgd. Robespierre pakte ook de
corrupte politici en de speculanten hard aan. Onder de bedreiging van vervolging
losten de corrupte oorlogsleveranciers hun greep (die in goud wilden betaald
worden), de valsemunterij nam af en de koers van de assignaten herstelde zich.
Naarmate het nationale scheermes onschuldigen en schuldigen wegmaaide, maakten
de rijke burgers en de zich verrijkende toonaangevende politici (zoals Joseph
Fouché) zich terecht zorgen.

Een linkse factie binnen de Conventie pleegde een staatsgreep tegen het
Montagnardse Terreurregime van Robespierre. Dit staat bekend als de
Thermidoriaanse Reactie verwijzend naar de 9e Thermidor II (27 juli 1794). In de
nacht van 27 op 28 juli 1794 werden Robespierre en verschillende andere leidende
figuren van het Comité de Salut Public rond 2:00 gearresteerd in het Stadhuis
van Parijs en in de middag van 28 juli terechtgesteld. De rol van de Montagnards
was uitgespeeld. Revolutionaire politici zoals Fouché hoefden niet meer voor hun
leven te vrezen. Voor de gewone vervolgde veranderde er weinig. De vervolging
van priesters bleef doorgaan, die met duizenden naar de strafkolonie in
Frans-Guyana gedeporteerd werden en de Conventie bevestigde de wetten die onder
de Terreur aangenomen waren, onder meer de wet tegen de Verdachten.

De leidende posities werden nu ingenomen door de republikeinse, gegoede
burgerij. Zij kwamen niet terug op de antifeodale maatregelen, waren overtuigde
antiroyalisten en voorstanders van het economisch liberalisme. De maximumprijzen
voor levensmiddelen werden afgeschaft. Een nieuwe grondwet werd aangenomen op 17
augustus 1795. Om aan de macht te blijven, ondanks verkiezingen, decreteerde de
Conventie, dat twee derde van de verkozenen uit haar rangen moesten komen. De
burgerij in Frankrijk verwierf, dankzij de inflatie, voor spotprijzen de
goederen van de clerus (zwart goed) en de uitgeweken adel en versterkte daardoor
haar economische positie en won aan maatschappelijk aanzien.

De nieuwe grondwet installeerde het Directoire en creëerde het eerste
tweekamerstelsel in Frankrijk. Dit parlement bestond uit 500 afgevaardigden, de
"Raad van Vijfhonderd", en 250 senatoren, de "Conseil des Anciens". Het nieuwe
regime had af te rekenen met een democratische oppositie van zowel royalisten
als overgebleven jakobijnen. Het leger werd ingezet om rellen en
contrarevolutionaire activiteiten te onderdrukken. Napoleon Bonaparte kreeg meer
macht toen hij de Opstand van 13 Vendémiaire neersloeg door met 40 kanonnen
kartetsen op de menigte te schieten.

Een communistische samenzwering onder Gracchus Babeuf, die de algemene
dienstplicht en de gelijkstelling van arm en rijk eiste en particulier eigendom
van grond verwierp, werd onderdrukt. Babeuf werd in 1797 terechtgesteld.
Naarmate het democratische proces verder schreed (de verkiezingen, gebaseerd op
het cijnskiesstelsel, vervingen jaarlijks één derde van de verkozenen), kwam er
een royalistische meerderheid.

De Directoire pleegde dan een staatsgreep (4 september 1797) en liet de
vooraanstaande royalisten deporteren. 65 Verkozenen werden gedeporteerd naar de
strafkolonie. Uiteindelijk kwam Frankrijk terug bij de situatie van vóór de
Revolutie en gebeurde datgene wat Lodewijk XVI tien jaar voordien ten allen
prijze had willen vermijden (en wat de Revolutie in beweging gebracht had): het
bankroet van de Staat. Op 30 september 1797 besloot de Directoire de
Staatsschuld terug te brengen tot één derde, dat ze eufemistisch het
"Geconsolideerde Derde Deel" noemen (Tiers consolidé). Minister Dominique Ramel
verklaarde

Op 18 Brumaire van het jaar VIII (9 november 1799) nam Napoleon Bonaparte de
macht over met een staatsgreep. Hiermee kwam er een eind aan de Directoire en
aan de Franse Revolutie.

Vóór de Franse Revolutie hadden vrouwen een beperkte rol in het politieke
proces. Een zeer kleine elite van aristocratische vrouwen had wel wat in te
brengen in dynastieke politiek, maar de overgrote meerderheid van vrouwen had
geen politieke rechten in het pre-revolutionaire Frankrijk; ze konden niet
stemmen of een politiek ambt bekleden. Ze werden beschouwd als "passieve"
burgers aangewezen op mannen om te bepalen wat het beste was voor hen.

Begin 1789 deden vrouwen mee aan het eerste politieke protest tegen de gang van
zaken in Frankrijk in de cahiers de doléances en eind april aan de
Réveillon-rellen. Er deden ook vrouwen mee aan de bestorming van de Bastille,
maar de bestormers waren vooral mannen. Markt- en wasvrouwen organiseerden zich
steeds sterker uit protest tegen de economische malaise. Een (door de pers
overdreven) gerucht dat de revolutionaire kokarde begin oktober zou zijn onteerd
op het koninklijk paleis tijdens een decadent uitbundig feestmaal, terwijl er
honger en armoede heerste onder het gewone volk, was aanleiding voor
grootschalige verontwaardiging onder de Parijse vrouwen, die op 5 en 6 oktober
de Mars op Versailles ondernamen om de koninklijke familie mores te leren.

Toen de revolutie startte, grepen sommige vrouwen met kracht in om zich te laten
gelden in het breekbare politieke klimaat. In de tijd van de revolutie konden
vrouwen niet worden geweerd in de politiek, ze zwoeren eden van trouw,
"plechtige verklaringen van patriottische trouw, [en] bevestigingen van de
politieke verantwoordelijkheden van burgerschap." Tijdens de revolutie vochten
vrouwen zoals Pauline Léon en haar Société des Citoyennes Républicaines
Révolutionnaires voor het recht om wapens te dragen, ze gebruikten ze ook en
kwamen in opstand. Nog voor Léon pleitte al een aantal liberalen voor gelijke
rechten voor vrouwen met inbegrip van het vrouwenkiesrecht. Nicolas de Condorcet
was vooral bekend om zijn pleidooi, in zijn artikelen gepubliceerd in het
Journal de la Société de 1789 en door het uitgeven van De l'admission des femmes
au droit de cité in 1790.

In 1789, het jaar van het uitbreken van de Franse Revolutie, was het
katholicisme de officiële godsdienst van de Franse staat. In 1787, vóór de
Revolutie, had de koning al de godsdienstvrijheid afgekondigd, met het Edict van
Versailles - protestanten en Joden kregen hierdoor burgerrechten en het recht
hun godsdienst openbaar te belijden. De Franse katholieke Kerk erkende het gezag
van de paus als hoofd van de Rooms-Katholieke Kerk, maar had bepaalde vrijheden
onderhandeld - het gallicanisme- die het gezag van de Franse monarch
bevoorrechtten. Daardoor kreeg zij een duidelijk nationale identiteit,
gekenmerkt door een aanzienlijke autonomie. De Revolutie bracht de Kerk harde
klappen toe: de kerkelijke bezittingen werden in november 1789 in beslag
genomen. De inkomsten van de kerk, de kerkelijke tienden, werden afgeschaft door
de wet van 11 augustus 1789, waardoor de kerk haar armenhulp en scholen moest
sluiten. In 1790 besloot de Constituante dat de priesters een eed van trouw en
gehoorzaamheid moesten zweren (constitutionele priesters) om erkend en bezoldigd
te blijven. Contemplatieve kloosterorden werden afgeschaft. Bisschoppen werden
afgezet en vervangen door constitutionele. Massale weigering en protest,
hoofdzakelijk in rurale gebieden en het westen van het land, leidden tot een
bittere scheuring en droegen bij tot de impopulariteit van de Revolutie. Op 29
november 1791 decreteert de Constituante alle niet-constitutionele priesters tot
"verdachten". In mei 1792 werden alle niet-constitutionele, die door 20 burgers
aangeklaagd werden, als vogelvrij beschouwd. De koning weigerde deze wetten te
ondertekenen. In juli 1792 vonden er moordpartijen op priesters plaats in een
aantal grote steden, zoals Bordeaux en Limoges. In augustus werd de te zweren
eed aangescherpt: de priesters moesten nu zweren de principes van Liberté en
Egalité met hun leven te verdedigen. Wie weigerde, moest het land verlaten. In
1794 werden de kerken van Frankrijk gesloten, alle religieuze orden opgeheven en
religieuze erediensten onderdrukt. In het proces van Ontkerstening werden
duizenden priesters vermoord en kerken vernield.

Het decreet van 29 september 1795 regelde de scheiding tussen Kerk en Staat. Het
voorzag strenge voorschriften voor de uitoefening van de erediensten waarvan
alle plechtigheid en uiterlijke tekenen worden afgeschaft. Het dragen van
kerkelijke gewaden werd verboden. Er kwam een verbod op de kerkelijke processies
en op klokkengelui. Op 17 juni 1796 wordt bij wet de 'burgerlijke stand'
opgericht en de overdracht van de door de geestelijkheid bijgehouden registers
aan de gemeentehuizen verordend. De liefdadigheidsinstellingen, die van de
clerus afhingen, werden omgevormd tot publieke lichamen onder toezicht van de
lokale overheid. De wet van 1 september 1796 verordende de sluiting van de
kloosters en de naasting van hun goederen. De religieuze congregaties die aan
onderwijs en ziekenverzorging deden werden een jaar later eveneens opgeheven.

Er werd een burgerlijke liturgie in het leven geroepen, een Cultus van de Rede,
die daarna, onder de Terreur, vervangen werd door de Cultus van het Opperwezen.
Priesters moesten - onder dwang - een eed op de nieuwe orde afleggen, een eed
van onderwerping aan de Republiek werd ingevoerd evenals een eed van haat tegen
het koningschap. Veel priesters weigerden de eed af te leggen en doken onder.
Anderen werden gearresteerd. Er werd beslag gelegd op de kerken en pastorieën
die niet bemand waren met beëdigde priesters. De kerkelijke tienden waren door
de wet van 11 augustus 1789 afgeschaft en de priesters werden tussen 1789 en
1795 van overheidswege bezoldigd; vanaf 21 februari 1795 werden de priesters
volledig van hun inkomsten beroofd. Veel kunstwerken werden geroofd uit de
kerken en kloosters.

Lekenfeestdagen werden ingesteld en een aantal kerken werden omgevormd tot
"temples de la loi". De klassieke kalender werd vervangen door een Republikeinse
kalender.

Na zijn machtsgreep in 1799 zocht Napoleon Bonaparte verzoening met de Kerk: in
1801 ondertekenden Napoleon en paus Pius VII het Concordaat van 1801. In de
daarbij aansluitende encycliek Ecclesia Christi erkende Pius VII de Franse
Republiek, die van haar kant het katholicisme uitriep tot "godsdienst van de
meerderheid".

Sinds 1880 is 14 juli, Quatorze Juillet, de nationale feestdag van Frankrijk. Op
deze dag worden twee historische momenten herdacht, namelijk 14 juli 1789 en 14
juli 1790. Op 14 juli 1789 werd de Bastille-gevangenis door het volk bestormd en
werden de opgesloten gevangenen (vier valsemunters, twee gekken en een
verkrachter) bevrijd. Op 14 juli 1790 werd ter gelegenheid van de eerste
verjaardag op het Champ-de-Mars te Parijs het Fête de la Fédération (feest van
de verzoening en eenheid van Frankrijk) gevierd.

Algemeen beschouwen historici de revolutie als een van de belangrijkste
gebeurtenissen in de menselijke geschiedenis. Het einde van de vroegmoderne
tijd, die begon rond 1500, wordt traditioneel toegeschreven aan het begin van de
Franse Revolutie in 1789. Sterker nog, de revolutie wordt vaak gezien als het
markeren van de "dageraad van de moderne tijd". In Frankrijk zelf verlamde de
revolutie permanent de macht van de aristocratie en ontnam het de rijkdom van de
Kerk. Beide instellingen overleefden echter wel ondanks de schade die zij leden.
Na de val van het eerste keizerrijk in 1815 verloor het Franse publiek de
rechten en privileges die zij sinds de revolutie hadden gekregen, maar ze
herinnerde zich de participatieve politiek die in de periode gekarakteriseerd,
met een historicus commentaar: "Duizenden mannen en zelfs veel vrouwen deden uit
de eerste hand ervaringen op in de politieke arena: zij spraken, lazen en
luisterden op nieuwe manieren, ze stemden, sloten zij zich aan bij nieuwe
organisaties en zij trokken voor hun politieke doelen. De Revolutie werd een
traditie, en republicanisme een duurzame optie" Sommige historici beweren dat
het Franse volk een fundamentele transformatie onderging in eigen identiteit.
Dit blijkt uit de eliminatie van privileges en de daarvoor in de plaats komende
rechten. De revolutie vertegenwoordigde de belangrijkste en meest dramatische
uitdaging van politieke absolutisme tot op dat moment in de geschiedenis en
ondanks zijn mislukkingen verspreidde het de democratische idealen over heel
Europa en uiteindelijk de wereld. Het had een grote invloed op de Russische
Revolutie en de ideeën inspireerden Mao Zedong in zijn inspanningen om een
communistische staat te bouwen in China.



https://nl.wikipedia.org/wiki/Syndroom_van_Asperger

Het syndroom van Asperger, ook wel aspergersyndroom of stoornis van Asperger, is
een pervasieve ontwikkelingsstoornis vernoemd naar de Weense kinderarts dr. Hans
Asperger. Het syndroom kenmerkt zich door beperkingen in de sociale interacties
en een beperkt repertoire aan interesses en activiteiten. Anders dan bij de
klassieke autistische stoornis is er geen sprake van vertraging in de
ontwikkeling van de taalvaardigheid op lage leeftijd. Er is een normale tot hoge
intelligentie en een gemiddelde neiging tot het maken van contact.

In de in 2013 uitgebrachte versie van het diagnostisch classificatiesysteem DSM,
DSM-5, is het syndroom van Asperger als aparte diagnose verdwenen. Het wordt nu
samen met klassiek autisme, atypisch autisme, MCDD, PDD-NOS, het syndroom van
Rett en desintegratiestoornis van de kinderleeftijd als één categorie benoemd:
autismespectrumstoornis. Het aspergersyndroom wordt gezien als een milde vorm
daarvan. Dit wil niet zeggen dat de term aspergersyndroom niet meer kan worden
gebruikt, maar men vindt dat er onvoldoende aanwijzingen zijn om het nog langer
als afzonderlijke entiteit binnen het autismespectrum te beschouwen.

De naam van het syndroom verwijst naar de Oostenrijkse psychiater en kinderarts
Hans Asperger, die hier in 1944 een proefschrift over schreef. In dit
proefschrift noemde hij zijn patiënten 'kleine professors' vanwege hun intense
belangstellingen en formele taalgebruik. Anders dan het artikel van Leo Kanner
over autisme dat in dezelfde periode geschreven werd, kreeg de publicatie van
Asperger lange tijd weinig aandacht. Zijn werk werd pas in bredere kring bekend
door de aandacht die de Engelse Lorna Wing hier in 1981 aan gaf. In 1991 werd
Aspergers proefschrift Die 'Autistischen Psychopathen' im Kindesalter door de
Duitse ontwikkelingspsychologe Uta Frith in het Engels vertaald en in het boek
Autism and Asperger Syndrome gepubliceerd. In 1994 werd het syndroom opgenomen
in het Amerikaanse Diagnostic and Statistical Manual of Mental Disorders (DSM).

Al sinds Lorna Wing de eerste criteria publiceerde, bestaan er controverses over
de classificatie en de status van het syndroom. Een belangrijke vraag hierbij is
of het aspergersyndroom hetzelfde is als hoogfunctionerend autisme, een
autistische stoornis waarbij geen mentale retardatie optreedt. In dat geval is
het niet nodig deze syndromen als afzonderlijke aandoeningen op te nemen in de
verschillende classificatiesystemen. Zo leidde een studie uit 1997 tot de
conclusie dat de kinderen die Hans Asperger beschreef, volgens de hedendaagse
DSM-criteria niet het syndroom van Asperger hadden, maar een klassieke
autistische stoornis.

Een toenemend aantal wetenschappers beschouwt het syndroom van Asperger als een
vorm van hoogfunctionerend autisme. Zo schreef Lorna Wing in 1998: "Asperger
syndrome and high-functioning autism are not distinct conditions" (Het syndroom
van Asperger en hoogfunctionerend autisme zijn geen verschillende aandoeningen).
Neuropsychologisch onderzoek deed echter weer andere gezichtspunten ontstaan.
Uit onderzoek naar niet-verbale leerstoornis (NLD) bleek namelijk dat mensen met
NLD en het aspergersyndroom een sterk overeenkomend neurologisch profiel hebben.
Dit profiel bleek veel verschillen te vertonen met dat van hoogfunctionerend
autisme. Dit zou kunnen betekenen dat Asperger en autisme in neurologisch
opzicht wel degelijk verschillende aandoeningen zijn.

In het boek The essential difference (2003), dat in 2004 in het Nederlands
verscheen onder de titel M/V Het verschil, omschrijft Simon Baron-Cohen autisme
en het syndroom van Asperger als extreme manifestaties van de werking van het
mannelijk brein. Mensen met het aspergersyndroom zijn volgens hem meer gericht
op technische details en resultaten (systematiseren) en minder op contact en
samenwerking (empathiseren), iets wat in de hersenen aan te wijzen is (zie
amygdala). Baron-Cohen beschouwt deze nadruk op systematiseren als een
kenmerkend mannelijke eigenschap, en de nadruk op empathiseren als typisch
vrouwelijk. Er zijn echter ook mensen met het aspergersyndroom die zich
overmatig hebben gespecialiseerd in 'non-verbale communicatie' en het herkennen
van menselijke emoties. Gedrag en houding kunnen dan met grote perfectie worden
geïmiteerd zonder dat het bijbehorende affect aanwezig is. Zelfs de
(micro-)oogexpressie kan worden geïmiteerd. Op deze manier worden, al dan niet
bewust, verschillende tekortkomingen tot op zekere hoogte gecompenseerd.

Overigens spreekt Baron-Cohen niet van een stoornis, maar van een cognitieve
stijl, met eigen kwaliteiten, waar niet noodzakelijk iets aan 'verbeterd' hoeft
te worden.

Belangrijke verschillen met klassiek autisme zijn de (vrijwel) normale
taalontwikkeling, de normale of zelfs hoge intelligentie en de normale behoefte
om contacten te leggen. Het syndroom van Asperger wordt om deze redenen vaak tot
het mildere eind van het autismespectrum gerekend. Vaak worden mensen met het
syndroom van Asperger beschouwd als individuen die excentriek, wereldvreemd of
einzelgänger zijn.

Het stellen van een eenduidige diagnose wordt bemoeilijkt door de grote
verschillen in de symptomen per diagnose en door de verschillen in methoden en
instrumenten om het syndroom van Asperger vast te stellen. Naast de Amerikaanse
diagnosecriteria uit DSM-IV en DSM-5 zijn er ook de criteria van de
Wereldgezondheidsorganisatie (ICD-10), de Szatmari diagnostische criteria, de
criteria van Gillberg en de criteria die Tony Attwood hanteert.

Voordat de diagnose van het aspergersyndroom werd erkend, en alleen naar
'klassiek autisme' werd gekeken, heette 1 op de 2200 mensen 'autistisch'. Sinds
de term 'autismespectrumstoornis' steeds meer aanvaard raakt, wordt aangenomen
(onder meer door het Vlaamse Autisme Centraal en het Nederlandse Centrum
Autisme) dat 1 op de 1000 mensen klassiek autisme heeft, en 1 op de 200 mensen
een stoornis in het autistische spectrum. Het Nederlandse Landelijke Netwerk
Autisme neemt aan dat ongeveer 1 op de 400 mensen autistisch is, waarvan 25%
vrouwelijk.

Mensen met het syndroom van Asperger kunnen intense preoccupaties koesteren. De
precieze interesse verschilt per persoon; vaak is deze sterk gespecialiseerd en
maakt op buitenstaanders een willekeurige indruk. Verzamelwoede komt veel voor,
uiteenlopend van postzegels tot ongebruikelijke objecten zoals ventieldopjes.
Ook het verzamelen van encyclopedische kennis over allerlei onderwerpen komt
veel voor. Kenmerkend voor het syndroom van Asperger (en autisme in het
algemeen) is niet zozeer wat de precieze interesse is, maar vooral de
intensiteit waarmee men zich ermee bezighoudt. Vaak is het voor het individu van
belang of het gekozen onderwerp het individu in staat stelt er een ordening en
categorisering in aan te brengen (bijvoorbeeld, iemand zal in voetbal
geïnteresseerd zijn omdat hij scores kan verzamelen waarna hij die vergelijkt
met eerdere jaren en die scores indeelt naar divisies of andere categorieën;
iemand zal in katten geïnteresseerd zijn en die vergelijken met andere
katachtigen).

Hans Asperger noemde de kinderen die hij observeerde 'professortjes' omdat hij
vaststelde dat 13-jarige patiënten een even uitgebreid en genuanceerd beeld van
hun 'onderzoeksgebied' hadden als professoren. Maar typerend was dat het
overzicht over het dagelijks leven vaak ontbrak. Ook sprak Asperger van
intelligentie-automaten, vanwege het idee dat deze patiënten alles met hun
intelligentie deden, en hun gevoelsleven niet of nauwelijks aanwezig leek. Ze
werkten met een 'input' en 'output' met daartussen een (gecompliceerd) programma
dat bepaalde wat er met de input moest worden gedaan, zoals bij een automaat of
robot. De hersenen van mensen met het syndroom worden weleens met een computer
vergeleken, omdat ze informatie zouden indelen op een nogal categorische manier,
zodat deze weliswaar uitermate nauwkeurig in 'laatjes' wordt opgeslagen, maar
die laatjes staan in minder goede verbinding met elkaar, waardoor de persoon
minder makkelijk dan anderen van het ene naar het andere onderwerp of situatie
kan overschakelen, en (te) ver kan doorgaan op de ingeslagen weg. Een computer
zou net zo werken, en wel met mappen die niet onderling met elkaar communiceren
en onafhankelijk moeten worden geopend.

De meeste mensen met het syndroom van Asperger wisselen gedurende de kindertijd
een paar keer van interesse. In de puberteit komt de definitieve interesse
gewoonlijk vast te liggen. Opvallend is wel dat een groot aantal mensen met het
aspergersyndroom hierbij vaak voor technische, wetenschappelijke, systematische,
en bètavakgerelateerde interesses kiest; vaak typische 'mannen-interesses'.

Dergelijke interesses bieden een kunstmatige geordende wereld, die iemand met
het aspergersyndroom respijt geeft van de onvoorspelbare en onhandelbare wereld
van alledag. Het geeft een doel, uitdaging en bevrediging waarvan men de regie
volledig zelf in de hand heeft. Het verlossende effect is wel enigszins te
vergelijken met dat van verslavende middelen. Mensen met het syndroom van
Asperger hebben het vaak moeilijk met zingeving en religies. Deze sluiten vaak
niet aan bij hun wetenschappelijke en rationele instelling.

Een combinatie van beperkte sociale vaardigheden en intense belangstelling voor
een bepaald gebied kan leiden tot ongebruikelijke gedragingen die vaak worden
omschreven als preoccupaties of stereotiep gedrag. Maar grote gedrevenheid,
geduld en sterke fixatie en concentratie op het willen oplossen van een bepaald
probleem, het willen begrijpen van een complex geheel of het willen bereiken van
een bepaald beoogd doel, kunnen ook bijzondere resultaten of prestaties
opleveren. Grote prestaties werden geleverd door mensen met een cognitieve stijl
die sterk aan het syndroom doet denken. Zeker is dat het aspergersyndroom niet
altijd een handicap is, maar ook zijn positieve kanten kent. Het is zeker niet
ongebruikelijk dat mensen met het syndroom van Asperger hun beroep maken van de
onderwerpen waar ze veel van af weten en waarin ze zich gespecialiseerd hebben.

Kinderen met het syndroom van Asperger kunnen opvallen door een 'pedante' manier
van spreken. Hun spreektaal is vaak formeel en barok en vertoont veel
overeenkomsten met schrijftaal. Ze komen vaak autoritair over door de
stelligheid van hun uitspraken en vaak eentonige stemgeluid. Verder hebben ze
een sterke neiging lang over hun 'specialisme' door te praten terwijl de
gesprekspartner er allang geen interesse meer voor toont (preoccupatie). Ze
kunnen echter uitblinken in spelling, genieten van dictees en van het uitleggen
van spelling- en grammaticaregels en kunnen lezen en voorlezen als kinderen die
jaren ouder zijn. Dit staat los van de inhoud van de tekst, die ze misschien
niet eens begrijpen (hyperlexie). Onder mensen met het syndroom zouden veel
beelddenkers zijn.

Een persoon met het aspergersyndroom wekt met zijn manier van spreken vaak
hilariteit, of juist dodelijke ernst. Dit kan de aanzet zijn tot een imago als
grappenmaker, waarbij de nadruk vaak zal liggen op taalgrappen (woordspeling,
woordspel, kreupelrijm, satire) en absurdistische humor; juist niet op serieuze
kritiek of op situationele humor waarbij interactie tussen mensen van belang is.

Hoewel mensen met het syndroom van Asperger over het algemeen geen stoornis in
taalontwikkeling en spraak hebben, kunnen ze moeite hebben met het op gang
houden van een gesprek. Het kan voorkomen dat ze niets meer weten te zeggen en
niet of slecht uit hun woorden komen. Dit is ook afhankelijk van de inhoud van
het gesprek, de situatie en het gespreksonderwerp. Wanneer iemand met het
syndroom van Asperger over 'koetjes en kalfjes' moet praten, zal hij sneller
vastlopen dan wanneer het over een van zijn interessegebieden of een ander
'zakelijk' onderwerp gaat. Mensen met het syndroom vinden het dan ook opvallend
wanneer neurotypische mensen zomaar over vrije onderwerpen kunnen praten en
daarbij voortdurend uit de losse pols het gesprek op gang weten te houden. Ze
raken gespannen als gesprekken meer om het uitwisselen van sociale conventies
gaat, en minder om het uitwisselen van informatie. Ze zullen proberen een
gesprek hun kant op te buigen door er informatie, analyses en conclusies in te
verwerken. Dit kan bij de gesprekspartner tot irritatie leiden, omdat deze, in
tegenstelling tot degene met het syndroom, juist ontspanning ervaart bij het
aangaan van een gesprek zonder waarheidsvinding als oogmerk.

Verder komen echolalie en palilalie voor, net als bij andere stoornissen uit het
autismespectrum. Ook het praten tegen voorwerpen komt een enkele keer voor. Dit
neemt niet weg dat de persoon met het aspergersyndroom heel goed weet dat het
voorwerp niets terugzegt, en het werkelijkheidsbesef is niet verstoord. Sommige
mensen met Asperger praten soms veel tegen zichzelf en voeren monologen. Er is
meer sprake van 'loop-back' communicatie dan van communicatie naar anderen. Ook
worden denkbeeldige conversaties/interacties soms nagesimuleerd in het hoofd,
zodat de persoon met Asperger als het ware alvast oefent en zich enigszins
voorbereidt op de gesprekken/interacties in de echte werkelijkheid. Een persoon
met Asperger wil alle opties alvast van tevoren 'uitgewerkt' hebben zodat
hij/zij niet voor verrassingen komt te staan. Improviseren is niet diens
kwaliteit.

Mensen met het syndroom van Asperger kunnen binnen de sociale context moeilijk
'tussen de regels lezen'. Het besef van wat sociaal aanvaard is, is vaak niet
intuïtief. Daardoor vindt men vaak niet de juiste toon en mimiek om de eigen
emotionele toestand te uiten. Het vermogen om letterlijke en figuurlijke taal
uiteen te houden en om iemands lichaamstaal te lezen is beperkt, evenals de
theory of mind, zoals dat voorkomt bij veel vormen van autisme. Het juist
inschatten wanneer het woord kan worden genomen in een gesprek, en wanneer niet,
is vaak slecht ontwikkeld. Algemeen bekende metaforen zijn voor mensen met het
syndroom van Asperger vaak moeilijk te begrijpen, terwijl de eigen metaforen
juist voor de omgeving dikwijls onbegrijpelijk zijn. Dit alles maakt dat
gesproken kan worden van een, soms sterk, verminderd empathisch vermogen.

Ten opzichte van mensen met klassiek autisme leren mensen met het syndroom van
Asperger veel geraffineerder met hun beperkingen om te gaan. Men weet ze vaak
goed te camoufleren. Geholpen door de meestal goed ontwikkelde verbale
vaardigheden worden de aanwezige sterke kanten ten volle uitgebuit. Ook het
spelen met niet-letterlijk taalgebruik is te leren. De beperkingen zijn dus door
inzet van het verstand en oefening in de loop van jaren vaak deels te
compenseren. Men leert dan gedurende de adolescentie wat gemakkelijker met
andere mensen om te gaan. Hierdoor, en vanwege de beperkte wetenschappelijke
informatie die beschikbaar is over de aandoening, wordt de 'handicap' door
hulpverlening en omgeving nogal eens onderschat.

Drukke sociale gebeurtenissen zijn voor een persoon met het aspergersyndroom
vaak onaangenaam; een activiteit is belastend en inspannend in plaats van
ontlastend en ontspannend zoals dat voor iemand zonder het syndroom van Asperger
zou zijn. Van daaruit kan zich dan logischerwijs stress, onzekerheid of angst
ontwikkelen. Veel mensen met het syndroom uiten wel de wens om een sociaal leven
te hebben, maar negatieve ervaringen als gevolg van hun sociaal (on)vermogen
zorgen er in veel gevallen voor dat men op dat gebied grote beperkingen voelt.

Iemand met het syndroom van Asperger heeft er in het algemeen moeite mee de
emotionele signalen van anderen te doorgronden, in het bijzonder de subtiele
boodschappen door gelaatsuitdrukkingen, oogcontact en lichamelijk contact. De
mentale instelling is meer dan gemiddeld egocentrisch waardoor men een
egoïstische indruk kan maken. Het vermogen om eigen en andermans intenties en
emoties te duiden en te kanaliseren is verstoord. Men leert door ervaring vaak
wel wat daarbij de maatschappelijke normen zijn en beseft terdege wanneer iets
aanvaardbaar of juist afwijkend overkomt. Het kunnen vinden en toepassen van
sociaal geaccepteerde strategieën om gepast op de omgeving over te komen is een
voornaam onderscheid met mensen met klassiek autisme.

Een persoon met het syndroom van Asperger kan, wanneer de zaken een onverwachte
wending nemen, moeite hebben met het verwerken van emoties. Terugtrekking,
paniek en vluchtgedrag of doorbraken van woede, agressie en huilbuien kunnen het
gevolg zijn. Voor de buitenwereld zijn deze autistische reflexen en uitingen
niet altijd te begrijpen. Daar waar veel mensen juist op anderen afstappen,
communiceren en heftig in gesprek gaan wanneer ze een probleem hebben, vluchten
mensen met het syndroom juist in zichzelf en kunnen totaal onbereikbaar worden.
Bij telkens terugkerende of blijvende problemen waarvoor geen manier van omgaan
wordt gevonden, kan iemand met het syndroom van Asperger een groot wantrouwen,
achterdocht of boosheid ontwikkelen naar de niet-autistische buitenwereld.

Veel mensen met het syndroom hebben sensorische afwijkingen die niet tot
problemen leiden. Omdat de hersenen meer gericht zijn op het opmerken van
details, kunnen het gezicht en het gehoor verschijnselen opmerken die
niet-autistische mensen niet opvallen. Zo kunnen ze de lage frequentie van
bepaalde soorten licht waarnemen waardoor een tv lijkt te flikkeren, net als
tl-verlichting, sommige LED-lampen en auto-achterlichten, waar neurotypische
mensen dit niet zien. Ook kunnen sommigen ultrasone geluiden horen: vleermuizen
zijn hoorbaar en beeldbuizen geven tijdens gebruik een constante pieptoon.

Ook overgevoeligheid voor tast, geluiden en smaken komt veel voor. Deze tot
overprikkeling leidende overgevoeligheid maakt dat men zich slechter kan
concentreren. De gevoeligheid voor onregelmatige prikkels is vaak groter dan
voor regelmatige. Sommigen zijn extreem gevoelig voor harde geluiden of sterke
geuren, of houden er niet van aangeraakt te worden. Het tikken van een klok of
het druppelen van water kan als ondragelijk worden ervaren, ook fel licht,
knipperend licht zoals tl-verlichting en felle kleuren kunnen voor mensen met
asperger zeer onaangenaam zijn en leiden tot emotionele uitbarstingen.

Ook het (langetermijn)geheugen werkt soms anders bij mensen met Asperger. Veel
neurotypische mensen herinneren zich de dingen van vroeger vaak in een globale
trant, als een verhaal. Mensen met het syndroom van Asperger onthouden soms
minder de gebeurtenissen in een 'totaal-verhaaltje', maar eerder in losse
opeenvolgingen van zeer gedetailleerde scènes. Ze kunnen zich dan gebeurtenissen
of details herinneren in een mate die neurotypische mensen opmerkelijk vinden.

Mensen met het syndroom hebben meer dan gemiddeld te maken met bijkomende
problemen, zoals klinische depressie, oppositioneel-opstandige gedragsstoornis,
syndroom van Gilles de la Tourette, angststoornissen (met name
obsessief-compulsieve stoornis en fobieën). Er zijn ook mensen met het syndroom
van Asperger die gediagnosticeerd worden met dysgrafie, dyspraxie, dyslexie of
dyscalculie. Mensen met het syndroom van Asperger vertonen soms kenmerken van
depressie als gevolg van de matige communicatie met, en het onbegrip van, de
buitenwereld.

Mensen met het syndroom van Asperger ervaren vaak problemen in sociale relaties
met leeftijdgenoten. In hun kindertijd zijn het dikwijls de 'studiebollen zonder
vrienden'. Ze spelen vaak alleen en zijn weinig bezig met vriendjes maken. Soms
wordt dit wel geprobeerd, maar meestal zonder veel resultaat. Typerend gedrag is
bijvoorbeeld het alleen rondlopen op het schoolplein en vaak in eigen gedachten
verzonken zijn. Men is bijna doorlopend met de eigen interesses bezig. Vaak
wordt met verbazing naar kinderen met het aspergersyndroom gekeken omdat ze
'zichzelf zo goed kunnen vermaken'. Ook komt het voor dat een kind met het
syndroom van Asperger een gefantaseerd vriendje creëert, in een eigen
fantasiewereld of in de echte wereld. Dit kan bijvoorbeeld een bepaalde knuffel,
een huisdier of een object behorend bij de speciale interesse zijn.

Mensen met het aspergersyndroom worden met name in de kindertijd en in de
adolescentie nogal eens het mikpunt van plagerijen en pesterijen vanwege hun
afwijkende gedrag, taal en interesses en hun beperkte mogelijkheden tot sociaal
communicatief gedrag. Soms zijn ze zich er niet of nauwelijks van bewust dat ze
gepest worden of werden. Zo kunnen ze denken dat hun belagers juist hun vrienden
zijn, waar anderen meteen zien dat deze 'vrienden' hen achter hun rug uitlachen.
Anderzijds zijn er ook kinderen en jongeren met het syndroom die depressief
worden omdat ze ernstig onder het pestgedrag lijden. In de huidige samenleving
wordt bijna standaard van kinderen verwacht dat ze sociaal weerbaar zijn, van
zich af bijten en op de juiste manier voor zichzelf opkomen. Door het zwakkere
EQ van kinderen met het aspergersyndroom zijn dit juist dingen die zich niet of
matig ontwikkelen. Omdat jongeren met het syndroom vaak in een eigen wereld
leven en meer met zichzelf bezig zijn dan met anderen, hebben ze minder
interesse voor de buitenwereld. Ze zullen zich logischerwijs niet zoals anderen
'automatisch' gaan bezighouden met de wereld om hen heen. Vaak denken ze dat
alles gebaseerd is op het verzamelen van kennis. Het besef ontbreekt dan dat
sommige dingen niet op school geleerd kunnen worden, maar tijdens het dagelijks
leven door ervaring ontdekt, geleerd of uitgevonden moeten worden.

Daarenboven nemen deze kinderen de dingen vaak extreem letterlijk, ze hebben het
bijvoorbeeld moeilijk om sarcasme en cynisme te herkennen. Ook kan het zijn dat
iemand met het syndroom van Asperger denkt dat iemand niet ernstig is, terwijl
dat juist wel zo bedoeld is. Of juist andersom; denken dat een grap serieus
bedoeld is. Vaak zijn kinderen of tieners met het aspergersyndroom zich niet
bewust wat er verkeerd is gegaan en hoe. Wie zich wel bewust wordt van fouten,
heeft dat vaak pas later door. De kunst voor iemand met het syndroom van
Asperger is om bijvoorbeeld sarcasme te leren herkennen en te negeren om zo
conflicten te vermijden.

De combinatie van beperkingen én uitzonderlijke mogelijkheden die deze kunnen
camoufleren, kan op school soms leiden tot problemen met leraren, de organisatie
of medeleerlingen. Sommige mensen met het syndroom van Asperger onderkennen hun
status in hun sociale omgeving niet, doordat dit een sociale conventie is. Ze
behandelen iedereen dan zo'n beetje hetzelfde, los van de sociale positie.
Kinderen met het syndroom van Asperger gaan bij leraren nogal eens door voor
'probleemleerling'. Een soms beperkte tolerantie voor ordinaire opdrachten
zonder uitdaging maakt dat een leerling met het syndroom van Asperger een lage
frustratiedrempel kan hebben en dan arrogant en ongedisciplineerd overkomt. Het
kind zelf kan als gevolg daarvan agressie-aanvallen en vluchtgedrag vertonen.

Veel mensen met het syndroom van Asperger hebben een buitensporig groot moreel
gevoel en zullen niet snel geneigd zijn om dingen te doen die niet mogen en
juist wel respect hebben voor gezaghebbers, zoals leraren, directie en politie.
Het komt nogal eens voor dat ze een 'voorbeeldleerling' of 'voorbeeldburger'
zijn omdat ze zich, meer dan anderen, aan de regels houden en goede resultaten
behalen. Dit extreme morele besef kan echter ook heel goed tot uiting komen
wanneer de leerling met het aspergersyndroom doorgaat voor probleemleerling met
veel gedragsproblemen. Bijvoorbeeld door spontaan uit zichzelf strafregels te
gaan schrijven of zelfstandig naar de directeur te stappen om overdreven te gaan
'biechten'. "Ik verdien dit!" wordt dan vaak gebruikt als motivatie, het is een
uiting van een overdreven sterk ontwikkeld rechtvaardigheidsgevoel. Een ander
voorbeeld is overdreven voorbeeldig verkeersgedrag laten zien door bijvoorbeeld
elk verkeersbord letterlijk op te volgen en de officiële voorrangsregels in elke
situatie extreem letterlijk correct toe te passen. Dit laat zich verklaren door
de theorie die ervan uitgaat dat iemand met dit syndroom de wereld om zich heen
probeert te systematiseren, zodat ze voorspelbaarder wordt. Als men zich volgens
te verwachten systemen (ethiek, regels, wetten) zou gedragen, dan zou men minder
onbegrijpelijk zijn in de ogen van iemand met het aspergersyndroom. In
werksituaties kan zo iemand zich sneller geroepen voelen als klokkenluider te
fungeren, met alle gevolgen van dien, zoals uitsluiting of zelfs ontslag.

Als het leren op school geen probleem is kunnen er toch problemen ontstaan bij
bijvoorbeeld stages of opleidingen met weinig structuur; zoals lesmethoden
waarbij niet klassikaal les wordt gegeven. Bij dergelijke lesmethoden worden
scholieren geacht zelfstandig te werken, zelfstandig te studeren en de hulp van
de leraar in te roepen wanneer er een probleem is. De stap om naar de leraar te
gaan kan voor mensen met het syndroom van Asperger onoverkomelijk zijn. Ook het
ontbreken van duidelijke structuur kan voor problemen zorgen. Verder kunnen de
meer praktische kanten van het leren een obstakel vormen. Veel jongeren met het
syndroom van Asperger hebben bijvoorbeeld meer moeite met leren autorijden en
daardoor ook met het behalen van hun rijbewijs. Bestuurders met het
aspergersyndroom kunnen vaak moeilijk aan een gesprek deelnemen terwijl ze aan
het rijden zijn en rijden dan ook het liefst alleen. Zij kunnen rijfouten maken
als zij proberen te converseren met de rijinstructeur of de mede-inzittende.
Juist het drukke verkeer wordt als een onvoorspelbare en chaotische buitenwereld
ervaren waarin ze zich niet thuis voelen.

Vaak is de koppeling van theorie naar praktijk of van praktijk naar theorie
(pragmatisme) bij mensen met het syndroom van Asperger anders. Dit resulteert
ook vaak in (school)loopbanen en curricula vitae die buitenstaanders niet altijd
direct zouden vermoeden. Zo kan iemand met het syndroom van Asperger
bijvoorbeeld een enorme theoreticus zijn die soms, met complete volzinnen, net
als een professor of hoogleraar kan spreken en schrijven, maar qua
schoolloopbaan 'slechts' LTS, ULO of (V)MBO heeft. Of juist andersom: iemand met
het syndroom van Asperger die een universitair ingenieursdiploma heeft, maar een
erg praktische, aanpakkende en concreet ingestelde 'doener' is in plaats van een
welbespraakt theoreticus.

Veel mensen met het aspergersyndroom erkennen hun beperkingen en proberen zich
er aan aan te passen. Het lukt volwassenen met het syndroom van Asperger
dikwijls zelf hun aanpassingsproces te regelen, zonder behandeling of
begeleiding. Ze ervaren evenwel vaak dezelfde problemen als veel mensen met
autisme. Het verschil is dat mensen met het aspergersyndroom op volle toeren hun
- hoge - intelligentie gebruiken om hun aanpassingsproces vorm te geven, in
tegenstelling tot lager functionerende autisten die soms levenslang
hulpbehoevend en onaangepast blijven, én in tegenstelling tot neurotypischen die
bij hun aanpassingsproces zowel sociaal-emotionele vaardigheden als
intelligentie gebruiken. Een gevolg is dat menig persoon met aspergersyndroom
intellectueel verder ontwikkeld is dan de gemiddelde neurotypische persoon.

De meeste volwassen personen met het syndroom van Asperger zijn in staat om
zelfstandig te wonen. Sommigen kiezen voor begeleiding door bijvoorbeeld een
gespecialiseerd team van een instelling voor beschermd wonen voor bepaalde
externe ondersteuning, zoals interieurverzorging of steun bij de administratie
en financiën. De behoefte aan deze woonbegeleiding kan variëren van een half uur
per dag tot een uur per week. Anderen kiezen ervoor zo lang mogelijk in het
ouderlijk huis te blijven wonen. Dit kan praktische voordelen hebben,
bijvoorbeeld op financieel gebied en door persoonlijke ontlasting. Met name het
begin van zelfstandig wonen kan met enige spanning gepaard gaan omdat men als
het ware nog 'ingewerkt' moet worden in het beheren van een huishouden. Het kan
lastig zijn om op eigen initiatief dingen uit te gaan zoeken en te regelen.
Daarnaast heeft iemand met het syndroom meer moeite met een nieuwe omgeving en
veranderingen in de leefsituatie waardoor soms sterke heimwee kan ontstaan.
Nadat men eenmaal een zekere routine heeft opgebouwd stelt de moeilijkheidsgraad
vaak niet zoveel meer voor. Routine, herhaling, kennis van zaken hebben en het
weten en beheersen van dingen zorgen altijd voor meer rust in het hoofd.
Beschermd wonen met 24-uurs begeleiding komt, in tegenstelling tot bij klassieke
autisten, bij mensen met het aspergersyndroom niet zoveel voor.

De interesses van hun kindertijd kunnen mensen met het aspergersyndroom mogelijk
een betaalde baan opleveren, al blijven de sociale beperkingen een niet te
onderschatten drempel tot slagen. Ondanks hun vaak 'geleerde' taalgebruik, grote
algemene kennis en normale tot hoge intelligentie ondervinden veel mensen met
het aspergersyndroom grote moeilijkheden om een betaalde baan te krijgen en te
behouden. Dikwijls rondt men een opleiding met succes af, maar scoort men
onvoldoende bij een sollicitatiegesprek of andere geschiktheidsonderzoeken. Of
men ervaart, als men een betrekking gevonden heeft, veel misverstanden of
pestgedrag op het werk. Ook ontslag zonder dat men goed begrijpt waarom komt
nogal eens voor.

Een aantal mensen met het syndroom van Asperger is dan ook werkloos of werkt
onder het niveau, bijvoorbeeld bij of via een beschutte- of sociale werkplaats.
Ook werken veel mensen in deeltijd of zijn gedeeltelijk of volledig
arbeidsongeschikt verklaard.

Mensen met het aspergersyndroom neigen vaak naar perfectionisme en stellen hoge
eisen aan zichzelf. In werksituaties zijn het vaak gedreven en harde werkers.
Men zal niet of weinig kletsen met collega's en zich niet af laten leiden door
het (sociale) gebeuren om zich heen. Wanneer het werk vooral veel dezelfde
fysieke handelingen of juist veel wisselende handelingen betreft, kan inertie of
onhandigheid optreden. Sommige werknemers met het syndroom van Asperger
'trainen' voortdurend zichzelf om zwakke plekken te verbeteren en te verbergen.
Dit trainen kost vaak veel tijd en moeite.

Bij het vinden van een levensgezel ondervinden veel mensen met het syndroom van
Asperger moeilijkheden. Anderen raken om tal van redenen buiten hun wil
gescheiden. Velen zijn een groot deel van hun leven alleenstaand en het hebben
van een relatie is meer uitzondering dan regel. Terwijl er veel moeite voor
wordt gedaan, slagen mensen met de stoornis van Asperger er vaak niet in een
partner te vinden. Mensen met het aspergersyndroom missen in meer of mindere
mate de verfijnde vaardigheden die bij het leggen en onderhouden van relaties
nodig zijn. Juist bij mildere vormen van het aspergersyndroom komt de
contactstoornis vooral tot uiting op het gebied van (intieme) relaties, liefde
is immers niet logisch en analyseerbaar. Ook zijn er nogal eens
informatieverwerkingsproblemen bij onder andere intimiteit, seksualiteit en
aanrakingen, waardoor de partner teleurgesteld kan raken,
miscommunicaties/misvattingen ontstaan, en de partner zelfs kan denken dat de
persoon met Asperger misschien niet eens behoefte heeft, terwijl dat wel zo is.

Ook versieren en flirten is voor iemand met Asperger niet
vanzelfsprekend.[bron?] Meestal moet men van anderen 'waarnemen' hoe dit in zijn
werk gaat of wordt bijvoorbeeld het internet geraadpleegd.[bron?]

Mensen met het aspergersyndroom hebben vaak het gevoel niet echt te behoren tot
de wereld rondom hen. Hierdoor wordt het in Amerika wel gekscherend Wrong Planet
Syndrome genoemd. Velen leven vooral in hun vrije tijd als einzelgänger. Ze
hebben zich er noodgedwongen mee verzoend om voor de rest van hun leven alleen
te blijven.

Door het leiden van een vereenzaamd bestaan ervaren mensen dikwijls emotioneel
gezien een lagere levenskwaliteit. Dit kan bij sommigen leiden tot moeilijkheden
bij de zelfacceptatie, frustratie en depressie. De onbekendheid met de stoornis
in de maatschappij, de onderschatting en het niet waarnemen van de problematiek
zijn belangrijke oorzaken waardoor mensen met deze aandoening zich blijvend
onbegrepen voelen en soms ten einde raad kunnen raken. In extreme gevallen kan
het komen tot ernstige verwaarlozing of de wens een eind aan het eigen leven te
maken.

Er zijn in Nederland diverse instanties waar mensen met een autistische stoornis
terechtkunnen voor begeleiding of lotgenotencontact. Naast officiële instanties
zoals de GGZ zijn er verenigingen als Personen uit het Autisme Spectrum (PAS)
die zich richt op normaal begaafde volwassenen (18+) met autisme. Daarnaast is
er de Nederlandse Vereniging voor Autisme die zich ook richt op ouders met
autistische kinderen. De stichting AutSider biedt de mogelijkheid online te
communiceren met mensen met een autistische stoornis via onder andere een forum
en een chatkanaal.

In Vlaanderen kan een kind in de lagere school of een middelbare scholier met
het aspergersyndroom rekenen op de steun van het geïntegreerd onderwijs. Dit
houdt in dat er tot twee lesuren per week vrijgemaakt worden voor een
GOn-begeleider. Daarnaast kan men in het middelbaar onderwijs bijvoorbeeld extra
tijd voor een examen krijgen, een examen apart maken en informatie krijgen over
relaties aangaan met leeftijdsgenoten. Verder is de zelfhulpgroep Personen met
een Autisme Spectrum Stoornis (PASS) actief.



https://nl.wikipedia.org/wiki/Standaardafwijking

De standaardafwijking of standaarddeviatie (vaak aangeduid met de Griekse letter
σ (sigma)), een begrip in de statistiek, is een maat voor de spreiding van een
variabele of van een verdeling of populatie. De standaardafwijking is
gedefinieerd als de wortel uit de variantie, en daardoor vergelijkbaar met de
waarden van de variabele zelf.

De standaardafwijking wordt gebruikt om de spreiding — de mate waarin de waarden
onderling verschillen — van een verdeling aan te geven. De standaardafwijking
wordt, anders dan de variantie, in dezelfde eenheid uitgedrukt als de
verwachtingswaarde of het gemiddelde.

Ook voor een steekproef uit een populatie of verdeling spreekt men
standaardafwijking, of beter van steekproefstandaardafwijking, meestal aangeduid
met de letter s. Deze grootheid is een schatting van de standaardafwijking in de
bijbehorende populatie of verdeling. Voor een steekproef is de variantie
(ongeveer) het gemiddelde van de kwadraten van de afwijking van de metingen ten
opzichte van het gemiddelde van de gegevens.

Dankzij de centrale limietstelling weten we verder dat voor veel verdelingen de
verdeling van de som en dus ook van het gemiddelde van een groot aantal
onafhankelijke waarnemingen daaruit, bij voldoende veel metingen bij benadering
de vorm van een normale verdeling heeft. Bijgevolg gelden de bovengenoemde
percentages niet alleen voor de normale verdeling, maar bij benadering ook voor
het gemiddelde van een groot aantal onafhankelijke waarnemingen uit veel
onbekende verdelingen.



https://nl.wikipedia.org/wiki/Bruce_Springsteen

Bruce Springsteen (Long Branch (New Jersey), 23 september 1949) is een
Amerikaanse rockzanger, gitarist en liedjesschrijver. Zijn bijnaam luidt The
Boss.

Douglas Frederick, Springsteens vader, was van Iers-Nederlandse en zijn moeder
(Adele Ann Zerilli) van Italiaanse afkomst. Vanaf de jaren 60 speelde
Springsteen in meerdere bands, waaronder The Castiles, Steel Mill en Dr. Zoom
and The Sonic Boom. In 1972 werd de zanger ontdekt door John Hammond, die al
eerder Bob Dylan ontdekte. Springsteen tekende in dat jaar dan ook een contract
bij Hammonds werkgever Columbia Records. Zijn eerste album, Greetings From
Asbury Park, NJ, verscheen in januari 1973 en was vernoemd naar de badplaats
Asbury Park, waar hij in het begin van zijn carrière in kleine clubs optrad. In
september 1973 verscheen zijn tweede album: The Wild, the Innocent, and the E
Street Shuffle. Hoewel deze albums in eerste instantie niet aansloegen, werden
ze jaren later platina.

Springsteen brak door met zijn derde album: Born to Run (augustus 1975).
Inmiddels had Springsteen (in 1974) de samenstelling van zijn band, de E Street
Band gewijzigd. De rangschikking werd: Clarence Clemons op saxofoon, Steve Van
Zandt op gitaar, Danny Federici op orgel, Roy Bittan op piano, Garry Tallent op
basgitaar en Max Weinberg op drums. In 1975 bezocht Springsteen voor het eerst
Europa en gaf op 23 november ook een optreden in Amsterdam (RAI).

De critici waren lovend over Born to Run. Springsteens muziek werd vergeleken
met de muziek van Jerry Lee Lewis, en zijn liedteksten met die van Bob Dylan.
Springsteen werd een fenomeen. Hij werd niet alleen geliefd bij zijn publiek,
maar ook bij de grote media. Zo verscheen Springsteen tegelijk op de omslag van
TIME Magazine en Newsweek. Veel fans werden aangetrokken door de muziek en de
optredens van Springsteen, maar werden afgeschrikt door de overvloedige
media-aandacht.

Intussen was Bruce ook een gewaardeerd tekstschrijver geworden. In het tweede
deel van de jaren zeventig werden zijn songteksten door collega’s met succes
opnieuw opgenomen. Manfred Mann's Earth Band bereikte een nummer 1 notering in
de Verenigde Staten met 'Blinded by the light' en The Pointer Sisters scoorden
een gigantische nummer-2 hit met 'Fire'.

Mede vanwege de groeiende invloed van Jon Landau, de journalist die Springsteen
eerder 'de toekomst van de rock n roll' noemde, ontstond een conflict tussen
Springsteen en diens impresario, Mike Appel. In verband met een rechtszaak die
Appel tegen Springsteen aanspande, kon Springsteen niet snel na Born to Run een
nieuw album uitbrengen om het succes voort te zetten. In juni 1978 verscheen
zijn vierde album, Darkness on the Edge of Town. Inmiddels hadden de punk en de
new wave hem ingehaald, waardoor Springsteen niet meer "anders" was, maar opeens
mainstream. Darkness on the Edge of Town werd een groot succes, vooral vanwege
een energieke concertreeks. In oktober 1980 verscheen zijn vijfde album: The
River (een dubbelalbum). Van dit album kwam Springsteens eerste top-10-hit:
Hungry Heart. Inmiddels was Springsteen niet langer een hype, maar een echt
succes. Springsteen trok zich echter terug en nam het eenvoudige en donkere
album Nebraska op (september 1982), zonder de E Street Band, en zonder tournee
om het album onder de belangstelling te brengen. In deze periode begon Steve Van
Zandt een solocarrière onder de naam Little Steven & The Disciples of Soul,
waarna hij de E Street Band verliet. Hij werd vervangen door Nils Lofgren.

In juni 1984 verscheen het album Born in the U.S.A., vergezeld van een twee jaar
durende internationale tournee. Springsteens fans maakten tijdens de tournee
kennis met Nils Lofgren én met een ander nieuw bandlid: achtergrondzangeres
Patti Scialfa. Van het album 'Born in the U.S.A.' werden zeven singles een hit.
Het album plaatste Springsteen hoog in de hitlijsten. Het titelnummer Born in
the USA achtervolgde Springsteen nog lang, niet in de laatste plaats omdat velen
(onder wie de Amerikaanse president Ronald Reagan) het nummer interpreteerden
als een patriottische lofzang op de Verenigde Staten en de American Dream. In
werkelijkheid was het een kritische beschouwing over de gevolgen van de
Vietnamoorlog en de economische crisis. De tournee eindigde op 2 oktober 85. In
november 1986 bracht Springsteen het succesvolle livealbum Bruce Springsteen &
the E Street Band/Live 1975-1985 uit. De nummers werden opgenomen tussen 1975 en
1985, en vulden 5 lp's / 3 cd's.

In 1987 verscheen opnieuw een introverter album, Tunnel of Love (oktober 1987).
Dit album had voor het eerst betrekking op de thema's liefde en identiteit.
Tunnel of Love kreeg een persoonlijke kleur toen bleek dat het huwelijk tussen
Springsteen en actrice Julianne Phillips - bekend van de rol van Frankie uit de
televisieserie Sisters - stukliep. Het echtpaar scheidde in 1989. Tijdens de
tournee die volgde op de verschijning van Tunnel of Love kreeg Springsteen een
relatie met achtergrondzangeres Patti Scialfa, met wie hij later in het huwelijk
trad.

In november 1989 nam Springsteen afscheid van de E Street Band. In maart 1992
verschenen tegelijkertijd de albums Human Touch en Lucky Town. Eind 1992 nam
Springsteen een MTV Unplugged-sessie op, die echter grotendeels plugged was. Het
bijbehorende album verscheen in 1993.

In de herfst van 1993 nam Springsteen het nummer Streets of Philadelphia op,
voor de soundtrack van de film Philadelphia. Het nummer werd in 1994 een
top-10-hit en Springsteen ontving er een Oscar voor Beste Lied en een Grammy
Award voor.

Inmiddels bracht Springsteen de E Street Band weer bij elkaar om een aantal
nieuwe nummers op te nemen voor het Greatest Hits album dat in februari 1995
verscheen. In november 1995 volgde het album The Ghost of Tom Joad, opnieuw een
introvert en bijna akoestisch album, gevolgd door een solotournee in vaak kleine
theaters. De "Tom Joad" waar de albumtitel naar verwijst is de hoofdpersoon van
de roman The Grapes of Wrath van John Steinbeck, over arme boeren uit Oklahoma
die tijdens de crisis van de jaren 30 hun heil gingen zoeken in Californië. Voor
de 'The Ghost of Tom Joad' kreeg Springsteen the Grammy Award voor de beste
folkplaat van dat jaar. Tom Joad was al eerder bezongen door Woody Guthrie, van
wie Bruce Springsteen verschillende nummers heeft gezongen.

In 1999 kwamen Springsteen en de E Street Band opnieuw bij elkaar, met nu zowel
Nils Lofgren als Steve Van Zandt op gitaar. De gezamenlijke tournee na de
verschijning van de vier cd's van nooit eerder uitgebrachte liedjes, Tracks,
duurde tot halverwege 2000, waarna het album Live in New York City werd
uitgebracht. Op verzoek van zijn fans nam Springsteen na "11 september" een
nieuw studioalbum op met de volledige E Street Band (voor het eerst sinds Born
in the USA): The Rising (juli 2002). De meningen verschillen erover of het album
Tunnel Of Love als een E-Street-album gerekend mag worden omdat de leden in
wisselende samenstellingen meespelen. Het merendeel van het album is door
Springsteen solo gespeeld.

In 2005 bracht Springsteen soloalbum Devils & Dust uit, waarvan het titelnummer
door critici benoemd wordt tot het beste lied over de inval van de V.S. in Irak.
De solo-akoestische cd bracht Bruce Springsteen weer op tournee door Europa en
de Verenigde Staten. Op 19 juni 2005 deed hij daarbij Nederland aan.

In 2006 werd ook 'We Shall Overcome: The Seeger Sessions' uitgebracht, een cd
met daarop onder meer oude Amerikaanse folknummers die ooit gezongen zijn door
Pete Seeger, vroeger 'het muzikale geweten van links Amerika' genoemd. Er volgde
een korte Europese tournee met een 17-koppige band en daarna een Amerikaanse
tournee. Op 16 mei 2006 stond Springsteen met the Seeger Sessions Band in een
uitverkocht Heineken Music Hall in Amsterdam. Op 13 oktober gaf Springsteen met
The Seeger Sessions Band een eveneens uitverkocht optreden in de Rotterdamse
Ahoy'. Hij kreeg wederom lovende recensies van onder meer Altcountry.nl
("wervelende show"), Muziekkrant OOR ("genot om live mee te maken") en Betrue.nl
("een waar feestje"). Op 5 juni 2007 verscheen een live-registratie van deze
show, gegeven in Dublin, op cd en dvd.

In 2007 verscheen ook het album 'Magic', het eerste samen met de E Street Band
sinds de vrijgave van The Rising in 2002. Op 2 oktober is in Hartfort,
Connecticut de bijbehorende tournee Magic van start gegaan. Op 30 november zou
Springsteen de Gelredome in Arnhem aandoen. Dit concert werd echter uitgesteld
naar 1 december vanwege een verkoudheid. Op 12 december 2007 deed hij het
Sportpaleis in Antwerpen aan. In de lente van 2008 startte de tweede Europese
leg van de tournee, ditmaal in de stadions. Op 18 juni 2008 stonden Springsteen
en band in de Amsterdam Arena. Op 23 juni 2008 zouden ze optreden in het Koning
Boudewijnstadion in Brussel. Dit concert werd echter verplaatst naar het
Sportpaleis in Antwerpen, op dezelfde datum. Volgens critici was het een
geweldig en intiem concert. De Magic tournee is inmiddels, na circa 100
concerten, op 30 augustus 2008 afgesloten in Milwaukee, met een optreden ter ere
van het 105-jarig bestaan van Harley-Davidson.

In het najaar van 2008 zette The Boss zich in voor de democratische
presidentskandidaat Barack Obama. Met enkele akoestische optredens maakte Bruce
duidelijk dat hij vindt dat het beleid van president Bush gefaald heeft, en dat
hij het tijd vindt voor vernieuwing onder de leus "yes, we can". Op 4 november
2008 werd Obama verkozen tot nieuwe president en op 20 januari 2009 legde hij de
eed af. Naar aanleiding daarvan vond er op 18 januari 2009 aan het Lincoln
Memorial in Washington een groot openluchtconcert voor Obama plaats. Springsteen
opende dit concert en speelde The Rising, samen met een vrouwenkoor. Later
bracht hij samen met Pete Seeger (en diens kleinzoon Tao Seeger) ook Woody
Guthries This Land Is Your Land. Dit concert werd bijgewoond door ruim 400.000
mensen.

Op 26 januari 2009 verscheen zijn 24ste album Working On A Dream. Ook dit album
is opgenomen met de E Street Band, en bevat voornamelijk nummers die opgenomen
waren tijdens onderbrekingen van de Magic-tournee. Deze plaat bevat onder andere
The Last Carnival, een ode aan de in 2008 overleden Danny Federici. Federici
speelde voornamelijk orgel bij de E Street Band en stierf op 58-jarige leeftijd
aan de gevolgen van huidkanker. Als bonusnummer prijkt ook The Wrestler op deze
plaat. Dit is de titellied van de gelijknamige film.

Op 1 februari 2009 gaf Springsteen op de Super Bowl een mini-concert van ruim 12
minuten. Deze performance diende als teaser voor de Working On A Dream Tour die
op 30 mei 2009 in Nederland passeerde. Samen met de E Street Band sloot hij daar
de eerste dag van Pinkpop af met een 2,5 uur durende rockset, een eerste keer
optredend op een festival. Daarbij verving Jay Weinberg zijn vader Max achter
het drumstel en was Patti Scialfa niet aanwezig vanwege een blessure. De
zogenaamde WOAD-tournee liep tot in de herfst van 2009, waarbij hij onder meer
vijf keer in zijn thuisbasis voor een uitverkocht Giants Stadium speelde. Dit
waren de allerlaatste concerten in het stadion dat na het lopende American
footballseizoen wordt gesloopt. Speciaal voor deze gelegenheid schreef
Springsteen het nummer Wrecking Ball. Dit nummer werd ook uitgebracht door
Columbia Records (live audio en video). Ter gelegenheid van de 25e verjaardag
van de Rock and Roll Hall of Fame speelde The Boss onder andere met Tom Morello,
Bono en John Fogerty. De tournee sloot eind november af.

In 2009 heeft Springsteen met zijn filmlied The Wrestler een Golden Globe
gewonnen en kreeg hij een Grammy Award voor zijn lied Girls In Their Summer
Clothes van zijn cd Magic.De dvd London Calling - Live At Hyde Park werd in 2010
uitgebracht. Later dat jaar werd de box 30th Anniversary Darkness on the Edge of
Town gepresenteerd op het Internationaal filmfestival van Toronto.

In 2012 bracht de zanger een nieuw album uit "Wrecking Ball" en volgde er ook
een wereldtournee. Het is de eerste tournee van Bruce Springsteen and The E
Street Band zonder de in 2011 overleden Clarence Clemons. Tijdens de nieuwe tour
heeft 'The Boss' in Nederland het uitverkochte festival Pinkpop afgesloten. Op
het festival Hard Rock Calling in Hyde Park werd zijn set afgebroken door Live
Nation. Op dat ogenblik speelde hij enkele nummers met Paul McCartney. Een
concertreeks in Scandinavië was in een mum van tijd uitverkocht. Bruce
Springsteen en zijn E Street Band zijn bekend om hun energieke
marathonconcerten. In Helsinki gaf Springsteen op 31 juli 2012 een optreden van
meer dan 4 uur, het akoestische miniconcert voor aanvang van de show niet
meegerekend. Het album "Wrecking Ball" werd door het gerenommeerde
muziektijdschrift Rolling Stone in 2012 uitgeroepen tot album van het jaar. De
wereldtournee ging verder in 2013. Daarbij deed The Boss ook België en Nederland
aan. Op 22 juni 2013 trad hij voor een uitverkocht Goffertpark (60.000
bezoekers) op in Nijmegen en op 13 juli 2013 stond hij op TW Classic.

Begin 2014 bracht Springsteen opnieuw een album uit, getiteld "High Hopes". Op
de cd staan covers en nieuwe muziek. Naast de leden van de E Street Band, speelt
ook Tom Morello, gitarist van Rage Against the Machine mee. Het is voor The Boss
al het achttiende studioalbum. In het voorjaar van 2014 deden Springsteen en
zijn band Afrika, Australië, Nieuw-Zeeland en de Verenigde Staten aan.

Springsteen woont met zijn (tweede) echtgenote Patti Scialfa en kinderen in
Rumson. Hij was eerder van 1985 tot 1989 getrouwd met de eerder vermelde actrice
Julianne Phillips. Hij heeft twee zoons en een dochter.

Springsteen zelf is een groot bewonderaar van acteur en zanger Elvis Presley.
Hij zei onder meer eens in een interview: "There have been a lot of tough guys.
There have been pretenders and there have been contenders, but there is only one
king."



https://nl.wikipedia.org/wiki/Renaissance

De renaissance (letterlijk: wedergeboorte) is een periode in de Europese
cultuurgeschiedenis die volgde op de middeleeuwen. De term kwam in de 19e eeuw
ook in omloop als historisch periodebegrip. De renaissance als laatmiddeleeuwse
culturele beweging begon in Italië in de veertiende eeuw en verspreidde zich in
de volgende eeuwen over de rest van Europa. De Italiaanse humanisten die de term
renaissance introduceerden, meenden dat na een periode van verval, de
middeleeuwen, een nieuwe gouden eeuw was aangebroken, die niets minder was dan
een 'wedergeboorte' van de verworvenheden van de klassieke oudheid. De
acceptatie van renaissance als periodebegrip had niet alleen te maken met de
herleving van de klassieke oudheid en de wijze waarop deze periode werd
gecontrasteerd met de tijd die daaraan voorafging. De term verwijst ook naar de
'geboorte' van belangrijke nieuwe ontwikkelingen in deze periode, zoals de
teloorgang van het feodale stelsel, de ontdekking van nieuwe continenten, het
copernicaanse stelsel in de astronomie en de uitvinding of introductie in Europa
van drukpers, papier, kompas en buskruit. Moderne historici zien echter op heel
wat gebieden geen scherpe breuk met de middeleeuwen, en benadrukken dat er
eerder sprake was van continuïteit en verdere ontwikkeling van processen die
reeds in de middeleeuwen waren begonnen.

Een geromantiseerde visie op de renaissance als wedergeboorte van kunsten en
letteren wekt de indruk dat het een periode was van ongestoorde vrede en
vooruitgang. Niets is minder waar. Zo woedde er tijdens de renaissance in Europa
de Honderdjarige Oorlog (1337-1453) tussen Engeland en Frankrijk, en het
politieke landschap werd als gevolg van oorlogen, koninklijke huwelijkspolitiek
(bijvoorbeeld de eenwording van de monarchie Spanje in 1479 onder Ferdinand II
van Aragon en Isabella van Castilië), ontdekkingsreizen en grote veranderingen
in handel en economie ingrijpend gewijzigd. Het was ook een tijd van gruwelijke
godsdienstconflicten, die uiteindelijk zouden uitmonden in de reformatie en een
verdeling van Europa in twee helften met verschillende en elkaar vijandig
gezinde religies. Heksenvervolgingen bereikten een verschrikkelijk hoogtepunt
tijdens de renaissance, en niet tijdens de middeleeuwen, en de Spaanse
Inquisitie zorgde voor de verdrijving van alle Joden uit Spanje in 1492. Als
gevolg van de ontdekkingsreizen, en met name van de kolonisatie van Afrika,
floreerde ook de trans-Atlantische slavenhandel. Onder meer door deze
tegenstellingen groeit onder moderne historici het inzicht dat het hele concept
van een 'renaissance' na de 'duistere middeleeuwen' bijzonder problematisch is.
Meer daarover in een volgend hoofdstuk over de kritiek op gebruik als
historische periode.

Het Franse woord renaissance betekent wedergeboorte. Het Italiaanse equivalent
hiervan is rinascita, een begrip dat Giorgio Vasari in een voorwoord op zijn
Vite gebruikt, waarmee hij een wederopbloei van de cultuur van de klassieke
oudheid bedoelt. Volgens hem is deze wedergeboorte (van de schilderkunst) te
situeren in het Toscane van omstreeks 1300, met name in het werk van Cimabue en
vooral Giotto. Het idee van 'wedergeboorte' (renaissance) is al terug te vinden
in geschriften daterend uit de periode volgend op 1340. Bedoeld werd dat de
poëzie met Dante en de schilderkunst met Giotto opnieuw geboren waren. In de
daaropvolgende eeuwen zou het idee van wedergeboorte onder meer ook toegepast
worden op architectuur, beeldhouwkunst en filosofie.

In overeenstemming met de algemene scepsis over afgebakende periodiseringen is
er veel discussie onder hedendaagse historici die reageren op de verheerlijking
van de "Renaissance" en zijn individuele cultuurhelden. Zij zetten vraagtekens
bij het nut van de term renaissance als historische afbakening. De opvatting van
de renaissance als aanduiding van een periode van bloei van kunsten en
wetenschappen bleef overeind tot in de 19e eeuw toen de kunsthistoricus Jacob
Burckhardt in zijn in 1860 verschenen boek 'Die Kultur der Renaissance in
Italien' de 'definitie' veel ruimer ging opvatten. De Italiaanse renaissance zag
hij in dat werk als een breuk met de middeleeuwen en het begin van de Nieuwe
Tijd. Meer en meer lijkt echter het standpunt terrein te winnen dat er geen
sprake is geweest van een bruuske overgang van middeleeuwen naar renaissance.

De kritiek van latere historici op Burckhardts visie kwam uit verschillende
hoeken:

Als gevolg van deze 'revisionisten' dreigde de term 'renaissance' onder
historici in onbruik te raken. Sommigen riepen op om een einde te maken aan het
gebruik van de term, die zij zagen als een product van presentisme - het
anachronistisch gebruik van de geschiedenis om moderne idealen te verheerlijken.
Andere historici, zoals Emmanuel Le Roy Ladurie bestuderen eerder de samenhang
en continuïteit van de lange periode tussen ongeveer de elfde en negentiende
eeuw, een benadering die bekend werd als het concept van de longue durée.

De geleerden die de term 'renaissance' bedachten meenden een wedergeboorte van
de cultuur van de antieken te beleven. Giorgio Vasari (1511-1574) ziet sinds de
tijd van de 'barbaren' een opgang van de moderne stijl in drie etappes, waarbij
hij met minachting verwijst naar de Griekse (Byzantijnse), en naar de Duitse
(gotische) stijl.

De renaissance lijkt vaak een breuk met de middeleeuwse traditie die
gelegitimeerd wordt door te suggereren dat men terugkeert naar een nog oudere
traditie, die van de klassieke oudheid. Aan de middeleeuwers verwijt men dat
juist zij met de antieke traditie gebroken hebben. Hiermee kan de renaissance
als historiserende vormgeving worden beschouwd. Het concept 'middel-eeuwen' is
dan ook bij uitstek het product van de renaissance. De traditie om de
geschiedenis van Europa in drie perioden onder te verdelen, oudheid,
middeleeuwen en nieuwe tijd, is tijdens de renaissance ontstaan.

De bewondering en navolging van de antieke cultuur is wellicht het meest in het
oog springende kenmerk van de renaissance. Een bewondering voor de politiek van
het oude Rome had geleid tot een bewuste 'nabootsing' van zijn cultuur.
Overigens viel het de Italiaanse kunstenaars niet zwaar de gotische traditie af
te wijzen: die was er sowieso nauwelijks geworteld. Wel bleven er veel meer
invloeden van het christendom een rol spelen dan men bij oppervlakkige
beschouwing zou denken. Christelijke motieven blijven tot ver in de moderne tijd
de kerken en privé-kapellen sieren, en in de filosofie is het humanisme nog
lange tijd niet gewapend tegen het bastion van de scholastiek.

In werkelijkheid was de renaissance in veel opzichten zowel een voortzetting van
als een breuk met de middeleeuwen. In Italië in het algemeen, en in de stad
Florence in het bijzonder, wordt in de 15e eeuw een levenshouding manifest die
duidelijk afwijkt van de op het hiernamaals gerichte mentaliteit van de
middeleeuwen. Het is tijdens diezelfde 15e eeuw, ook wel quattrocento genoemd,
dat de Italiaanse renaissance haar hoogtepunt bereikt. De betekenis van de
renaissance moet overigens niet worden overschat. De politieke structuur van
Europa, zijn talen en nationale culturen, het recht en zijn economische
organisatie zijn alle het product van de middeleeuwen.

De invloed van de renaissance deed zich vooral gelden waar het ging om het
denken en voelen van de elite. De intellectuele elite ontwikkelde een
levensstijl die zich aan het religieuze onttrok. Dit proces wordt secularisering
genoemd. De nieuwe, seculiere levenssfeer werd vooral zichtbaar gemaakt in de
kunsten en de letteren. Centraal stonden vragen op het gebied van de moraal en
de vraag naar de plaats van het individu in de samenleving. De betekenis van de
renaissance wordt hoofdzakelijk zichtbaar in de sterk veranderende opvattingen
op het gebied van smaak en stijl, fatsoen en decorum, opvoeding en onderwijs.

Vele middeleeuwse - christelijke - waarden werden in twijfel getrokken. Waar de
middeleeuwers armoede, contemplatie en kuisheid hadden verheerlijkt, spoorde de
renaissancegeest aan om bezit te verwerven, actief deel te nemen aan het
maatschappelijk leven en van het leven te genieten. Het middeleeuwse mensbeeld
was fatalistisch en pessimistisch: de mens was zondig en afhankelijk van de
genade Gods. De renaissance plaatste hier een optimistisch mensbeeld tegenover
dat zich ook manifesteerde in de kunst. Terwijl in de middeleeuwen artistieke
creatie zich in wezen wendde tot de christelijke religie, beeldde de
renaissancekunst humanistische thema's uit zoals tolerantie, vrijheid van
gedachte, vrede, onderwijs ter ontwikkeling van het individu, en de mythologie
uit de oudheid. Dat vermogen tot zelfontwikkeling en zelfbeschikking stond
centraal in het opvoedingsideaal van de humanisten. De vrijwel onbegrensde
mogelijkheden van het menselijk vernuft werden benadrukt. De afhankelijkheid van
de clerus wat betreft het zielenheil was geen vanzelfsprekendheid meer. Dit
verschil kan duidelijk worden gezien in de verschillende levensmotto's. Zo is
het levensmotto van de mensheid in de middeleeuwen: "memento mori", een Latijnse
spreuk die ruw vertaald kan worden naar: "gedenk te sterven." Middeleeuwers
hielden zich veel bezig met de dood: ze moesten goed leven en veel biechten
zodat, als de tijd zou komen, ze volledig waren voorbereid op de dood en in de
hemel terecht zouden komen. Hiertegenover staat het motto van de renaissance:
"Carpe diem", vertaald naar "Pluk de dag": een mens moest proberen het beste van
zijn leven te maken.

Binnen de relatief kleinschalige Italiaanse stadstaten speelden individuele
burgers een belangrijke rol. Vooral in steden met een republikeins karakter,
zoals Florence, waren welgestelde burgers actief bij de politiek betrokken. De
opvattingen van Cicero, die de nadruk legde op de plicht van individuele burgers
om de gemeenschap te dienen, waren in deze context van grote invloed.

Van mannen werd verwacht dat zij het lot naar hun hand zetten. Er ontstond een
verering van het individu, van 'grote mannen' die zichzelf onderscheidden van
hun omgeving. Een dergelijke man, die zijn rivalen overtrof, bezat virtù (=
deugd) in de ogen van zijn tijdgenoten. Het werd als een typisch mannelijke
kwaliteit beschouwd. Een goed voorbeeld van dit nieuwe individualisme was
Benvenuto Cellini, een veelzijdig kunstenaar met een uitgesproken karakter.
Virtù is een sleutelbegrip in Machiavelli's postuum uitgegeven Il Principe ("De
vorst"), en daaruit blijkt dat het eerder als doortastendheid dan als 'deugd'
begrepen moet worden. Een heerser met virtù kon immers in het belang van de
staat zijn woord breken, liegen en zelfs moorden begaan.

Individualisme is onder historici traditioneel het uitgangspunt geweest voor de
bespreking van de renaissance. Ze associeerden deze periode met de
verworvenheden van getalenteerde, zelfbewuste mannen. Giorgio Vasari
concentreerde zich bij zijn bespreking van de "hergeboorte" (rinascita) van de
Italiaanse kunst op de reeks van grote kunstenaars, culminerend in de 'genius'
van Michelangelo. Jules Michelet definieerde de periode als die van "de
ontdekking van de wereld en de mens". Jacob Burckhardt plaatste individualisme
in zijn werk De cultuur van de renaissance in Italië in de kern van zijn
analyse. Hij presenteerde individualisme als het essentiële kenmerk van de
(Italiaanse) renaissancemens, als datgene wat hem onderscheidde van zijn
middeleeuwse tegenhanger, die nog halfbewust lag te sluimeren onder de sluier
van het geloof. Burkhardts "geistiges Individuum" stond voor de moderne mens met
zijn drang naar grootheid, vertrouwend op eigen kracht en kunnen, terwijl de
middeleeuwer zichzelf slechts zag als deel of lid van een volk, familie of
andere gemeenschap. Deze visie op individualisme als het kenmerk bij uitstek van
de renaissancemens kreeg vanaf de 20e eeuw veel kritiek van historici en
geleerden uit andere disciplines.

De toenemende aandacht voor het hier en nu ten koste van de nadruk op het
eeuwige en transcendente blijkt ook uit het toenemend realisme in de beeldende
kunst. Vanaf de renaissance werd van westerse kunst verwacht dat deze de
werkelijkheid op een objectieve manier vormgaf en als zodanig herkenbaar was.

Het feodalisme dat in de middeleeuwen wijd verspreid was geweest verdween
geleidelijk, en vroege vormen van kapitalisme ontstonden. Het middeleeuwse
Europa was overwegend landelijk en de economie steunde bijna volledig op de
landbouw. Dorpen en steden zouden pas in de late middeleeuwen belangrijke
productiecentra worden, waarna hun economisch belang snel toenam. Tegen de late
jaren 1400 was de lijfeigenschap op zijn retour en mochten Europese boeren zich
vrijer bewegen en zelfs boerderijen voor zichzelf huren. Aangemoedigd door de
hoge prijzen die voor wol werden gevraagd, verkozen veel landeigenaars echter om
schapen op hun weilanden te laten hoeden. Als gevolg daarvan trokken duizenden
boeren naar stedelijke gebieden op zoek naar werk, en namen de steden in omvang
toe.

De Late middeleeuwen waren een periode van economische depressie die tot
ongeveer 1475 duurde. Het is opmerkelijk dat juist tijdens een periode van
economische neergang kunsten en letteren bloeiden. Wat wellicht een rol heeft
gespeeld voor het scheppen van een gunstig klimaat voor de kunsten in deze
'gouden eeuw' is de afwezigheid van oorlogsgeweld, waarbij de vrede vanaf het
verdrag van Lodi(1454) veertig jaar lang standhield

Ontwikkelingen zoals bevolkingsgroei, verbetering van het bankwezen, het
uitbreiden van de handelsroutes en nieuwe productiesystemen leidden tot een
algemene toename van de commerciële activiteit. De handel concentreerde zich
rond de Middellandse Zee. Binnen dit handelsnetwerk speelden de Italiaanse
steden een centrale rol. Het waren de grootste, meest welvarende steden van
Europa. Ondanks de economische malaise slaagden sommige koopmansgeslachten erin
een fortuin te vergaren. Enkele geslachten ontwikkelden zich tot bankiers. Ook
het 'wisselen van geld' was een lucratieve bezigheid.

In Italië hadden zich belangrijke steden ontwikkeld. Zij spiegelden zich aan een
geïdealiseerd verleden, waarin het klassieke Rome de wereld beheerste, een tijd
waarin adel en geestelijkheid nog niet bestonden. Op die manier kwam het tot een
herontdekken van de klassieke beschaving: het Romeins recht, de literatuur en de
architectuur van de antieken. Officieel maakte Italië ten noorden van Rome deel
uit van het Heilige Roomse Rijk, maar in werkelijkheid slaagden de keizers er
nauwelijks in om hun macht of gezag te doen gelden. Noord-Italië bestond uit een
groot aantal de facto zelfstandige stadstaten, die vrijwel voortdurend met
elkaar in conflict waren. De belangrijkste stadstaten waren Milaan, Venetië,
Genua en Florence. De stadstaten werden in de regel geregeerd door een
oligarchie van kooplieden en hadden officieel geen staatshoofd. In Milaan
maakten de Visconti zich meester van de macht; Venetië, Genua en Florence waren
een republiek. Ook intern werden de stadstaten dikwijls verscheurd door
conflicten. In Midden-Italië lag de Kerkelijke Staat, die geregeerd werd door de
paus. De pausen hadden in het verleden de Investituurstrijd tegen de keizer van
het Heilige Roomse Rijk (1075-1122) gewonnen. De keizer verloor een groot deel
van zijn macht in Noord-Italië, waarvan de Noord-Italiaanse steden konden
profiteren om alle macht naar zich toe te trekken. In het begin van de
veertiende eeuw vertrok de paus echter naar het verre Avignon; daarna had hij
nog maar weinig invloed op de Italiaanse politiek. In het zuiden lagen twee
koninkrijken die wel een belangrijke rol speelden in de politiek: het koninkrijk
Napels en het koninkrijk Sicilië.

De economische bedrijvigheid maakte het voor de bovenlaag van de bevolking
mogelijk om van het leven te genieten. In dit opzicht was er sprake van een
mentaliteitsverandering: het nastreven van rijkdom en luxe werd veel minder dan
voorheen als verwerpelijk beschouwd. De steden en de vorstenhoven steunden kunst
en wetenschap. De buitenkerkelijke beoefening van de wetenschap leidde tot
bevrijdende ontdekkingen: de 'Schenking van Constantijn', een oorkonde die de
wereldlijke heerschappij over de westelijke landen toekende aan de paus, werd in
1440 door Lorenzo Valla ontmaskerd als vervalsing. De renaissance was dus een
stedelijke beweging, mogelijk gemaakt door welstand. De humanisten meenden dat
er werkelijk een nieuw tijdperk was aangebroken.

Na een betrekkelijk lange aanloopperiode, waarin Florence de hoofdrol speelde,
verplaatste het centrum van het culturele leven in Italië zich naar Rome en
Venetië. De hoogrenaissance was van betrekkelijk korte duur. Gewoonlijk laat men
die duren van 1495 tot 1520. Aan de bloeitijd kwam in Italië vrij plotseling een
eind. De rampen die Italië troffen, zien we weerspiegeld in de kunst. Zo is in
het werk van Michelangelo duidelijk een verandering in stijl te zien; het
groteske gaat overheersen. Het maniërisme kondigde zich aan. Titiaan was de
enige grote meester die vasthield aan de evenwichtigheid en idealisering van de
hoogrenaissance.

Florence, de belangrijkste stad in Toscane, maakte gedurende de 14e, 15e en 16e
eeuw een ongekende culturele bloei door. Het was een naar Italiaanse maatstaven
middelgrote stad: in de 15e eeuw had het ongeveer 60.000 inwoners. De stad
dankte haar welvaart met name aan een bloeiende wolnijverheid, de fabricage van
wollen stoffen. Het waren enkele Florentijnse schrijvers die het beeld van de
renaissance bepaalden. In de 14e eeuw waren dat Dante, feitelijk nog typisch een
middeleeuwer, Petrarca en Boccaccio. Machiavelli (†1527) leverde een belangrijke
bijdrage aan de politieke theorie.

Gedurende de 15e eeuw maakten de familie de' Medici, een geslacht van kooplieden
en bankiers, zich geleidelijk aan meester van de macht in de Florentijnse
Republiek. De familie dankte haar rijkdom aan Giovanni de' Medici (1360-1429).
Giovanni's zoon, Cosimo de' Medici (1389-1464), genoot de steun van de armere
lagen van de bevolking. Hoewel de republikeinse instellingen werden gehandhaafd,
beheerste hij de politiek. Lorenzo il Magnifico (1449-1492), diens kleinzoon,
genoot vooral faam als dichter, kunstkenner en mecenas.

De cultuur van de stedelijke renaissance en de boeteprediking van de bedelorden
botsten met elkaar. De prior van een dominicanenklooster, Girolamo Savonarola
(1452-1498), had met zijn prediking zo'n invloed op de bevolking dat deze alle
tekenen van wereldlijk leven vernietigde: de heersersfamilie van de Medici moest
de stad Florence verlaten. Het bewind van Savonarola maakte in combinatie met de
inval van de Fransen in 1494 een einde aan de culturele dominantie van Florence.
De elite verliet de stad. De kunstenaars en humanisten volgden, omdat zij
nauwelijks nog opdrachten ontvingen.

In de 16e eeuw werd Toscane een groothertogdom. De de' Medici's zouden er tot
1737 regeren.

Vanaf ~1450 werd ook Rome, de stad van de paus, een belangrijk cultureel
centrum. Pausen en kardinalen verstrekten veel opdrachten, zowel aan kunstenaars
als aan humanisten. Rafaël en Michelangelo vervaardigden de meeste van hun
meesterwerken in opdracht van de paus.

In Rome was de invloed van het christelijk denken op vormentaal en ideeënwereld
uiteraard nog aanzienlijk groter dan in Florence. Een heiden en republikein als
Cicero stond er daarom in minder hoog aanzien. Het weerhield de humanisten er
niet van om in Ciceroniaans Latijn de christelijke deugden te prijzen en de paus
te verheerlijken als de erfgenaam van de Romeinse keizers. Aeneas Silvius
Piccolomini was zo'n humanist. Als paus Pius II (1458-1464) nam hij het besluit
om de St-Pieter te laten herbouwen. Het zou enkele decennia duren voordat het
werk was voltooid. Paus Sixtus IV (1471-1484), de beschermheer van onder anderen
Botticelli en Perugino, stond erop dat schilderijen een christelijk onderwerp
behandelden. Hij liet de Sixtijnse Kapel bouwen; ook leverde hij een belangrijke
bijdrage aan de collectie van de Vaticaanse Bibliotheek. De beruchte Alexander
VI (1492-1503) uit het geslacht Borgia probeerde op allerlei manieren de macht
van zijn familie blijvend te vestigen. Daarnaast was hij het die opdracht gaf
tot de beschildering van het Appartamento Borgia in het pauselijk paleis. Julius
II (1503-1513) was een bekwaam veldheer en een actief bouwheer. Hij gaf
verschillende opdrachten aan de architect Bramante. In 1508 trad Rafaël in
dienst van paus Julius. Tot zijn dood in 1520 werkte Rafaël onder andere aan
talloze fresco's in de pauselijke vertrekken. De door Michelangelo vervaardigde
graftombe van Julius II geldt als een hoogtepunt van de Hoogrenaissance.

Ook de kleinere vorstenhoven ontwikkelden zich tot centra van cultuur, waar veel
geld werd besteed aan kunstopdrachten en humanistische geleerdheid. Een typisch
voorbeeld van een dergelijk hof was het hertogdom Urbino onder hertog Federico
da Montefeltro. Deze condottiere verzamelde een bibliotheek en verstrekte veel
opdrachten aan kunstenaars om schilderijen en beeldhouwwerken te maken. Beroemd
is zijn door Piero della Francesca vervaardigde portret.

In Venetië was er aanvankelijk nauwelijks belangstelling voor het humanisme. De
stad onderhield van oudsher nauwe relaties met Byzantium. De niet-christelijke
cultuur van de Romeinen werd er als een vreemd element ervaren. Pas vanaf ~1490
kwam daar verandering in. In Venetië werden veel boeken gedrukt. Daarbij richtte
men zich niet uitsluitend op de elite.

Aan opdrachten aan kunstenaars was geen gebrek. Zowel de doges, de regering,
rijke aristocraten als een groot aantal charitatieve instellingen, zogenaamde
scuole, bestelden schilderijen of lieten hun paleizen verfraaien. Ook werd er
veel geld besteed aan nieuwe architectuur. Belangrijke Venetiaanse schilders
waren Gentile en Giovanni Bellini en Carpaccio. Ook Titiaan (~1487-1576), een
van de grootste meesters van de renaissance, vervaardigde een groot deel van
zijn oeuvre in Venetië. De schilder Vasari, die hier ook werkte, is vooral
belangrijk vanwege zijn boek "De levens van de grootste schilders, beeldhouwers
en architecten".

Gedurende de Renaissance werden in Italië de huizen van de elite en van gegoede
burgers groter. Het aantal vertrekken in zo'n huis nam toe. Ook het aantal
meubels in de vertrekken nam toe. Voorheen stond er slechts een klein aantal
meubels in de meeste huizen. De gegoede klassen, ook een deel van de
middenklasse, verfraaiden hun woningen nu met kunstwerken. Ten gevolge van
inflatie werd kunst goedkoper. Boeken waren in de regel het kostbaarste bezit.

Vrouwen in de (Italiaanse) renaissance begonnen een grotere rol in het sociale
leven te spelen, hoewel hun rol van verzorgster van het huis en de kinderen
ongewijzigd bleef. Er werd van hen nog steeds verwacht dat ze kinderen kregen,
en de reden voor het huwelijk was om zonen te produceren, die ze zouden opvoeden
tot gezonde en goed opgeleide jonge mannen. Dochters brachten kosten met zich
mee omdat hun ouders voor een bruidsschat dienden te zorgen. De manier waarop
over de rol van vrouwen werd gedacht was een erfenis van het antieke verleden.
Leon Battista Alberti volgde de vrouwonvriendelijke opvattingen van Plato en
Aristoteles in zijn Boek van het gezin (1432-1434) toen hij schreef dat het
plicht van de man was om de activiteiten van zijn vrouw te beperken tot de
huiselijke kring. Europese wetboeken limiteerden de zelfstandigheid van vrouwen
ook door het beperken van hun recht op eigendom en het zichzelf
vertegenwoordigen in de rechtbank.

Universiteiten hielden hun deuren gesloten voor vrouwen. Wat voor vrouwen
beschikbaar was aan leren, was heel rudimentair, met een nadruk op het lezen
over deugdzame vrouwen of lezen in een gebedenboek. Lesgeven vond thuis plaats
of in een of ander lokaaltje dat als school diende. De geletterdheid was in het
algemeen het laagst in de landelijke gebieden van Zuid- en Oost-Europa en hoger
in de stedelijke gebieden van Noordwest-Europa. De vrouwen die toch tot in de
rangen van de humanisten doorstootten en carrière maakten als intellectueel
waren, zoals de Franse schrijfster Christine de Pizan, zonder uitzondering van
goeden huize. Vrouwelijke seculiere patroons van de kunsten waren niet zo
uitzonderlijk als men vroeger dacht. Een van die bijzondere vrouwen was Isabella
d'Este (1474–1539), markiezin van Mantua.

Het is goed om vooraf even stil te staan bij het idee van wat 'verspreiding' van
de renaissance eigenlijk inhoudt. De Britse cultuurhistoricus David Rundle
benadrukt dat het zeker niet om een eenrichtingsverkeer ging, en dat ook Italië
geïnspireerd werd door artistieke en intellectuele ontwikkelingen elders in
Europa. Er was binnen het christelijk Europa met andere woorden veel meer sprake
van culturele interactie op gelijkwaardige basis, waarbij de 'Italiaanse stijl'
gold als een van de beschikbare stijlen. Binnen de verschillende lokale
culturele tradities koos men (de vorstenhoven, de elite) bepaalde elementen
zoals mode of architectuur e.d. die dan vaak aangepast werden aan de lokale
smaak.

Tot ~1450 manifesteerde de renaissance zich hoofdzakelijk in Italië, daarna
beïnvloedde de renaissance tot het begin van de zeventiende eeuw heel West- en
Midden-Europa. Gedurende ongeveer twee eeuwen waren Italië en de Italiaanse
cultuur toonaangevend. De verspreiding van het Italiaanse cultuurgoed kwam in
een stroomversnelling nadat de Fransen in 1494 Italië binnenvielen. Vanaf 1520
was het in hoofdzaak het noorden van Europa waar de toonaangevende
intellectuelen verbleven. Ook in de koloniën in de Nieuwe Wereld heeft de
renaissance sporen nagelaten. De westerse wereld is tot in de 20e eeuw diepgaand
door deze stroming beïnvloed.

Interessant zijn de verschillende uitingen van realisme in de kunst in het
noorden en het zuiden van Europa; de Alpen doen hierbij veelal dienst als
scheidslijn. Grofweg is het eenvoudigste onderscheid te zien in de verschillende
wijze waarop de kunstenaars correct probeerden te schilderen. In het zuiden
gebeurde dit na de ontdekking van Giotto volgens het lineair perspectief, ook
wel mathematisch correct genoemd. In het noorden zag men meer in gedetailleerde
naschildering, waardoor het schilderij in kwestie ook realistisch oogde. Hierbij
moeten we bedenken dat de schildertechnieken overal verschillend waren. In het
zuiden werkte men niet alleen op paneel, maar maakte men ook fresco's, terwijl
in het noorden voornamelijk op paneel werd geschilderd. Fresco's zijn in
noordelijke landen, met het vochtige klimaat, niet zo goed houdbaar als in
zuidelijke landen.

In de vroege historiografie van de renaissance werd religie tegenover
rationaliteit gesteld, waarbij dat laatste als een belangrijk kenmerk van deze
periode werd voorgesteld. In deze visie waren de middeleeuwen het tijdperk van
geloof geweest, waarin de katholieke Kerk een dominante rol had gespeeld. De
renaissance, daarentegen, was een vooruitstrevende en moderne tijd, gekenmerkt
door de opkomst van het rationele denken en van persoonlijke vrijheid. Moderne
geleerden hebben deze zwart-wittegenstelling echter grotendeels verlaten, en
behandelen de renaissancesamenleving als tegelijkertijd religieus en seculier.
Om een voorbeeld te geven: de historicus Charles Trinkaus betoogde in zijn
invloedrijke studie In Our Image and Likeness (1970) op overtuigende wijze dat
het Italiaanse humanisme fundamenteel christelijk van aard was gebleven, en dat
de humanisten de klassieke teksten die zij bestudeerden als middel ter
verdieping van hun geloof beschouwden en niet als een alternatief voor dat
geloof.

De renaissance had een grote invloed op de theologie, met name in de manier
waarop mensen de relatie tussen mens en God ervoeren. Veel van de meest
vooraanstaande theologen in deze periode waren volgelingen van de humanistische
methode, zoals Erasmus, Zwingli, Thomas More, Maarten Luther en Johannes
Calvijn. Tussen renaissance en reformatie was er een verband: dezelfde kritische
houding tegenover de bedenkelijke toestanden in de Kerk, en dezelfde aandacht
voor de bronnen van de Bijbel. Al voor de renaissance waren er van tijd tot tijd
critici van de levensstijl van veel prelaten van de kerk, maar toen kregen deze
weinig gehoor of was het zelfs levensgevaarlijk om dit al te luid te
verkondigen.

In de loop van de 13e tot 15e eeuw kwamen er echter steeds meer van deze
dissidenten en deze kregen ook steeds meer een luisterend oor van de opkomende
nieuwe intellectuelen. Deze gingen terug naar de bronnen van het evangelie en
zagen dat er toch veel van de dagelijkse kerkelijke praktijk niet in
overeenstemming was met de voorschriften en leefregels die in de evangeliën en
brieven der apostelen beschreven stonden. Toen kon een grote discussie niet lang
meer uitblijven. De reformatie zou beginnen.

De late middeleeuwen en renaissance waren een periode waarin de intolerantie ten
opzichte van andersdenkenden eerder toe- dan afnam. Zoals zo vaak moesten vooral
de joden het ontgelden. In 1290 werden de joden verdreven uit Engeland, in 1306
werden zij verdreven uit Frankrijk. Gedurende de 14e eeuw werden zij verdreven
uit de Duitse landen. De meesten van deze Asjkenazische Joden vestigden zich in
Polen. Op het Iberisch Schiereiland heerste lange tijd een relatief tolerant
klimaat. Met de val van Granada in 1492 kwam hier een einde aan. Meer dan
100.000 joden verlieten de Spaanse koninkrijken. Deze Sefardische Joden
vestigden zich voornamelijk in Noord-Afrika en het Ottomaanse Rijk. Sommigen van
hen gingen naar Portugal en de noordelijke Nederlanden.

Het Italiaanse woord 'umanista' werd waarschijnlijk bedacht in de late
vijftiende of begin zestiende eeuw, en was een aanduiding voor een geleerde of
leraar die geschoold was in grammatica, retorica, poëzie, geschiedenis en
moraalfilosofie (samen studia humanitatis genoemd). In de 19e eeuw zou Jacob
Burckhardt in Die Cultur der Renaissance in Italien (1860) het woord humanisme
niet slechts als een onderwijsprogramma opvatten, maar als een breder cultureel
fenomeen.

De humanisten van de veertiende tot de zestiende eeuw, in Italië en in andere
Europese landen, waren in het bijzonder geïnteresseerd in de studie van de
klassieke literatuur van het oude Griekenland en Rome. Hierin vonden zij een
ideaal voor het menselijk leven dat ze wilden laten herleven. Terwijl in de
middeleeuwen God en het hiernamaals centraal stonden, ontstond mede door het
werk van de humanisten in de vroege renaissance in Italië een nieuwe
wereldbeschouwing, waarbij naar het model van de Ouden meer aandacht werd
besteed aan het wereldlijke en meer nadruk kwam te liggen op de menselijkheid,
de 'humanitas'.

Die hernieuwde belangstelling voor de klassieken was al bij Dante (1265-1321)
merkbaar, die in de Divina Commedia zijn visionaire tocht door het hiernamaals
beschrijft met Vergilius als gids aan zijn zijde. Petrarca en Boccaccio
schrijven evenals Dante een deel van hun werk in de volkstaal - het Italiaans -
en stimuleren door het navolgen van klassieke auteurs de hernieuwde interesse in
de klassieke erfenis.

De rol die rijke mecenassen van de Italiaanse stadsrepublieken in deze periode
hebben gespeeld is niet te onderschatten. Zij omringden zich met kunstenaars en
humanisten en trokken geleerden als Marsilio Ficino en Giovanni Pico della
Mirandola aan, die zo de gelegenheid kregen om het werk van Plato te vertalen en
bekend te maken.

Het humanisme zou door de uitvinding van de boekdrukkunst over heel Europa
bekend raken en een sterke invloed uitoefenen op het intellectuele klimaat. De
invloed liet zich ook gelden in de gekozen thematiek van de beeldende kunsten.
Hoewel religieuze onderwerpen nog steeds belangrijk bleven (ook doordat de kerk
een belangrijke opdrachtgever bleef), kreeg nu ook het wereldlijke meer
aandacht, en werd vaak - in navolging van de klassieke Griekse en Romeinse kunst
- gekozen voor de uitbeelding van mythologische taferelen.

De filosofie van de renaissance wendt zich van de middeleeuwse scholastieke
studie van Aristoteles af. Marsilio Ficino (1433-1499) vertaalde het werk van
Plato en schreef daar commentaren bij die sterk bijdroegen aan de verspreiding
van Plato's leer. Veel denkers van de renaissance zijn dan ook aanhangers van
het neoplatonisme, dat behalve door Ficino ook door het werk van Georgios
Gemistos Plethon en Giovanni Pico della Mirandola bekend geraakte in
intellectuele kringen rond Florence. Een filosofisch bastion in het denken van
Aristoteles bleef de universiteit van Padua. Daar bestudeerde Pietro Pomponazzi
(1462–1524) de teksten van Aristoteles zonder bemiddeling van het Thomisme en
Averroes. In het algemeen kan gezegd worden dat het theocentrisme van de
middeleeuwen plaatsmaakte voor een antropocentrische wereldbeschouwing. Een
wijdverbreide houding onder de geleerden van de renaissance werd het humanisme.
Enkele bekende filosofen uit de periode van de renaissance waren:

Vóór de renaissance was de wetenschap vrijwel geheel gebaseerd op een relatief
klein aantal traditionele boeken en schrijvers. Dat was in de eerste plaats
natuurlijk de Bijbel, maar daarnaast ook een aantal Griekse en Romeinse
schrijvers zoals Plato, Aristoteles en Galenus. Het werk van de geleerden
bestond uit het geven van commentaren op deze boeken en het toepassen van deze
werken op actuele situaties.

De humanisten vormden de eerste groep die zich tegen dit strakke corpus
verzette. Ze braken niet met de traditie van het zich baseren op klassieke
werken, maar stelden dat op bepaalde punten fouten zaten in de vertaling vanuit
het Grieks (of voor het Oude Testament het Hebreeuws) in het Latijn. Om dit te
omzeilen diende men bronnen te raadplegen die zo dicht mogelijk bij de originele
tekst stonden. Latere toevoegingen en uitleggingen werden als veel minder
belangrijk beschouwd. Daarnaast wilden de humanisten ook andere schrijvers en
geleerden aan het gezaghebbende corpus toevoegen.

Maar hiermee hield de vernieuwing in de wetenschap niet op. Andreas Vesalius
sneed zelf in lijken ter onderzoek van de anatomie, en kwam tot de conclusie dat
Galenus op bepaalde punten fout was geweest. Copernicus introduceerde het
heliocentrisch wereldbeeld. Galilei gebruikte de telescoop om meer over de hemel
te weten te komen. Cartografen maakten kaarten die nauwkeuriger waren dan die
van Ptolemeus, en toonden het in de Oudheid onbekende werelddeel Amerika.

Desondanks was de invloed van de renaissance op het ontstaan van de moderne
wetenschap niet alleen bepalend geweest. De wortels daarvan moeten al eerder bij
de middeleeuwse wetenschap en de middeleeuwse universiteiten gezocht worden die,
in tegenstelling tot wat vaak gedacht wordt, veel aanzetten gaven tot kritisch
onderzoek en nieuwe theorievorming bevorderden.

Het woord 'renaissance' duidt zowel een periode, een culturele beweging als een
bepaalde stijl aan. Lang niet alle kunst die ten tijde van de Renaissance werd
geproduceerd vertoont de stijlkenmerken van 'typische renaissancekunst'. Ons
beeld van de renaissance wordt nog altijd in hoge mate bepaald door het werk van
de Italiaanse kunstenaars uit de hoogrenaissance. De belangrijkste meesters
waren Leonardo da Vinci, Michelangelo, Rafaël, Donato Bramante, Giorgione en
Titiaan.

Terwijl in de beeldhouwkunst duidelijk de invloed blijkt van Griekse en Romeinse
sculpturen, is dit bij de schilderkunst niet het geval. Dit kon ook niet, want
de Italianen hadden van de schilderkunst geen antieke voorbeelden beschikbaar om
zich aan te spiegelen. Pas door de opgraving van Pompeï in de 18e eeuw werden
fresco's daterend uit de oudheid bekend. Aan die Romeinse wandschilderingen in
Pompeï is trouwens te merken dat zij de theorie van het perspectief niet zo ver
ontwikkeld hadden of beheersten als de kunstenaars in de renaissance.

Vaak wordt het werk van de kunstenaar Giotto di Bondone (1266/7-1337) uit
Florence als het begin van de renaissance gezien. Giotto maakte fresco's die een
illusie schiepen die al eeuwen niet gemaakt was, de illusie van de ruimte op een
plat oppervlak. Als we kijken naar een van zijn fresco's in de Cappella degli
Scrovegni in Padua (Noord-Italië), fides gemaakt omstreeks 1306, dan lijkt het
net of we naar een beeldhouwwerk kijken, een gotisch beeldhouwwerk. Deze illusie
wordt onder andere versterkt door het toegepaste verkort in de arm en de
modellering van het gezicht en het gewaad. Giotto paste niet zomaar een bepaalde
techniek toe. Het was zijn bedoeling een geheel nieuwe en eigen voorstelling te
schilderen, zoals hij voor ogen had dat het gebeurd moest zijn. Hij doorbrak de
traditie van overname, van schilderingen als Bijbel voor de ongeletterden. Een
ander uniek element van Giotto is het feit dat zijn naam bekend is. Tot ver in
zijn tijd waren kunstenaars niet bij naam bekend. Het was een ambacht, dat je
als je dagelijkse werk vooral anoniem uitvoerde.

Giotto was een tijdgenoot van Dante, en na zijn dood verviel het schilderen
terug in de weergave van vlakke afbeeldingen, tot Masaccio (1401-1428) honderd
jaar later de draad weer oppikte. De fresco's die hij schildert hebben opnieuw
de kracht en de diepte van zijn grote voorganger.

Door economische vooruitgang was het mogelijk realistische schilderijen te laten
maken. Deze schilderijen waren kostbaar omdat het veel tijd kostte om ze te
maken. De renaissance in Italië kent een groot aantal artistieke hoogtepunten.
Het zijn tijden van opvallende technische inventiviteit; de olieverftechniek -
ontwikkeld in de Nederlanden - werd uitgewerkt tot haar ultieme verfijning.
Houtsnede en kopergravure zijn veelgebruikte nieuwe technieken; er is de
boekdrukkunst en het wiskundig en esthetisch uitwerken van het lineair
perspectief. In Italië werden verschillende technieken van schilderen toegepast.
Olieverf werd vooral gebruikt voor losse schilderijen en altaarstukken. Kerken
en paleizen werden verfraaid met muurschilderingen. Vaak waren dit fresco's. Bij
deze techniek worden de pigmenten aangebracht op de kalkpleisterlaag terwijl
deze nog nat is.

Het leeuwendeel van de kunstuitingen behandelde een religieus thema, maar de
vraag naar wereldse en klassieke onderwerpen nam toe. Sommige kunstenaars
combineerden de twee levenssferen in één kunstwerk. Een zeer geslaagd voorbeeld
hiervan zijn de fresco's die Benozzo Gozzoli schilderde voor zijn
opdrachtgevers, de Medici, in het Palazzo Medici-Riccardi. De elite wenste
dikwijls belangrijke gebeurtenissen, zoals een veldslag, vast te laten leggen.
Ook een meester van de hoogrenaissance zoals Rafaël schilderde vele madonna's.
Uitzonderlijk was een schilder als Giorgione († 1510), die bij voorkeur
landschappen schilderde. In het noorden ontstond er vooral vraag naar
goedgelijkende portretten. Het portret en het familieportret zijn de nieuwe
genres van de zestiende-eeuwse schilderkunst. In de Lage Landen veranderden de
onderwerpen naar alledag.

In de beeldhouwkunst komen een aantal innovaties voor, types als de portretbuste
en het ruiterstandbeeld die rechtstreeks werden overgenomen van de klassieke
oudheid.

De beeldhouwkunst van de renaissance laat men doorgaans beginnen in 1403 met de
beroemde wedstrijd voor de bronzen deuren van het Baptisterium San Giovanni
waarvoor beeldhouwers modelontwerpen konden indienen. De deur van de winnaar,
Lorenzo Ghiberti, bestaat nog steeds, alsook die van Filippo Brunelleschi. Nog
prachtiger exemplaren (“De poorten naar het Paradijs” , gebeeldhouwd in de
periode 1425-1452), maakte Ghiberti voor een oostelijk portaal.

Ghiberti's vroegere assistent Donatello ontwierp reliëfs en is de schepper van
een David in marmer (1408-1409) en brons (jaren 1440), en van het
ruiterstandbeeld van Gattamelata. Later werd Andrea del Verrocchio bekend om
zijn ruiterstandbeeld van Bartolomeo Colleoni in Venetië. Zijn leerling Leonardo
da Vinci ontwierp in 1482 in Milaan een paardsculptuur, maar het kleimodel van
meer dan 7 meter werd in 1499 verwoest door Franse boogschutters, en daarna
slaagde hij er niet meer in om grote sculpturale opdrachten af te krijgen.

De gebeeldhouwde buste werd populair in Italië omstreeks 1450 dankzij de
Napolitaanse Francesco Laurana die zich specialiseerde in jonge vrouwen in
meditatieve poses, terwijl kunstenaars als Antonio Rossellino vaak zakenmannen
en notabelen uitbeeldden. Pisanello was de kunstenaar die een vraag creëerde
naar fraaie portretmedaillons. Michelangelo was als beeldhouwer actief van
ongeveer 1500 tot 1520, en meesterwerken als David, Pietà, Mozes, sculpturen
voor het graf van Paus Julius II en de Medicikapel vormden een bron van
inspiratie voor latere beeldhouwers.

Florence nam ook in de architectuur het voortouw. Geïnspireerd door de
humanisten wilden de Florentijnse architecten hun omgeving veranderen naar het
voorbeeld van de 'ideale stad'. Kerkelijke en burgerlijke weldoeners maakten dit
mogelijk. Net als de wetenschappers uit hun tijd zochten de Florentijnse
bouwmeesters van de 15e eeuw inspiratie bij de bouwwerken van de klassieke
oudheid. Filippo Brunelleschi was waarschijnlijk de eerste humanistische
architect. Hij paste de klassieke theorieën toe op het Ospedale degli Innocenti
(Vondelingenhuis) in Florence. Dit gebouw wordt beschouwd als het eerste
renaissancistische gebouw van de stad.

In de architectuur moesten de gebouwen van de voorbije eeuwen plaatsmaken voor
nieuwbouw: Constantijns hoofdkerk boven Petrus' graf werd vervangen door een
nieuwe kerk. De hernieuwde belangstelling voor de vormentaal van de Oudheid
springt vooral in de architectuur in het oog. Men bestudeerde de verhandeling
van de Romein Vitruvius en mat antieke gebouwen op om zich vertrouwd te maken
met de 'taal' van die architectuur (met vormen zoals frontons, eierlijsten,
Dorische, Ionische, Korinthische zuilen; met de 'grammatica', de regels voor het
bijeenvoegen van de onderdelen).

Behalve de al genoemde Filippo Brunelleschi werkten ook andere Italiaanse
architecten in de nieuwe bouwstijl. De bekendsten zijn Donato Bramante en Andrea
Palladio

Ook in andere landen is de renaissance-architectuur terug te zien in de vele
grote Franse kastelen in de Loirevallei. Het bekendste renaissancekasteel in
Frankrijk is het kasteel van Fontainebleau. In Spanje waren er invloeden vanuit
de islam zoals ook te zien is in Alcazar in Sevilla, het Alhambra in Granada.

Ook in de decoratieve kunsten bracht de renaissance nieuwe motieven en stijlen
op de voorgrond, onder meer bij de vervaardiging van wandkleden, keramiek en
bronzen beelden.

Renaissancemuziek is de Europese muziek geschreven tijdens de renaissance. In
tegenstelling tot andere kunstvormen grijpt de renaissancemuziek niet terug op
antieke voorbeelden, maar sluit ze aan op de muziek van de middeleeuwen. Het
definiëren van het begin van dit muzikale tijdperk is daarom moeilijk, gezien
musicologen pas begonnen zijn de kenmerken ervan vast te stellen. Gewoonlijk
situeren ze de periode tussen ca. 1400 en ca. 1600. Tonale kenmerken zijn een
groter gebruik van de terts - die in de middeleeuwen nog als dissonant werd
gezien - en een meer uitgewerkte vocale polyfonie. Het gaat hier grotendeels om
sacrale muziek, zoals de gezongen mis, het motet en het madrigaal. Instrumentale
muziek staat in deze tijd nog in laag aanzien, maar neemt in de zestiende eeuw
gestadig in belang toe.

Met de opkomst van de middenklasse verhuisden meer en meer mensen naar de
steden, die hun vrije tijd doorbrachten met het bijwonen van toneelstukken,
concerten en ander entertainment. Op scholen werd muziekonderricht gegeven, en
dankzij de uitvinding van de boekdrukkunst (ca. 1450) werden bladmuziek en
methodeboeken voor luit, blokfluit en gitaar ter beschikking gesteld van de
bevolking. De muziek van de renaissance bouwde voort op de polyfone
ontwikkelingen van de late middeleeuwen, maar was ook een reactie tegen de
complexiteit van de Ars Nova. Dit nam de vorm aan van eenvoudiger, soepeler
vloeiende melodieën en harmonieën, met minder nadruk op de zeer gestructureerde
contrapuntische composities. Daarnaast werden er ook veel nieuwe instrumenten
ontwikkeld in deze periode. Te denken valt aan de viola da gamba (de voorloper
van de moderne viool), de gitaar, de harp, de blokfluit, de baroktrombone (de
voorloper van de trombone), het klavecimbel en het clavichord.

Tijdens de Renaissance werd er een onderscheid gemaakt tussen landelijke dansen
en hofdansen. Hofdansen was voor goed opgeleide dansers, terwijl andere dansen
voor iedereen waren. De twee soorten (formele en vrije) dansen kwamen aan het
hof voor: eerst werden hofdansen opgevoerd als schouwspel, waarna er uren door
iedereen die dat wilde vrij werd gedanst. Landelijke dansen zoals de chiarantana
(ook: chiaranzana) bleven gedurende lange tijd populair, in het geval van de
chiarantana zelfs meer dan tweehonderd jaar.

Domenico da Piacenza (ca. 1400 – ca. 1470) was de dansmeester die aan de basis
lag van de 15e-eeuwse danskunst in Italië. Hij werd opgevolgd door Antonio
Cornazzano en Guglielmo Ebreo da Pesaro, wier werken gelijkaardige passen en
dansen behandelen. Enkele bekende dansen uit die periode waren de bassadanza en
de ballo.

Tijdens de vroege renaissance, vooral in Italië, richtten humanisten zich
voornamelijk op de studie en vertaling van klassieke werken uit het Latijn en
het Grieks. Hun bewondering voor beide culturen was zo groot, dat wat na de
klassieke periode volgde door hen 'de donkere middeleeuwen' werd genoemd.
Renaissanceauteurs beperkten zich echter niet tot het vertalen van antieke
auteurs, maar trachtten om de methoden en stijlen van de 'Ouden' te integreren
in hun eigen werk, met de bedoeling om de klassieken te evenaren en, zo
mogelijk, te overtreffen (zie Translatio, imitatio en aemulatio). Het primaire
doel van de toenmalige literatoren was dus niet om iets geheel nieuws,
origineels te creëren. In het algemeen waren zij ervan overtuigd dat de grote
literaire werken als uitdrukking van definitieve morele waarden al waren
geschreven in de klassieke oudheid. Tot de meest nagebootste Romeinen behoorden
Cicero, Horatius, Sallustius en Vergilius. Bij de Grieken waren vooral
Aristoteles, Homerus, Plato en Socrates voorbeelden waar renaissanceauteurs naar
opkeken.

Tussen 1450 en 1550 onderging de politieke kaart van Europa een aantal
fundamentele wijzigingen. In 1453 werd Constantinopel door de Ottomaanse Turken
veroverd. Van daaruit stonden de Turken voor de poorten van Hongarije en
Midden-Europa. In 1526 brachten zij bij Mohács de Hongaren een zware nederlaag
toe. De neergang van het Byzantijnse Rijk na de Vierde Kruistocht tot aan de
verovering van Constantinopel door de Turken heeft ertoe geleid dat geleerden
naar Italië vluchtten en hun kennis over de cultuur van de Griekse oudheid met
zich meebrachten. De kennis en ideeën uit de oudheid die in het Europa van de
Vroege en Hoge middeleeuwen zo goed als verloren was gegaan, was immers in
kloosterbibliotheken in Byzantium en binnen de Arabische cultuur gedurende 1000
jaar bewaard gebleven.

Verder kwam er in 1453 een einde aan de Honderdjarige Oorlog. Spectaculair was
de opkomst van de Habsburgers. Zij verwierven het grootste deel van het
Bourgondische rijk, dat na 1477 uiteenviel. Italië werd het strijdtoneel van de
grootmachten; in 1494 vielen de Fransen het binnen, gevolgd door de Spanjaarden.
Alleen Venetië bleef in politiek opzicht een macht van betekenis. Vanaf ~1520
werd de Europese politiek gedomineerd door een bijna-permanent conflict tussen
Habsburg (Spanje) en Valois (Frankrijk).

De Duitstalige landen, waaronder ook het grootste deel van de Lage Landen,
werden in deze periode omvat door het Heilige Roomse Rijk dat feitelijk uit een
groot aantal staten en staatjes bestond, die alle een grote mate van
zelfstandigheid bezaten. In de eerste plaats waren er de wereldlijke
vorstendommen, hertogdommen en graafschappen. De belangrijkste hiervan waren
Beieren, de Palts, Saksen en Brandenburg. Daarnaast waren er de Prins-bisdommen
en Abdijvorstendommen. Een substantieel deel van het Duitse Rijk werd door
geestelijken geregeerd. Tot slot waren er de vrije rijkssteden, ongeveer vijftig
in getal, zoals Hamburg, Lübeck, Keulen, Frankfurt en Neurenberg. De stedelijke
territoria waren doorgaans klein; de steden ontleenden hun invloed aan hun
financiële en economische macht.

Het rijk was een kieskoninkrijk. In 1356 was bepaald dat de keizer voortaan door
zeven keurvorsten zou worden gekozen: de aartsbisschoppen van Mainz, Trier en
Keulen en vier wereldlijke vorsten, de koning van Bohemen, de Paltsgraaf aan de
Rijn, de hertog van Saksen en de markgraaf van Brandenburg.

In 1440 werd Frederik van Oostenrijk, een Habsburger, tot keizer gekozen. In de
volgende eeuwen kwamen alle keizers - op één uitzondering na - uit het geslacht
Habsburg.

Onder keizer Maximiliaan I (1493-1519) werd een poging ondernomen om het bestuur
van het Heilige Roomse Rijk te reorganiseren en te centraliseren. Daartoe werden
de Duitse landen verdeeld in een tiental kreitsen (rijksdistricten). Verder
werden een aantal nieuwe instellingen in het leven geroepen: het
Rijkskamergerecht, een centraal gerechtshof, en de Hofraad, een adviserend
lichaam op juridisch en staatkundig gebied. De macht in het Heilige Roomse Rijk
bleef echter verdeeld tussen de keizer en de Duitse vorsten. Tegelijkertijd wist
Maximiliaan met zijn uitgekiende huwelijkspolitiek de invloed van de Habsburgse
dynastie aanzienlijk te vergroten.

De Franse monarchie was ontstaan vanuit een kern rondom Parijs; in de loop van
enkele eeuwen hadden de Franse koningen gaandeweg het kroondomein vergroot.
Koning Lodewijk XI (1461-1483) uit het Huis Valois streefde naar een versterking
van het koninklijk gezag. Struikroverij werd bestreden, het leger versterkt. De
Franse monarchie was een van de machtigste van Europa: de Franse koning kon als
een van de weinige vorsten belasting heffen zonder daartoe toestemming te hoeven
vragen aan de standenvergadering.

Gedurende de middeleeuwen hadden er op het Iberisch Schiereiland steeds meerdere
christelijke koninkrijken naast elkaar bestaan. In de 15e eeuw waren er nog
slechts vier: Aragon, Castilië, Navarra en Portugal. In het zuiden lag het
islamitische koninkrijk Granada. Dat Aragon en Castilië samengroeiden tot het
koninkrijk Spanje was in belangrijke mate het gevolg van toevalligheden. Aragon
lag aan de Middellandse Zee en was daar ook in economisch opzicht op
georiënteerd. In de loop van enkele eeuwen hadden zijn heersers de Balearen,
Sardinië, Sicilië en ten slotte ook het koninkrijk Napels verworven. In
Catalonië werd Catalaans gesproken, een taal die aanzienlijk verschilt van het
Castiliaans waaruit het Spaans is ontstaan. Castilië was aanzienlijk groter; als
gevolg van de ontdekkingsreizen verwierf het uitgestrekte gebieden in Amerika.
Spanje dankt zijn ontstaan aan het huwelijk van Ferdinand van Aragon en Isabella
van Castilië in 1469. De aldus verbonden koninkrijken bezaten echter geen
gezamenlijke politieke of juridische instellingen. De Inquisitie was de enige
gemeenschappelijke instelling.

De heersers werkten nauw samen met de Kerk. Spanjaarden ontleenden hun
identiteit aan het christelijk geloof. De geschiedenis van de Spaanse
koninkrijken was in belangrijke mate bepaald door de eeuwenlange strijd tegen de
moslims. In 1492 veroverden de christenen hun laatste bolwerk, het koninkrijk
Granada. Ook nadien zetten de christenen hun expansieve politiek voort: vrijwel
onmiddellijk na de val van Granada vielen zij Noord-Afrika binnen. Ook de
ontdekkingsreizen waren in vele opzichten een voortzetting van deze kruistocht
tegen de 'ongelovigen'. De indianen in de Nieuwe Wereld werden onder dwang
bekeerd tot het christelijk geloof.

Eeuwenlang was een substantieel deel van de Spaanse bevolking joods of
islamitisch geweest. Na 1492 was er voor niet-christenen geen plaats meer. Vele
joden en moslims gingen over tot het christendom om verdrijving te voorkomen. De
nakomelingen van joden en moslims werden echter in hoge mate gewantrouwd; men
beschouwde hen veelal als schijnchristenen. De Maranen, christenen van joodse
komaf, en Morisken, christenen van islamitische komaf, werden daarom vervolgd;
de Inquisitie speelde hierbij een actieve rol. Slechts door overdadige
uiterlijke vroomheid kon men zich aan vervolging onttrekken.

Nog veel sterker dan andere Europese volkeren identificeerden Spanjaarden zich
met het katholicisme. Deze geloofsijver bepaalde in hoge mate de Spaanse
politiek gedurende de 16e eeuw.

In Engeland maakte Hendrik VII (1485-1509) zich met geweld meester van de macht.
Daarmee kwam een einde aan de Rozenoorlogen. Dit was vooral een conflict tussen
verschillende facties binnen de hoge adel geweest. Al met al was de macht van de
adel ten gevolge van het conflict verzwakt, terwijl de macht van de koning was
toegenomen. Het Huis Tudor zou tot 1603 in Engeland regeren.

De machtigste heerser van de renaissance was keizer Karel V, de opvolger en
kleinzoon van Maximiliaan van Oostenrijk. Als Karel I was hij de eerste koning
van Spanje. Van ieder van zijn vier grootouders erfde hij uitgestrekte gebieden.
Hij regeerde over de Oostenrijkse erflanden, de Nederlanden en de Franche-Comté,
over de Spaanse koninkrijken Castilië en Aragon, de Spaanse koloniën in Amerika
en delen van Italië. In 1519 werd Karel V tot keizer gekozen. Sinds Karel de
Grote had in West-Europa geen vorst over een rijk van een dergelijke omvang
geregeerd. Met de Amerikaanse gebieden erbij geteld was de oppervlakte zelfs te
vergelijken met het Romeinse Rijk. Na de nederlaag bij Mohács besloten de
parlementen van Hongarije en Bohemen het koningschap aan te bieden aan Karels
jongere broer Ferdinand. Dit mocht overigens niet baten: het grootste deel van
het koninkrijk Hongarije werd veroverd door de Turkse sultan Süleyman I. Ten
gevolge van deze gebeurtenissen namen de macht en invloed van de Habsburgers in
Midden-Europa aanzienlijk toe.



https://nl.wikipedia.org/wiki/Keizer_Karel_V

Keizer Karel V, voor zijn mondigverklaring Karel van Luxemburg genoemd (Gent, 24
februari 1500 – Cuacos de Yuste, Spanje, 21 september 1558) was een telg uit het
huis Habsburg. Vanaf 1506 was hij de landsheer van uiteindelijk (1543) alle
Nederlandse gewesten, van 1516 tot 1556 als Karel I koning van Spanje en van
1519 tot 1556 als Karel V Rooms-Duitse keizer. In Vlaanderen staat hij algemeen
bekend als keizer Karel, in Nederland als Karel V.

De landen waarover hij regeerde, vormden tezamen het grootste Europese rijk
sinds dat van Karel de Grote. Feitelijk was zijn gehele rijk, dus inclusief de
Amerikaanse en Aziatische gebieden, zelfs groter dan het vroegere Romeinse Rijk
en kan met recht een van de eerste wereldrijken van de nieuwe tijd genoemd
worden. Met de feitelijke macht van zijn erflanden was Karel V bovendien de
laatste Rooms-Duitse keizer die in de gelegenheid was om zijn universele
autoriteit ook daadwerkelijk te laten gelden. Op Europees niveau wist hij met
succes de aanvallen van het Ottomaanse Rijk af te slaan. De vrijwel permanente
strijd met Frankrijk bleef per saldo onbeslist. Als zijn grootste nederlaag
ervoer hij het feit dat hij de christelijke eenheid van Europa niet had weten te
behoeden voor de scheuring die de Reformatie teweegbracht. Op nationaal niveau
heeft Karel V voor zijn erflanden Spanje en de Nederlanden de basis gelegd voor
een moderne eenheidsstaat. De heerschappij van keizer Karel V vormt met deze en
vele andere aspecten de overgang van de middeleeuwen naar de nieuwe tijd.

Karel, bij de gratie Gods, Heilig Rooms keizer, Semper Augustus, Koning van
Duitsland, Koning van Italië, Koning van heel Spanje, Castilië, Aragón, León,
Navarra, Granada, Toledo, Valencia, Galicië, Mallorca, Secillia, Córdoba,
Murcia, Jaén, Algarve, Algeciras, Gibraltar, de Canarische eilanden, Koning van
de Beide Siciliën, Sardinië, Corsica, Koning van Jerusalem, Koning van de
Westelijke en Oostelijke Indiën, Heer van de Eilanden en de Grote Oceaan,
Aartshertog van Oostenrijk, Hertog van Bourgondië, Brabant, Lotharingen,
Stiermarken, Karinthië, Krain, Limburg, Luxemburg, Gelderland, Neopatrië,
Württemberg, Landgraaf van de Elzas, Prins van Zwaben, Graaf van Vlaanderen,
Habsburg, Tirol, Gorizia, Barcelona, Artesië, Franche Comté, Henegouwen,
Holland, Zeeland, Ferrette, Kyburg, Namen, Roussillon, Cerdagne, Drenthe,
Zutphen, Markgraaf van het Heilig Roomse Rijk, Burgau, Oristano en Gociano, Heer
van Friesland, het Wendland, Pordenone, Biskaye, Molin, Salins, Tripoli en
Mechelen.”

Karel was de oudste zoon van Filips de Schone en Johanna van Castilië, die de
geschiedenis zou ingaan als Johanna de Waanzinnige. Hij werd geboren op 24
februari 1500 in het Prinsenhof in Gent. Op 9 maart werd hij gedoopt in de
Sint-Janskerk, de huidige Sint-Baafskathedraal. Hij kreeg twee meters:
Margaretha van York de weduwe van zijn overgrootvader Karel de Stoute, wiens
naam hij kreeg en zijn tante Margaretha van Oostenrijk, die een grote rol in
zijn leven zou spelen. Zijn peters waren Karel I van Croÿ, prins van Chimay en
Jan III van Glymes, beiden ridder van het Gulden Vlies. Hij voerde toen reeds de
titels van aartshertog van Oostenrijk en hertog van Luxemburg. Samen met zijn
eveneens in de Nederlanden geboren oudere zuster Eleonora (1498) en zijn twee
jongere zusters Isabella (1501) en Maria (1505), zou hij te Mechelen worden
grootgebracht aan het Hof van zijn tante Margaretha van Oostenrijk, toen
landvoogdes van de Nederlanden.

Tijdens de reizen van Karels ouders naar Spanje werden aldaar nog zijn jongere
broer Ferdinand (1503) en zijn jongste zuster Catharina (1507) geboren. Deze
beide kinderen werden in Spanje opgevoed en Karel zou hen dan ook pas op zijn
eerste reis naar dat land in 1517 voor het eerst ontmoeten. Bij die gelegenheid
zag hij ook voor het eerst sinds 1505 zijn inmiddels gekverklaarde moeder terug.
Zijn moeder had de dood van zijn vader Filips de Schone in 1506 niet kunnen
verwerken. Zij bleef tot haar dood in 1555 opgesloten op het kasteel van
Tordesillas, waar Karel haar nog enkele malen zou bezoeken.

Aan het hof van zijn tante Margaretha werd Karel vanaf 1507 in de praktijk
opgevoed door Willem II van Croÿ, heer van Chièvres en Adriaan van Utrecht, de
latere paus Adrianus VI. Naast de klassieke ridderlijke vaardigheden, zoals het
zwaardvechten en de jacht, probeerden zij hem ook de nieuwe humanistische
idealen bij te brengen, maar daarvoor interesseerde de jonge Karel zich een stuk
minder. Grootkanselier Jean le Sauvage bracht hem de beginselen van politiek en
bestuur bij.

Aan het Bourgondische hof was Frans de voertaal en daarmee was dit Karels
moedertaal. In de dagelijkse omgang had hij zich ook Nederlands aangeleerd, dat
toen nog haast niet onderscheiden werd van het Duits. Tijdens zijn eerste reis
naar Spanje leerde hij ook vloeiend Spaans. Volgens de overlevering zou hij in
latere jaren gezegd hebben: Ik spreek Spaans tegen God, Italiaans tegen vrouwen,
Frans tegen mannen en Duits tegen mijn paard.

Karel V had net als zijn andere familieleden last van een erfelijke afwijking
aan het kaakgewricht, die bekend kwam te staan als de Habsburgse kin. Zijn kin
stond ver vooruit, al liet de ene portretschilder dat duidelijker naar voren
komen dan de andere. Door deze kin kon hij slecht kauwen, wat leidde tot
indigestieproblemen. Ook zorgde zijn kin voor spraakproblemen. Verder schijnt
Karel een voorkeur voor excessief veel vlees en koud bier te hebben gehad. Dit
zal mede hebben bijgedragen aan de jicht, waar Karel steeds meer onder gebukt
ging naarmate hij ouder werd. Volgens het Bourgondische hofprotocol at hij
meestal alleen.

Karel V trouwde op 10 maart 1526 in Sevilla met de toen 23-jarige Isabella van
Portugal. Dit huwelijk was in eerste instantie bedoeld om nauwere banden met
Spanjes buurland Portugal aan te gaan. Isabella was een nicht van Karel, zodat
pauselijke dispensatie voor dit huwelijk nodig was. Na het huwelijk vond een
huwelijksreis door Zuid-Spanje plaats, die bijna een jaar duurde en tijdens
welke hij opdracht gaf om het paleis van Karel V in Granada te bouwen. Het zou
een relatief gelukkig huwelijk worden, ondanks dat het om politieke redenen
gesloten was en ze elkaar vaak jarenlang niet zagen. Zij kregen één zoon, twee
dochters en twee zoontjes die reeds kort na geboorte stierven.

De kern van het latere wereldrijk van Karel V werd gevormd door de erflanden,
dat wil zeggen de gebieden die hij van zijn voorouders erfde. Net zoals zijn
totale rijk, waren ook deze erflanden geen eenheid, maar vormden een personele
unie van tientallen afzonderlijke gebieden, uiteenlopend van grote koninkrijken,
hertogdommen, graafschappen, tot soms heel kleine heerlijkheden. De kaart geeft
de situatie weer op het toppunt van zijn heerschappij (hierop zijn de overzeese
gebieden niet weergegeven). Hoewel Karel vaak oorlog heeft gevoerd, moest hij
daarbij meestal zijn eigen gebieden verdedigen tegen buitenlandse invallen.
Alleen het grondgebied van de Nederlanden heeft hij aanzienlijk kunnen
vergroten.

Uiteindelijk regeerde Karel V over ongeveer 40% van de toenmalige Europese
bevolking, oftewel 28 miljoen mensen, waaronder 3 miljoen in de Nederlanden en
5,5 miljoen in Spanje. Het inwoneraantal van de Spaanse gebieden in
Midden-Amerika daalde tijdens Karels regeerperiode van tussen de 5 en 10 miljoen
naar 3,6 miljoen mensen.

In 1506, toen zijn vader Filips de Schone stierf, erfde Karel al diens
landsheerlijkheden die tezamen de Bourgondische en later de Habsburgse
Nederlanden genoemd werden. De belangrijkste waren het hertogdom Brabant, de
graafschappen Vlaanderen en Holland en het Vrijgraafschap Bourgondië
(Franche-Comté). Omdat Karel nog minderjarig was, nam zijn grootvader
Maximiliaan I van Oostenrijk het regentschap op zich, maar omdat zijn
aanwezigheid elders in Europa nodig was, benoemde hij zijn dochter Margaretha
van Oostenrijk tot landvoogdes van de Bourgondische Nederlanden. Zij resideerde
in Mechelen en maakte deze stad tot de feitelijke hoofdstad van de Bourgondische
Nederlanden.

Margaretha's taak eindigde formeel toen Karel op 5 januari 1515 in een plechtige
vergadering van de Staten-Generaal in het Paleis op de Koudenberg in Brussel
meerderjarig werd verklaard. Vanwege haar ervaring bleef zijn tante wel een
belangrijke rol in de regering spelen, mede omdat Karel direct na zijn aantreden
begon met een lange rondreis door zijn nieuwe landsheerlijkheden. Daarbij vond
in vele steden de traditionele Blijde Inkomst plaats, waarbij hij als de nieuwe
vorst door zijn onderdanen gehuldigd werd.

Reeds in 1501 werd Karel, tijdens het door zijn vader voorgezeten Kapittel in
Brussel, opgenomen in de nu wereldberoemde Bourgondische Orde van het Gulden
Vlies. Na het overlijden van zijn vader in 1506 volgde Karel hem ook op als
grootmeester van deze prestigieuze ridderorde. Nadat hij meerderjarig was
verklaard en inmiddels ook koning van Spanje was geworden, verhoogde hij in 1516
het statutair vastgelegde aantal ridders van eenendertig naar eenenvijftig: tien
nieuwe plaatsen voor Spanje en tien nieuwe plaatsen voor Duitsland en de
Bourgondische Nederlanden. Hiermee groeide het Gulden Vlies uit tot de
voornaamste Europese ridderorde.

Als nieuwe grootmeester van deze orde koos Karel een eigen embleem, geheel in
lijn met de traditie van de Bourgondische hertogen, die hiermee hun aspiraties
voor de orde tot uitdrukking brachten. Het embleem van Karel was door Luigi
Marliano ontworpen en bestond uit de twee Zuilen van Hercules. Het werd
gepresenteerd op het eerste door Karel bijeengeroepen Kapittel van de orde, dat
in oktober 1516 plaatsvond in de Sint-Goedelekathedraal te Brussel.

De gedachte achter dit embleem was dat Karel de invloed van de orde zou
expanderen voorbij de Zuilen, dat wil zeggen zowel naar het Oosten ter
bevrijding van Jeruzalem en ter bestrijding van de islam, als naar het Westen
ter evangelisatie van de Nieuwe Wereld. Dit concept werd ook uitgedrukt met
Karels motto Plus Oultre of Plus Ultra, dat gelezen moet worden als "steeds
verder" en was afgeleid van de frase più oltre non si metta uit La Divina
Commedia (Inferno, Canto XXVI) van Dante, handelende over de Zuilen van
Hercules, door hem opgericht om verdergaan onmogelijk te maken.

Als zoon van Johanna van Castilië maakte Karel ook aanspraak op de Spaanse
troon. Na de dood van zijn grootmoeder Isabella I van Castilië in 1504 kwam zijn
moeder, door het vroege overlijden van haar oudere broer en zus, op de
Castiliaanse troon terecht. Johanna leed echter dermate zwaar onder het verlies
van haar in 1506 plotseling overleden echtgenoot, dat haar vader, Ferdinand II
van Aragón, haar gek liet verklaren en haar opsloot in het kasteel van
Tordesillas. Op die manier kon hij zelf het regentschap over de Castiliaanse
troon op zich nemen. Deze troon kwam toe aan Karel als zijnde Johanna's oudste
zoon, maar de oude Ferdinand wilde liever Johanna's jongere zoon Ferdinand als
zijn opvolger. Deze was niet alleen naar hem vernoemd, maar was, anders dan
Karel, ook aan zijn hof opgevoed.

Toen Ferdinand II van Aragón op 23 januari 1516 overleed, was hij er nog niet
toe gekomen om bij testament zijn kleinzoon Ferdinand ook formeel tot zijn
opvolger te benoemen. Daardoor bleef Karel zijn rechtmatige erfgenaam en erfde
hij nu al diens koninkrijken: Aragón, Navarra, Napels, Sicilië en Sardinië.
Karel werd vervolgens op 13 en 14 maart 1516 in de Brusselse Sint Goedelekerk
plechtig uitgeroepen tot koning van Spanje en ging over dat land regeren als
koning Karel I (Carlos I).

Vanuit het buitenland gezien regeerde Karel feitelijk over heel Spanje, maar
officieel was zijn moeder Johanna de Waanzinnige nog steeds koningin van
Castilië (en Granada). Zij was weliswaar gek verklaard, maar dat betekende
juridisch gezien dat Karel tot aan haar overlijden in 1555 (een half jaar voor
zijn eigen abdicatie) slechts het regentschap over dit rijk had. In oorkondes en
op munten bleef daarom tot haar dood steeds sprake van "Johanna en Karel" (Juana
y Carlos).

Toen Karels grootvader Maximiliaan I van Oostenrijk op 12 januari 1519 overleed,
erfde hij ook nog de Oostenrijkse erflanden, bestaande uit de aartshertogdommen
Oostenrijk beneden de Enns en Oostenrijk boven de Enns, de hertogdommen
Stiermarken, Karinthië en Krain, het graafschap Tirol, alsmede enkele kleine
gebieden. Tegen de wil van Karel, wist zijn broer Ferdinand te bereiken dat deze
Oostenrijkse erflanden bij het Verdelingsverdrag van Worms van 21 april 1521 aan
hem werden overgedragen. Hiermee werd de basis gelegd voor de latere splitsing
van het huis Habsburg in een Spaanse en een Oostenrijkse tak. Als hoofd van het
Huis Habsburg bleef Karel wel de titel aartshertog van Oostenrijk voeren.

Anders dan bij de Spaanse, Nederlandse en Oostenrijkse erflanden, was het
keizerschap en daarmee de heerschappij over het Rooms-Duitse of Heilige Roomse
Rijk niet erfelijk. De keizer moest telkens gekozen worden door de keurvorsten,
die overigens de laatste eeuw vrijwel steeds een Habsburger kozen.

Keizer Maximiliaan I, Karels grootvader van vaderszijde, wilde deze lijn
voortzetten en schoof daarom zijn kleinzoon Karel als zijn opvolger naar voren.
Koning Frans I van Frankrijk presenteerde zichzelf als tegenkandidaat.

Na het overlijden van Maximiliaan op 12 januari 1519 kwam de keizerlijke
herverkiezing op de voorgrond van de Europese politiek. Paus Leo X, bedreigd
door Spaanse troepen op zo'n 60 kilometer van Rome, steunde de Franse kandidaat.
De keurvorsten steunden beide kandidaten, met uitzondering van Frederik III van
Saksen, die niet wilde meewerken aan een campagne. Vóór zijn dood had
Maximiliaan al 500.000 florijnen aan de keurvorsten beloofd in ruil voor hun
stem, maar Frans bood tot drie miljoen, waarna Karel terugsloeg door grote
bedragen te lenen van de bankier Jakob Fugger.

De uiteindelijke uitkomst werd echter niet bepaald door exorbitante bedragen aan
smeergeld. De algemene weerstand onder de bevolking tegen een Franse keizer gaf
de keurvorsten een pauze. Toen Karel een leger op de been bracht in de buurt van
Frankfurt waar zij vergaderden, kozen zij hem uiteindelijk op 28 juni 1519 tot
rooms koning en toekomstig keizer, als vijfde met de naam Karel. Op 23 oktober
1520 werd Karel V plechtig tot rooms koning gekroond in de Dom van Aken, waarna
hij zich, in navolging van zijn grootvader, tevens "gekozen rooms keizer"
(Erwählter Römischer Kaiser) noemde.

Hoewel het keizerschap het hoogste wereldlijke ambt van het christelijke Europa
was, was de feitelijke macht ervan sinds het interregnum in de 13e eeuw zeer
gering geworden. Als koning van Duitsland had de keizer al weinig of geen
concrete machtsmiddelen meer in de Duitse gebieden, laat staan op Europees
niveau. Het feit dat hij door de paus, aan wie in die tijd nog het hoogste
universele gezag in geestelijke zaken toekwam, gekroond werd, gaf de keizer nog
tot in de 16e eeuw een niet onaanzienlijk universeel gezag in wereldlijke zaken.
Dit keizerlijke gezag moet vooral gezien worden als een leiderschap van
volkenrechtelijke aard.

Deze traditionele taken van het keizerschap kwamen onder Karel V samen met de
eveneens universele ridderlijke aspiraties vanuit de Bourgondische traditie
(zoals uitgedrukt door Karels embleem en motto) en het inmiddels daadwerkelijk
wereldomspannende Spaanse rijk. Het was Karels grootkanselier Mercurino di
Gattinara die al deze elementen samenvoegde in de theorie van de Monarchia
Universalis. Aanhakend bij de keizerlijke taak tot het handhaven van vrede en
gerechtigheid, baseerde Gattinara zich daarbij vooral op de politieke theorieën
van zijn 15e-eeuwse Italiaanse landgenoten Bartolus de Saxoferrato en Dante
Alighieri.

Gattinara liet het echter niet bij een politieke theorie, maar kwam ook met heel
concrete plannen voor hoe de keizerlijke regering in de praktijk vormgegeven zou
moeten worden. Als "grootkanselier aller rijken en landen" van Karel V zag hij
voor zichzelf een rol weggelegd als leider van een centraal keizerlijk
bestuursapparaat, dat rechtstreeks bevoegd zou zijn voor alle aangelegenheden
van al Karels gebieden. Zelfs had hij daarvoor één uniform munt- en
rechtsstelsel in gedachten. Topfiguren uit de Spaanse regering zagen dit
centralistische concept van Gattinara echter niet zitten en ook Karel zelf
vreesde dat hij hierdoor al te afhankelijk zou worden van zijn oude
grootkanselier.

Gattinara overleed op 5 juni 1530. Kort tevoren had hij nog wel zijn
langgekoesterde wens in vervulling zien gaan, toen Karel V op 24 februari van
dat jaar, diens 30e verjaardag, in de Sint-Petroniusbasiliek te Bologna tot
keizer werd gekroond door paus Clemens VII. Het zou de laatste keer zijn dat een
keizer door de paus gekroond werd.

Na het overlijden van Gattinara was de weg vrij voor een nieuwe manier om Karels
wereldrijk te besturen. In plaats van het bureaucratische en centralistische
plan van Gattinara kwam nu een meer persoonlijke en gedecentraliseerde structuur
die wel het regentschapssysteem genoemd wordt. Naar het voorbeeld van het
succesvolle regentschap van zijn tante Margaretha van Oostenrijk in de
Nederlanden, stelde Karel V nu voor alle drie delen van zijn rijk een landvoogd
of regent aan. Dit was telkens een van zijn naaste familieleden, waarmee de
loyaliteit aan zijn persoon gewaarborgd werd. Aldus benoemde hij:

De centrale aansturing van deze regenten deed Karel voortaan persoonlijk,
bijgestaan door een kleine flexibele staf. Na het overlijden van Gattinara had
hij namelijk geen nieuwe grootkanselier meer benoemd, maar werkte hij op een
meer informele manier samen met de staatssecretarissen Francisco de los Cobos
voor Spaanse zaken en met Nicolas Perrenot de Granvelle voor alle overige
aangelegenheden. Deze laatste was Gattinara alleen als grootzegelbewaarder
opgevolgd, maar fungeerde in de praktijk tevens als Karels eerste minister.
Nicolas Granvelle werd na zijn overlijden in 1550 opgevolgd door zijn zoon en
naaste medewerker Antoine Perrenot de Granvelle.

Met dit regentschapssysteem had Karel V afstand genomen van de plannen voor een
gecentraliseerde superstaat en gekozen voor centralisatie op lager, nationaal
niveau. Daarmee zette hij in op de vorming van moderne eenheidsstaten in Spanje
en de Nederlanden en gaf hij zelfs de aanzet voor moderne staatsvorming in
Duitsland. De keerzijde hiervan was dat de aansturing op internationaal niveau
nu een volledig persoonlijke aangelegenheid was geworden. De eenheid van macht
en gezag ging dan ook verloren toen met Karels troonsafstand in 1555/1556 de
Spaanse en Nederlandse erflanden overgingen op zijn zoon Filips, maar het
keizerschap op zijn broer Ferdinand. Hierdoor bleef de Spaanse macht zonder
erkend internationaal gezag en werd het keizerschap een vrijwel inhoudsloos
aanhangsel van het Duitse koningschap.

Als Rooms-Duits keizer had Karel V internationale politieke taken. Daarnaast
vereiste ook de uitgestrektheid van zijn erflanden tot politiek handelen op
Europees niveau. Hierdoor moest hij het oprukkende Ottomaanse Rijk zien tegen te
houden en kwam hij tevens in conflict met Frankrijk.

Van oudsher was de strijd tegen de islam en de bevrijding van Jeruzalem een van
de hoofdtaken van de keizer, maar na de laatste kruistocht in 1270 was geen
keizer daar meer aan toe gekomen. Na de val van Constantinopel in 1453 rukte het
Ottomaanse leger echter steeds verder op naar West-Europa en vormde een
bedreiging voor de Habsburgse landen.

Karel werd echter niet alleen vanuit het keizerschap tot de bestrijding van de
Ottomanen geïnspireerd: als koning van Aragón voerde hij namelijk ook de titel
koning van Jeruzalem en ook van de Bourgondische hertogen had hij een ridderlijk
kruistocht ideaal geërfd. Karel had dit tot uitdrukking gebracht in zijn embleem
en motto. Tot een herovering van Jeruzalem zou het nooit komen, het tot staan
brengen van de Ottomaanse expansie zou al meer dan genoeg inspanningen vergen.

Met de slag bij Mohács in 1526 veroverde sultan Süleyman I grote delen van het
koninkrijk Hongarije - daarbij sneuvelde Karels zwager Lajos II, koning van
Hongarije - en in 1529 rukte hij zelfs op tot voor de poorten van Wenen. Deze
aanval kon Karels broer Ferdinand vrijwel geheel zelfstandig afslaan; Karel
streed op dat moment, in Italië, met zijn troepen tegen Frankrijk. In 1532 deed
de sultan wederom een poging Wenen te veroveren tijdens de De Duitse Veldtocht
(1532), maar nu bracht Karel een leger van 80.000 man op de been, waarop het
Ottomaanse leger zich terugtrok.

De Ottomaanse sultan veroverde in 1529 Algiers en in 1534 Tunis en gaf bovendien
militaire steun aan de Barbarijse zeerovers, die nu vanaf de Noord-Afrikaanse
kust de handel op de Middellandse Zee bedreigden, Spaanse schepen overvielen en
de kusten van Karels Spaanse en Italiaanse gebieden plunderden. Aan het hoofd
van een legermacht van zo'n 60.000 man kon Karel V in 1535 de vloot van de
sultan vernietigen en verjoeg zo de befaamde Barbarossa. Vervolgens wist hij na
een korte belegering van de vesting La Goletta op 14 juli 1535 de stad Tunis op
de Ottomanen te heroveren. Hiermee was de rust aan het zuidelijk front voorlopig
hersteld.

In 1541 laaide de strijd in Hongarije weer op en in 1543 sloot sultan Süleyman I
bovendien een informele coalitie met de Franse koning Frans I. Gezamenlijk
voerden zij daarop een aanval uit op Nice, een strategische havenstad in handen
van Karels bondgenoot, hertog Karel III van Savoye. Deze strijd op vele fronten
noopte Karel om in 1547, samen met zijn broer Ferdinand als koning van
Hongarije, een wapenstilstand voor 5 jaar met de sultan te sluiten, tegen een
jaarlijks tribuut van 50.000 dukaten. In deze overeenkomst werd Karel niet als
keizer, maar slechts als koning van Spanje aangeduid, aangezien de sultan
zichzelf, hoewel hij geen christen was, toch als opvolger van de Byzantijnse
keizers en daarmee als de enige ware caesar zag.

Gedurende een groot deel van zijn regeerperiode voerde Karel V oorlog met
Frankrijk. Met name de Franse koning Frans I werd zijn grote tegenspeler en
doordat Frankrijk geheel door landen van Karel omringd was, konden beide vorsten
letterlijk en figuurlijk niet om elkaar heen. Het resulteerde in 5 oorlogen:
1521-1526, 1526-1529, 1535-1538, 1542-1544 en 1552-1559.

Naast de machtspolitieke hegemonie in Europa, was vooral de heerschappij in
Italië de inzet van hun strijd. Men spreekt daarom wel van de Italiaanse
Oorlogen. Deze waren begonnen toen Frankrijk in 1494 Noord-Italië binnenviel en
Karels grootvader Maximiliaan zich genoodzaakt zag om een alliantie met Spanje
aan te gaan. Ter bezegeling daarvan werd onder meer het huwelijk van Karels
ouders gesloten, waardoor hij uiteindelijk Spanje erfde en naast de Franse
koning de machtigste vorst van die tijd werd.

Ten tijde van Karels meerderjarigverklaring in 1515 was in Noord-Italië de
tweede Italiaanse of de Oorlog van de Liga van Kamerijk aan de gang, waarin
Frans I met de Slag bij Marignano een grote overwinning tegen Milaan, dat
toebehoorde aan Ferdinand van Aragón, wist te behalen. Mede hierdoor kon hij in
1516 de Vrede van Noyon opleggen aan Karel, als de nieuwe koning van Spanje. Het
vredesverdrag bepaalde dat Frans I Milaan kreeg en afzag van aanspraken op
Napels, dit op voorwaarde dat Karel met een dochter van Frans zou huwen.

Nadat Frans I de verkiezing voor het keizerschap aan Karel V verloren had, viel
hij eind 1521 Navarra en de Habsburgse Nederlanden binnen. Keizerlijke troepen
konden de invasie keren en vielen Noord-Frankrijk binnen, waar zij op hun beurt
tot staan werden gebracht. Karel sloot toen een alliantie met de paus en de
Engelse koning Hendrik VIII waarna de derde Italiaanse oorlog begon. Tijdens de
Slag bij Pavia op 24 februari 1525, Karels verjaardag, wisten de keizerlijke
troepen de Fransen een zware nederlaag toe te brengen en konden zij zelfs Frans
I gevangennemen. Hij werd overgebracht naar Madrid en tekende aldaar in 1526 de
Vrede van Madrid, waarbij hij al zijn aanspraken op Milaan, het Koninkrijk
Napels, het Franche-Comté, Kroon-Vlaanderen en Artesië opgaf. Zodra hij vrijkwam
herriep hij deze concessies echter weer.

Deze overwinning van Karel V leidde tot een tegenreactie waarbij Frankrijk, paus
Clemens VII, Genua, Venetië en Florence zich op 21 mei 1526 met elkaar verbonden
in de Liga van Cognac. Hoewel deze in 1528 werd versterkt door een verdrag
tussen Frankrijk en Engeland, bleken de leden van de Liga weinig vastberaden.

Begin 1527 vielen Franse troepen Noord-Italië binnen, maar omdat het keizerlijke
leger al jaren niet meer betaald was ging het eigenmachtig over tot het
plunderen van Rome, op een schaal die sinds de tijd van de Vandalen niet meer
was voorgekomen. Deze ramp voltrok zich op 6 mei 1527 en ging de geschiedenis in
als de Sacco di Roma. De Franse troepen plunderden op hun beurt de stad Pavia en
sloegen beleg voor de poorten van Napels. Mede doordat Genua onder leiding van
admiraal Andrea Doria overliep naar het keizerlijke kamp, konden de Franse
troepen in juni 1529 door de keizerlijke legers vernietigend verslagen worden.

Hierop sloot Karel V op 3 augustus 1529 opnieuw een vredesverdrag met Frankrijk,
de Damesvrede van Kamerijk. Hierin werd vastgelegd dat Karel afzag van zijn
aanspraken op het hertogdom Bourgondië en Frans van diens aanspraken op Milaan
en Napels. Hiermee was de eenheid van Frankrijk veiliggesteld en was Italië
definitief onder keizerlijke dan wel Spaanse overheersing gekomen. Paus Clemens
VII werd ten slotte nog verplicht Karel tot Rooms keizer te kronen. Dit vond in
1530 in Bologna plaats.

Frans I gaf zich echter niet zo snel gewonnen en ging een samenwerking aan met
Karels tegenstanders in Duitsland: de in het Schmalkaldisch Verbond verenigde
protestantse rijksvorsten. Toen in 1535 de door Karel met Milaan beleende hertog
Francesco II Sforza overleed, rukte Frans weer op richting Noord-Italië en
bezette in 1536 de tot het Heilige Roomse Rijk behorende hertogdommen Savoye en
Piëmont. Karel wilde aan twee fronten terugslaan en zodoende vielen zijn troepen
in het Noorden Picardië binnen en trok hij zelf, net terug van de verovering van
Tunis, aan het hoofd van een leger de Provence binnen in een poging Marseille te
veroveren. De Fransen pasten toen de tactiek van de verschroeide aarde toe en
Karels leger moest zich uitgeput terugtrekken. In 1538 sloten beide vorsten een
wapenstilstand tijdens een persoonlijke ontmoeting in Aigues-Mortes.

Na deze verzoening reisde Karel V eind 1539, op uitnodiging van Frans I, voor
het eerst vreedzaam dwars door Frankrijk. Daarbij bezocht hij onder meer de
beroemde kastelen langs de Loire en trok hij op 1 januari 1540 samen met zijn
Franse gastheer op feestelijke wijze Parijs binnen, waar te zijner ere grote
feesten en banketten plaatsvonden. Eind januari kwam Karel weer in de Lage
Landen aan, om de Gentse revolte in zijn geboortestad de kop in te drukken.

Het vacante hertogdom Milaan werd op 11 oktober 1540 door Karel V in leen
gegeven aan zijn zoon Filips, waardoor het politiek met Spanje verbonden werd en
enkele decennia later een belangrijk bruggenhoofd kon worden voor de Spaanse
troepen op weg naar de opstandige Nederlanden. Frans I zag deze belening als een
provocatie en sloot een alliantie met een andere machtige vijand van de keizer,
de sultan van het Ottomaanse Rijk. Deze alliantie was slechts informeel, maar
desondanks werd het als schandalig ervaren dat de Franse koning, met de titel
"Allerchristelijkste Koning", een verbond met de als heidens aangemerkte
islamitische sultan aanging. Frans wist op deze manier in 1542 de slag bij
Cérisoles te winnen en Karel sloeg wederom terug met een inval in
Noord-Frankrijk. Ook deze keer kwamen beiden weer niet verder en sloten op 18
september 1544 de vrede van Crépy.

In het vredesverdrag was een plan opgenomen om de steeds weer oplaaiende
oorlogen met Frankrijk definitief te beëindigen door het Franse en het
Habsburgse Huis met elkaar te verbinden. Daartoe zou Frans' jongste zoon Karel,
hertog van Orléans, ofwel met Ferdinands dochter Anna trouwen, ofwel met Karels
dochter Maria. In het eerste geval zou Karel van Orléans dan met Milaan beleend
worden, in het tweede geval zelfs met de Nederlanden. Het was aan Karel V om
deze keus te maken, maar nog voordat hij een besluit had kunnen nemen, overleed
Karel II van Orléans, op 9 september 1545.

De vrede met Frankrijk zou desondanks nog 7 jaar lang standhouden, mede doordat
ook Frans I zelf op 31 maart 1547 overleed. Omdat intussen ook een bestand met
de Ottomaanse sultan was gesloten, had Karel V in deze periode de handen vrij om
in Duitsland het probleem met de protestanten op te lossen.

In 1551 sloot de nieuwe Franse koning Hendrik II echter een geheim verbond met
de protestantse rijksvorsten en bezette als gevolg daarvan de drie tot het
Heilige Roomse Rijk behorende bisschopssteden (de Trois-Évêchés) Metz, Toul en
Verdun. Toen Karel V in de herfst van 1552 met zo'n 35.000 man optrok om Metz te
heroveren, was daarmee de vijfde en voor Karel de laatste, oorlog met Frankrijk
begonnen. Het beleg van Metz werd een ramp en moest op 1 januari 1553 gestaakt
worden. Deze oorlog werd uiteindelijk pas na Karels abdicatie en overlijden
beëindigd bij de Vrede van Cateau-Cambrésis van 1559.

Naast de conflicten op Europees niveau moest Karel V ook zijn afzonderlijke
landen besturen. Voor de Nederlanden draaide het daarbij vooral om de
staatsvorming. In Spanje was de staatsvorming al wat verder voortgeschreden,
maar brachten de gebieden in de Nieuwe Wereld heel nieuwe uitdagingen met zich
mee. In Duitsland droeg Karel V ten slotte bij aan het begin van staatsvorming,
maar wist hij de religieuze eenheid niet te handhaven.

Voor de vorming van een territoriale eenheid voegde Karel V in de loop van zijn
regeerperiode de volgende landsheerlijkheden aan zijn oorspronkelijke
Bourgondische erflanden toe: Doornik en het Doornikse in 1521, Friesland in
1524, het Neder- en Oversticht in 1528, Artesië in 1529, Groningen en Drenthe in
1536 en Gelre in 1543. Hiermee waren, op het prinsbisdom Luik na, alle grotere
Nederlandse gebieden in Karels hand gekomen. Tezamen werden deze wel aangeduid
als de Zeventien Provinciën. Karel V voltooide de Nederlandse eenheid met de
Pragmatieke Sanctie van 4 november 1549, die inhield dat de Nederlanden steeds
één en onverdeeld overgeërfd zouden worden.

Over de vraag of deze territoriale uitbreiding doelbewust gepland was,
verschillen de meningen. Enerzijds wordt wel gezegd dat deze afronding slechts
de toevallige uitkomst was van Karels reacties op aanvallen van buitenaf.
Anderzijds past deze uitbreiding in het streven van Karels Bourgondische
voorvaderen naar een nieuw Middenrijk.

Deze nieuw verworven gebieden waren op uiteenlopende wijze ondergeschikt aan
"buitenlandse" machten. Zo waren Vlaanderen en Artesië lenen van de Franse kroon
en behoorden de noordwestelijke gebieden tot de Westfaalse kreits van het
Heilige Roomse Rijk. Net zo stapsgewijs als dat hij deze gebieden verworven had,
bevrijdde Karel V ze ook uit deze verbanden: Vlaanderen en Artesië werden in
1529 bij de Damesvrede van Kamerijk losgemaakt uit het leenverband met de Franse
koning.

Gelre, het Neder- en Oversticht en Groningen werden bij het Verdrag of de
Transactie van Augsburg van 26 juni 1548 uit de Westfaalse kreits losgemaakt en
bij de Bourgondische Kreits gevoegd, waartoe de andere Bourgondische erflanden
van Karel V behoorden. Vervolgens werd bij dezelfde overeenkomst dit nieuwe
territoriale geheel onttrokken aan de jurisdictie van het Rijkskamergerecht en
de wetgeving van het Heilige Roomse Rijk. Als tegenprestatie hiervoor zou de
Bourgondische Kreits hetzelfde bedrag als dat van twee keurvorsten in de
rijkslasten bijdragen. Feitelijk verkregen de Nederlanden hiermee hun
onafhankelijkheid. Alleen de leenbanden van de afzonderlijke gebieden met de
keizer bleven intact, maar deze waren in de praktijk van weinig betekenis meer.

Mede door deze vergroting van het Nederlandse grondgebied, maar ook door die van
de internationale contacten binnen het wereldrijk van Karel V, groeide de
economie van de Nederlanden in snel tempo. De bloeiende handel leidde tot de
opkomst van een commerciële geldmarkt, waarop met name de zogeheten Lombarden
actief waren. Op monetair vlak voerde Karel V in 1521 een gulden van 20 stuivers
in, zowel als rekeneenheid als in de vorm van een gouden munt, die al gauw de
carolusgulden werd genoemd. In 1543 kwam er ook een zilveren carolusgulden.

Om de Nederlanden efficiënt te kunnen besturen, reorganiseerde Karel V in 1531
ook de centrale bestuursorganen, die sindsdien in Brussel gevestigd waren. Dit
resulteerde in de zogeheten Collaterale Raden. Deze bestonden uit:

De al langer bestaande Grote Raad van Mechelen bleef het hoogste college van de
rechterlijke macht in de Nederlanden. Als belangrijkste raadsheren golden eerst
Jean Carondelet en Lodewijk van Schore en later de Friese jurist Viglius van
Aytta. De toenemende invloed van zulke juristen van burgerlijke afkomst wekte
irritatie bij de edelen, hetgeen een factor zou worden bij de latere Nederlandse
Opstand tegen Filips II.

Na de dood van zijn tante Margaretha van Oostenrijk op 1 december 1530 benoemde
Karel V in 1531 zijn zuster Maria van Hongarije tot haar opvolger als
landvoogdes van de Nederlanden. Met haar eruditie en daadkracht waren de
Nederlanden in vertrouwde en capabele handen, zodat Karel zich spoedig weer op
de problemen in zijn andere rijken kon richten. Maria van Hongarije trad op 25
oktober 1555 tegelijk met haar broer af.

In het kader van de centralisatie besteedde Karel V veel aandacht aan de
unificatie van wetgeving en rechterlijke organisatie. Naar het voorbeeld van het
Franse Edict van Villers-Cotterêts van 1539 liet hij niet alleen een nieuwe
ordonnantie voor de Grote Raad van Mechelen opstellen (die echter pas in 1559
gereed kwam), maar kwam er in 1548 ook voor Duitsland een nieuwe procesorde voor
het Reichskammergericht. In 1531 liet Karel V bovendien een opdracht uitgaan tot
homologatie van de costumen, het lokale gewoonterecht, een project dat echter in
de jaren 1550-'60 voorlopig gestaakt werd. Wel moest veel stedelijk
gewoonterecht al onder Karel V plaatsmaken voor de centrale vorstelijke
wetgeving, zoals het hiernavolgende geval laat zien.

De centralisatie en toenemende belastingdruk onder Karel V had ook weerstand tot
gevolgd. Het hoogst liep het op toen in 1537 de Vlaamse stad Gent weigerde om in
te stemmen met de vorstelijke bede en daarmee feitelijk in opstand kwam tegen de
overheid. Landvoogdes Maria van Hongarije kon de zaak niet oplossen en zodoende
moest Karel persoonlijk komen om zijn geboortestad in het gareel te brengen. Met
de zogeheten Concessio Carolina van 30 april 1540 maakte hij een eind aan de
macht van de gilden en strafte de stedelijke regenten door hen blootsvoets in
een boetekleed en met een strop rond hun hals vergiffenis voor hun daden te
laten vragen. Gentenaars heten daarom nu nog stroppendragers.

Het vervangen van de democratische invloed van de gilden door vorstgetrouwe
patricische stadsbesturen, was na de Opstand van de comunidades reeds in 1521 in
Spanje gebeurd en zou na Karels overwinning op het Schmalkaldisch Verbond in
1547 ook in vele Zuid-Duitse steden plaatsvinden.

Omdat het protestantisme ook als bedreigend voor de wereldlijke orde werd
gezien, paste ook de aanpak van deze ketterij in het proces van staatsvorming.
Zo werd door Karel V in 1522, naar Spaans voorbeeld, een inquisitieraad
bestaande uit twee geestelijken en drie leken ingesteld, met aan het hoofd de
Brabantse jurist Frans van der Hulst. Deze laatste werd op 1 juni 1523 door zijn
vriend paus Adrianus VI aangesteld als algemeen inquisiteur. Vanwege zijn
onbekwaamheid werd hij echter al in 1524 afgezet en vervangen door 3 pauselijke
inquisiteurs. Ook de aanstelling van speciale raadsheren in de provinciale
justitieraden konden niet verhinderen dat de aanhang van het protestantisme in
de Nederlanden langzaam maar zeker toenam.

Nadat Karel V in 1547 de Duitse protestantse vorsten had overwonnen, trad hij
ook in de Nederlanden steeds strenger op. Zo vaardigde hij in 1550 het beruchte
Bloedplakkaat uit, waarmee het verspreiden en bezitten van ketters materiaal,
het bijwonen van ketterse bijeenkomsten, het prediken van ketterij en het
huisvesten van ketters met de dood bestraft werd. Om ketterij efficiënter te
kunnen bestrijden, maar ook de misstanden in de Rooms-Katholieke Kerk zelf aan
te pakken, werd bovendien in Rome onderhandeld over een kerkelijke herindeling
van de bisdommen. Deze zou in 1559 onder Filips II worden doorgevoerd en toonde
de toenemende invloed van de vorst op de kerkelijke aangelegenheden.

Nadat Karel zich op zijn eerste reis naar Spanje in 1517 als de nieuwe koning
had laten huldigen, vertrok hij in mei 1520 weer naar Duitsland, om zich daar
tot Rooms-Duits koning te laten kronen. Vrijwel direct na zijn vertrek brak de
opstand van de Comunidades uit, waarbij de stedelijke burgerij invloed op het
bestuur wilde heroveren op de adel. Adellijke troepen wisten de opstanden in
1521 neer te slaan. Hiermee was de macht van de steden gebroken en zou Spanje
een monarchistisch, adellijk en agrarisch karakter krijgen.

Vanaf 1523 kon vervolgens het centrale bestuur van Spanje gereorganiseerd
worden. Hierbij werden gespecialiseerde bestuursraden (consejeros) gevormd, als
voorlopers van latere ministeries. Naast de reeds bestaande Raden voor Castilië,
voor Aragon, Napels en Sicilië, de Inquisitie, de Orden, de Kruistochten en de
Consejo de Cámara, richtte Karel V in de jaren 1523-1524 de Raad van State, de
Raad voor de Financiën, de Raad voor de Oorlog en de Raad voor de Indiën op.
Deze bestuursstructuur zou het voorbeeld worden voor de Collaterale Raden die
hij in 1531 in de Nederlanden instelde.

Tijdens de regering van Karel V boekten Spaanse conquistadores grote successen
in de uitbreiding van de Spaanse macht overzee, dusdanig dat men kon stellen dat
Karel V regeerde over een rijk waar de zon nooit ondergaat. In 1518 gaf de jonge
koning de Portugees Ferdinand Magellaan opdracht een westwaartse route naar de
Molukken te zoeken, teneinde de Portugese greep op de specerijenhandel te
breken. De expeditie van Magellaan slaagde erin de Molukken te bereiken en
uiteindelijk zelfs de wereld te omzeilen, maar de route via Straat Magellaan
bleek te lang en te moeilijk om de Portugezen concurrentie aan te kunnen doen.
In het verdrag van Zaragoza (1529) werden de Spaanse aanspraken op de
specerijeneilanden opgegeven in ruil voor een Portugese lening van 350.000
dukaten.

Columbus had tijdens de regering van Karels grootmoeder Isabella een Nieuwe
Wereld (Amerika) ontdekt, maar de eilanden in het Caraïbisch gebied hadden nog
weinig opgeleverd voor de Spaanse kroon. Dat veranderde toen Hernán Cortés in de
jaren 1519-1521 in het huidige Mexico het rijk van de Azteken veroverde. Een
andere conquistador, Francisco Pizarro, wist in 1532 met enkele honderden
metgezellen het Inca-rijk in Peru te overmeesteren door in Cajamarca de
Inca-heerser Atahualpa gevangen te nemen. Miljoenen indianen werden aan het
Spaanse gezag onderworpen. De onbekendheid met besmettelijke Europese ziektes
onder de lokale bevolking (zie Columbiaanse uitwisseling) hadden een
catastrofale ontvolking in de Nieuwe Wereld tot gevolg.

Als hoogste bestuursorgaan voor de overzeese territoria richtte Karel V in 1524
de Raad voor de Indiën (Consejo de Indias) op. De veroverde gebieden verkregen
de status van vicekoninkrijk, vergelijkbaar met andere onderdelen van de Spaanse
kroon zoals het vicekoninkrijk Napels. In Midden-Amerika werd in 1535 het
vicekoninkrijk Nieuw Spanje opgericht, vicekoninkrijk Peru volgde in 1540.

In de praktijk deden zich in deze Amerikaanse gebieden echter talloze misstanden
voor. De dominicaner priester Bartolomé de Las Casas bracht de mishandelingen
van de oorspronkelijke indiaanse bevolking onder de aandacht van de Spaanse
regering. Karel V vaardigde daarop in 1542 de Nieuwe Wetten, (Las Nuevas Leyes
de las Indias) uit, waarbij slavernij van indianen werd verboden en de
conquistadores verplicht werden om rekening te houden met het welzijn van de
indianen. Het verbod op slavernij gold echter niet voor Afrikaanse slaven: vanaf
1530 kwam de Trans-Atlantische slavenhandel naar Spaans Amerika op gang.

De veroverde gebieden bleken rijk aan delfstoffen. Rijke zilvermijnen werden
ontdekt nabij Potosí in Bolivia (1545) en Zacatecas in Mexico (1548). Het
zilvererts uit beide plaatsen werd op grote schaal gewonnen en gemunt om
vervolgens door jaarlijkse zilvervloten naar Spanje te worden verscheept. Dit
zou een belangrijke impuls geven aan de Spaanse economie, hoewel een groot deel
ervan ook opging aan Karels voortdurende oorlogsvoering.

Van 1522 tot 1529 was Karel vrijwel permanent in Spanje, maar tijdens de tweede
helft van zijn regeerperiode (1530-1555) waren zijn verblijven in Spanje van
kortere duur. Hij liet het regentschap over de Spaanse koninkrijken toen eerst
over aan zijn vrouw Isabella en na haar dood in 1539 aan zijn oudste zoon
Filips, die hem in 1556 ook zou opvolgen als koning Filips II. In de praktijk
werd de Spaanse regering tot midden de jaren 1540 grotendeels gecoördineerd door
de invloedrijke topambtenaar Francisco de los Cobos.

Als kerngebied van het Heilige Roomse Rijk was Duitsland voor Karel V een van
zijn vele rijken. Anders dan in zijn erflanden bezat hij hier ook weinig
concrete machtsmiddelen. Voor zijn politieke doelstellingen was hij daarom
hoofdzakelijk aangewezen op de steun van de rijksvorsten. Sinds het eind van de
15e eeuw begonnen dezen zich echter te organiseren in de Rijksdag, om zo sterker
te staan tegenover de koning/keizer. Karel V zocht als alternatief de steun van
de kleinere rijksgraven, -heren en -ridders, die hij in een bond probeerde te
verenigen. Dit naar het voorbeeld van de succesvolle Zwabische Bond, die van
1488-1533 een belangrijke pijler van de keizerlijke macht in met name
Zuidwest-Duitsland was.

Met de Reformatie werd Karel al direct op zijn eerste reis naar Duitsland in
1519 geconfronteerd. De protesten van de augustijner monnik Maarten Luther tegen
de Rooms-Katholieke Kerk en het pausschap kon de zeer katholieke Karel niet
zomaar tolereren, temeer omdat daarmee zijn door de paus verleende keizerlijke
gezag werd ondergraven. In de hoop hem tot een herroeping van zijn stellingen te
kunnen bewegen kreeg Luther een vrijgeleide om in april 1521 ter verhoor te
verschijnen op de Rijksdag van Worms.

Daar verklaarde hij echter niets van zijn stellingen te willen herzien. Volgens
de legende deed hij dit met de woorden "Hier sta ik, ik kan niet anders". In een
eigenhandig geschreven antwoord liet Karel V vervolgens weten dat dit
onacceptabel was. Luther werd toen op 26 mei 1521 met het Edict van Worms in de
Rijksban geslagen, maar keurvorst Frederik III van Saksen verleende hem onderdak
op de Wartburg te Eisenach. Karel V was toen alweer uit Duitsland vertrokken om
pas weer in 1530 terug te keren. In de tussentijd waren vele Duitse vorsten naar
het protestantisme overgaan.

In 1530 probeerde de keizer op de Rijksdag van Augsburg de christelijke eenheid
te herstellen door te wijzen op het Ottomaanse gevaar. Hij was, mogelijk
beïnvloed door Erasmus, maar ook heel pragmatisch, bereid tot concessies aan de
protestanten. De Augsburgse Confessie, de geloofsbelijdenis die Melanchthon de
Rijksdag voorlegde, werd echter verworpen.

Op deze zelfde rijksdag werd besloten tot de invoering van de naar Karel V
genoemde Constitutio Criminalis Carolina, die tijdens de volgende rijksdag te
Regensburg op 27 juli 1532 werd geratificeerd. De Carolina geldt als het eerste
Duitse strafwetboek en omvat zowel materieel strafrecht als strafprocesrecht.
Met name bij dat laatste werden vele moderne strafrechtsbeginselen ingevoerd,
zoals het schuldbeginsel, de inquisitoire procesgang en een verplichte
bewijsvoering.

Ondertussen hadden de protestantse rijksvorsten zich in 1531 verenigd in het
Schmalkaldisch Verbond onder leiding van landgraaf Filips I van Hessen en Johan
Frederik van Saksen. Rond 1540 maakte een groot deel van de rijksvorsten deel
uit van dit verbond. Karel V streefde nog steeds naar een verzoening tussen
beide groepen en riep verschillende Rijksdagen bijeen om het conflict op te
lossen. Ook de Rijksdag te Regensburg van 1541 slaagde er niet in de eenheid te
herstellen. Wel had Karel V de paus zover gekregen dat deze in 1545 het Concilie
van Trente opende. De keizer verwachtte dat dit concilie tot hervormingen zou
besluiten, opdat de protestanten weer naar de Rooms-Katholieke Kerk zouden
terugkeren. Het tegendeel gebeurde: dit Concilie zou het begin zijn van de
Contrareformatie.

Het Schmalkaldisch Verbond verklaarde zich dan ook bereid de bepalingen van het
Concilie van Trente met geweld te bestrijden. Daarop trok Karel V tegen hen ten
strijde in de Schmalkaldische Oorlog (1546-1547) en behaalde in de slag Slag bij
Mühlberg een overwinning op de protestanten. Hij was mild voor de overwonnenen,
slechts hun leiders werden op een fatsoenlijke manier gevangengezet. Karel was
nu op het toppunt van zijn macht en dit probeerde hij op de volgende rijksdag
van Augsburg (1547-1548) te verzilveren. Aanvankelijk wilde hij een rijksbond
met loyale vorsten afsluiten, maar dit stuitte op tegenstand van zijn zuster
Maria van Hongarije als landvoogdes van de Nederlanden. Zo'n bond zou immers
voornamelijk het Duitse koningschap ten goede komen. Daarom werd uiteindelijk
besloten tot de bijna volledige verzelfstandiging van de Nederlanden middels de
Transactie van Augsburg van 26 juni 1548. Dat was een belangrijke versterking
van de dynastieke positie van het huis Habsburg.

Om in afwachting van definitieve besluiten van het Concilie de protestanten
voorlopig tevreden te stellen had Karel V kort daarvoor het Augsburger Interim
uitgevaardigd. Dit was een tamelijk eigenmachtige mengeling van concessies,
waarmee hij enerzijds de protestanten opdroeg om het traditionele katholiek
geloof, de katholieke gebruiken en de zeven sacramenten opnieuw te aanvaarden,
maar hij anderzijds protestantse geestelijken toestond om te trouwen en leken om
de Heilige Communie onder beide gedaanten te ontvangen.

In de herfst van 1551 sloten protestantse rijksvorsten echter weer een geheim
verbond (het Verdrag van Chambord) met koning Hendrik II van Frankrijk, waarbij
zij geld en steun zouden krijgen in ruil voor de overdracht van Kamerijk en de
drie bisschopssteden (de Trois-Évêchés) Metz, Toul en Verdun aan Frankrijk.
Onder leiding van Maurits van Saksen trokken de vorstelijke troepen op naar
Innsbruck, waar Karel op dat moment verbleef. Ternauwernood wist hij aan een
gevangenneming te ontkomen. Terwijl zijn broer Ferdinand op 2 augustus 1552 bij
het Verdrag van Passau vrede met de protestantse vorsten wist te sluiten, trok
Karel met een legermacht op naar Metz, om die stad te heroveren op Frankrijk. Op
1 januari 1553 moest hij het slopende beleg staken.

Nadat hij naar Brussel was teruggekeerd, probeerde Karel V in de loop van 1553
de Duitse vorsten nog te bewegen om zijn zoon Filips tot rooms-koning en
toekomstig keizer te kiezen, wanneer zijn broer Ferdinand eenmaal keizer zou
zijn. Dit in een laatste poging om het gezag van het keizerschap verbonden te
houden met de macht van de Spaanse en Nederlandse erflanden. Door dit plan, de
"Spaanse Successie" genaamd, zagen de Duitse vorsten hun vrijheid (Libertät)
wederom bedreigd door een absolute en universele monarchie (Monarchia
Universalis) onder een veel te katholieke en Spaanse Filips en wezen het
voorstel dan ook resoluut van de hand.

De religieuze en politieke strijd kwam hierna voorlopig ten einde op de rijksdag
van Augsburg van 1555, waar Ferdinand zonder toestemming van zijn broer met de
protestantse vorsten de Godsdienstvrede van Augsburg sloot. Deze regeling hield
in dat de rijksvorsten voortaan vrij waren om de religie van hun keuze op te
leggen aan hun onderdanen: cuius regio, eius religio. De onderdanen kregen dus
geen individuele godsdienstvrijheid.

Karel V zag de Godsdienstvrede van Augsburg als een persoonlijke nederlaag.
Teleurgesteld en uitgeput door het vrijwel permanente rondreizen, deed hij op 25
oktober 1555 in Brussel troonsafstand. Dit was een voor die tijd zeer ongewone
en opzienbarende daad. Voor deze plechtigheid in de Aula Magna van het Paleis op
de Koudenberg waren vertegenwoordigers van alle Zeventien Provinciën, leden van
de regeringsorganen en de ridders van het Gulden Vlies bijeengekomen.

In een ontroerende rede verhaalde de oude keizer, steunend op de jonge Willem
van Oranje, hoe hij steeds had gestreefd

Vervolgens droeg Karel V zijn Nederlandse gebieden over aan zijn zoon Filips,
aan wie hij in aparte ceremonies op 16 januari 1556 de Spaanse koninkrijken en
op 10 juni ook de Franche-Comté overdroeg. Op 5-7 september 1556 droeg Karel ten
slotte de rechten van het keizerschap over aan zijn broer en latere keizer
Ferdinand I. Deze eenzijdige machtsoverdracht zou door de keurvorsten echter pas
op 14 maart 1558 erkend worden. Hiermee werd zowel Karels wereldrijk als het
huis Habsburg gesplitst in een Spaanse en een Oostenrijkse tak.

Intussen was Karel V uit Brussel vertrokken, deed nog eenmaal zijn geboortestad
Gent aan en ging op 15 september 1556 in Vlissingen aan boord van het schip dat
hem naar Spanje bracht. Daar aangekomen reisde hij eerst naar Jarandilla de la
Vera, waar hij verbleef in afwachting van een riante villa die hij liet bouwen
tegen de zijmuur van het klooster van San Jerónimo de Yuste nabij Cuacos de
Yuste, een klein plaatsje aan de voet van de Sierra de Gredos in Extremadura.
Daar wilde hij zijn laatste jaren doorbrengen, mogelijk geïnspireerd door het
leven van de Romeinse keizer Diocletianus, die zich op het einde ook terugtrok
als kluizenaar en zich bezighield met tuinieren. Karel V had in Yuste de
beschikking over enkele comfortabel ingerichte kamers en vanuit zijn bed had
hij, via een speciaal aangebracht venster, uitzicht op het altaar van de
kloosterkerk.

In zijn laatste maanden had Karel V gezelschap van zijn bastaardzoontje, Juan
van Oostenrijk, de latere landvoogd van de Nederlanden. Hij bracht zijn tijd
voornamelijk door met mijmeren en vissen vanaf het balkon van zijn werkkamer.
Ook hield hij zich bezig met zijn verzameling uurwerken, waaronder enkele van de
befaamde Italiaanse klokkenmaker Gianello Torriani, die ook enkele bewegende
metalen objecten voor hem had gemaakt. Daarnaast liet Karel zich nog wel op de
hoogte houden van de politieke actualiteit.

Keizer Karel V stierf in zijn villa op 21 september 1558. Twee dagen later werd
zijn stoffelijk overschot bijgezet in een crypte onder het altaar van de
kloosterkerk, waar hij nog geen maand eerder al zijn eigen uitvaartmis had laten
opdragen. Na zijn dood werden in al zijn rijken herdenkingsmissen voor hem
opgedragen, tot in Mexico, Cuzco en Peru toe. Nadat zijn zoon Filips II buiten
Madrid het klooster van San Lorenzo de El Escorial had laten bouwen, liet hij op
14 januari 1573 de stoffelijke resten van zijn vader hiernaartoe overbrengen. Op
11 mei 1664 werden ze ten slotte bijgezet in het nieuwe koninklijke pantheon
onder het hoofdaltaar, waar zij thans liggen te midden van de stoffelijke resten
van zijn nakomelingen en zijn opvolgers op de Spaanse troon.

Na een regeringsperiode van 40 jaar over een groot deel van Europa, werd keizer
Karel V de meest afgebeelde persoon van de 16e eeuw. Talloze schilderijen van
hem zijn dan ook te zien in musea over de gehele wereld en zijn wapen, embleem
en motto prijkt, van Nederland tot Zuid-Italië en van Oostenrijk tot
Zuid-Spanje, in vele gevallen nog steeds op uiteenlopende gebouwen. Ook heeft
Karel V erg tot de verbeelding van schrijvers en van het gewone volk gesproken
en dat maakt hem tevens tot een van de meestbesproken historische figuren.

Omdat Karel V vrijwel steeds rondreisde heeft hij geen groot stempel op één
bepaalde residentie gedrukt. Zijn mecenaat bleef daardoor beperkt tot kleinere
bouwwerken, zoals de hofkapel van het in 1731 afgebrande Paleis op de Koudenberg
in Brussel, de grote gebrandschilderde glazen met afbeeldingen van hem en zijn
familie in de Sint-Goedelekerk aldaar, of verplaatsbare kunstwerken zoals
wandtapijten, meubels en edelsmeedwerk. Wel werden daarvoor steeds de beste
kunstenaars aangetrokken.

Eveneens mobiel was de Capilla Flamenca, die Karel V in 1515 oprichtte. Deze
hofkapel bestond, naast de nodige geestelijken, uit enkele tientallen van de
beste zangers en muzikanten van zijn tijd. Ter verzorging en opluistering van de
liturgische eredienst reisde deze kapel als onderdeel van de keizerlijke
hofhouding met Karel V mee. Na zijn troonsafstand werd de Capilla Flamenca
overgenomen door zijn zoon Filips II.

Het indrukwekkendste monument dat hij heeft nagelaten is echter ook het minst
bekende: het is het Paleis van Karel V, niet in een van de hoofdsteden van zijn
rijk, maar in het afgelegen Granada, om precies te zijn midden in het Moorse
paleizen- en tuinencomplex van het Alhambra, waarvan delen moesten worden
afgebroken om plaats te maken voor de nieuwbouw. Karel V gaf de opdracht tot de
bouw van dit paleis toen hij op zijn huwelijksreis in 1527 in het Alhambra
verbleef. Het zou een enorm gebouw in renaissance-stijl worden, dat met zijn
bijzondere ontwerp en rijke symboliek een unieke bouwkundige uitbeelding van
Karels opvattingen van het universele keizerschap vormt. Even symbolisch is het
feit dat dit paleis, nadat er tientallen jaren aan gewerkt was, uiteindelijk
nooit werd voltooid. In Córdoba, eveneens in Andalusië, wilde Karel V de
eeuwenoude moskee laten afbreken om er een enorme kathedraal voor in te plaats
te bouwen. Toen een deel van het middenschip, opgericht in het midden van de
moskee met gebruikmaking van het sloopmateriaal, voltooid was liet hij echter de
verdere bouwwerkzaamheden staken.

Als voornaamste vorst van zijn tijd werd Karel V door talrijke bekende schilders
vereeuwigd. De beroemdste schilderijen van Karel V zijn echter gemaakt door een
van de grootste schilders van de 16e eeuw: Tiziano Vecelli, beter bekend als
Titiaan. Karel leerde hem kennen in 1532 en benoemde hem tot zijn hofschilder
voor diens kopie van een schilderij door Jakob Seisenegger. Met dit portret,
waarop Karel V met een hond was afgebeeld, introduceerde Seisenegger het genre
van de staatsieportretten waarop de vorst ten voeten uit is afgebeeld.

Titiaan verbleef van 1548-1551 aan het keizerlijke hof en schilderde portretten
van Karel en zijn familie. In 1550 of 1551 kreeg hij bovendien de opdracht van
de keizer om volgens diens exacte aanwijzingen een bijzonder altaarstuk te
schilderen, La Gloria, waarop Karel, slechts gekleed in een doodshemd en in
gezelschap van enkele familieleden, in aanbidding neerknielt voor de Heilige
Drie-eenheid. Opmerkelijk aan dit schilderij is dat de zeer katholieke Karel
zich hier niet liet afbeelden in een laat-middeleeuwse hemel vol katholieke
heiligen, maar te midden van hoofdzakelijk oud-testamentische figuren, een
voorstelling die daarmee dus ook heel protestants is. Dit schilderij kwam boven
het altaar van het klooster van Yuste te hangen, recht boven de crypte waar de
overleden keizer zijn eerste rustplaats kreeg.

Karel V komt in veel Vlaamse volksverhalen terug als een goedaardige en dappere
vorst, dit in tegenstelling tot hoe over zijn opvolgers en dan met name zijn
zoon Filips gedacht werd. Talrijke korte verhalen, anekdotes en citaten zijn
verzameld in De heerelycke ende vrolycke daeden van Keyser Carel den V, dat in
1674 werd uitgegeven door Joan de Grieck. Hierin wordt de keizer voorgesteld als
een nobele christelijke monarch met veel humor. In La Légende de Ulenspiegel van
Charles de Coster uit 1867 wordt Karel echter naar de hel verwezen, als straf
voor de misdaden van de door hem ingevoerde inquisitie.

In een van de bekendste volksverhalen wordt verteld hoe de keizer op een dag een
bezoek zou hebben gebracht hebben aan de stad Oudenaarde. De wachter in de
toren, die de stad op de hoogte moest brengen van zijn komst, had zich echter
stomdronken gezopen en zodoende kwam de keizer aan op een leeg marktplein. Karel
kon er om lachen en zou de stad verplicht hebben om vanaf toen een bril in zijn
wapenschild te dragen. In werkelijkheid staat de bril voor het gotische teken
'A'.

In Jarandilla de la Vera, waar Karel verbleef in afwachting van de oplevering
van zijn villa naast het klooster van Yuste, wordt jaarlijks half maart zijn
laatste tocht herdacht met een optocht in middeleeuwse klederdracht over de naar
hem vernoemde wandelroute Ruta del Emperador. Het klooster van Yuste met de
keizerlijke vertrekken zijn voor het publiek te bezichtigen. Hier is onder meer
ook de draagwieg te bezichtigen, waarmee Karel zich na zijn aankomst in Spanje
hierheen liet dragen.

Tevens is er in Yuste een Europees Centrum opgericht dat de Karel-V-prijs voor
Europese Integratie uitreikt. Deze prijs werd onder anderen verleend aan de
Franse politicus Jacques Delors, de Belgische oud-premier Wilfried Martens,
voormalig sovjetpoliticus Michail Gorbatsjov en oud-bondskanselier Helmut Kohl.

De 500e geboortedag van keizer Karel V werd in het jaar 2000 in al zijn vroegere
landen herdacht met vele activiteiten, publicaties en herdenkingspostzegels. Er
waren grote tentoonstellingen in Gent, Bonn, Wenen en Toledo. Deze laatste
vormde de afsluiting van het herdenkingsjaar en werd daarom geopend door koning
Juan Carlos I van Spanje (die trouwens een afstammeling is van Karel V), in
aanwezigheid van koning Albert II van België, koningin Beatrix der Nederlanden
en prinses Marie Astrid van Luxemburg. Opmerkelijk was dat de toenmalige premier
Wim Kok voorafgaand bij de kleine christelijke partijen heeft geïnformeerd of
zij bezwaar hadden tegen Nederlandse deelname aan deze bijeenkomst. Dit vanwege
Karels strijd tegen de protestanten.

In 2005 eindigde Karel V op nr. 21 in de Vlaamse versie van De Grootste Belg en
in 2006 werd hij opgenomen in de canon van Nederland van de commissie-Van
Oostrom.



https://nl.wikipedia.org/wiki/Michael_Matthews

Michael Matthews (Canberra, 26 september 1990) is een Australisch wielrenner die
uitkomt voor Team Sunweb.

In 2006 werd hij Australisch kampioen bij de nieuwelingen. Een jaar later werd
hij samen met Matthew Meisel-Dennis, Thomas Palmer en Alastair Loutit tweede op
het nationale kampioenschap ploegenachtervolging voor junioren.

In 2009 werd hij derde in het Australisch kampioenschap tijdrijden voor
beloften. Op het kampioenschap op de weg werd hij tweede. Ook op de Oceanische
Spelen reed hij goed en werd tweede op de individuele tijdrit voor beloften. Hij
behaalde dat jaar tevens zijn eerste top-10 klassering in een elitewedstrijd
door als negende in het eindklassement van de Ronde van Japan te eindigen.

In 2010 werd hij zowel op de weg als in de individuele tijdrit derde bij de
beloften op het Australisch kampioenschap. Voorts won hij etappes in de Ronde
van Langkawi, Ronde van Japan en de Ringerike GP en eindigde als tweede in de
Ronde van Vlaanderen voor beloften. Zijn belangrijkste resultaat behaalde hij in
Geelong, alwaar hij het Wereldkampioenschap op de weg voor beloften won.

Zijn sterke seizoen werd beloond met een overgang naar het ProTeam van Rabobank.
Voor dit team ging hij in 2011 van start met zijn eerste World-Tour evenement:
de Tour Down Under, waarin hij al in de derde etappe de gevestigde sprinters
klopte en zo zijn eerste grote profzege binnensleepte. In maart dat jaar was hij
weer de sterkste, in de openingsrit van de Ronde van Murcia. Op 25 april wist
hij ook zijn eerste grote eendagskoers te winnen, namelijk de Duitse semi-
klassieker Rund um Köln. In 2014 won hij de 6e etappe in de Ronde van Italië in
de roze leiderstrui. Hij reed deze Ronde van Italië niet uit. Matthews werd
vervolgens wel geselecteerd voor de Ronde van Frankrijk. Een paar dagen voor het
begin van deze ronde, kwam Matthews hard ten val. Daarom werd hij op het laatste
moment vervangen door zijn Canadese teamgenoot Christian Meier.



https://nl.wikipedia.org/wiki/Edith_Schippers

Edith Ingeborg Schippers (Utrecht, 25 augustus 1964) is een Nederlandse politica
voor de Volkspartij voor Vrijheid en Democratie (VVD). Sinds 2010 is zij
minister van Volksgezondheid, Welzijn en Sport. Op 16 maart 2017 is zij
aangesteld als verkenner richting de formatie van een nieuw kabinet.

Schippers werd in 1964 in Utrecht geboren en doorliep de middelbare school in
Coevorden. Ze studeerde politicologie aan de Universiteit Leiden, waar ze in
1991 afstudeerde. Aansluitend deed ze onder meer vrijwilligerswerk bij de
Vereniging Vluchtelingenwerk. Ook studeerde ze nog enige tijd in India. In 1993
en 1994 was zij de persoonlijk medewerker van Tweede Kamerlid Dick Dees (VVD).
Daarna werkte ze drie jaar als fractiemedewerker voor de Tweede Kamerfractie van
de VVD, belast met Volksgezondheid, Welzijn en Sport. Van 1997 tot 2003 was
Schippers in dienst bij de werkgeversorganisatie VNO-NCW, eerst als secretaris
gezondheidszorg en arbeidsmarkt later als secretaris ruimtelijke ordening.

Op 3 juni 2003 werd Schippers beëdigd als lid van de Tweede Kamer. Daar hield
zij zich bezig met de portefeuille volksgezondheid, waaronder de veranderingen
van het zorgstelsel. Op 8 maart 2006 nam zij het vicefractievoorzitterschap over
van Bibi de Vries. In 2008 publiceerde Schippers samen met haar fractiegenote
Anouchka van Miltenburg een fractienota getiteld Dichtbij Betere Zorg over de
Nederlandse gezondheidszorg in de komende tien jaar. Zij werd in 2009 lid van de
tijdelijke commissie parlementair onderzoek financieel stelsel.

Bij de Tweede Kamerverkiezingen in 2010 stond Schippers op de tweede plaats van
de kandidatenlijst van de VVD. Tijdens de kabinetsonderhandelingen die volgden
op de verkiezingen was zij een van de belangrijkste adviseurs van Mark Rutte.
Aansluitend werd ze minister van Volksgezondheid, Welzijn en Sport in het
kabinet-Rutte I. Voor de verkiezingen van 2012 stond Schippers opnieuw op de
tweede plek van de kieslijst en wederom werd ze minister van Volksgezondheid, in
het kabinet-Rutte II.

Volgens sommigen is het beteugelen van de kosten van de zorg de belangrijkste
uitdaging van haar ministerschap en dat al sinds het begin ervan. Daarbij zet de
minister in op meer marktwerking, waarbij een sleutelrol is weggelegd voor de
zorgverzekeraars. Ondertussen vindt liberaal Schippers de keuzevrijheid en
zelfbeschikking van de burger van het grootste belang en daarin wijkt ze af van
haar voorganger Hoogervorst (ook VVD).

Het opiniemaandblad Opzij riep Schippers in 2013 uit tot machtigste vrouw van
het jaar.

Edith Schippers was aanwezig bij de Olympische Winterspelen van 2014 samen met
Mark Rutte, koning Willem-Alexander en koningin Máxima.

Een gevoelige nederlaag was het in de Eerste Kamer sneuvelen van Schippers'
gewenste beperkingen op de vrije artsenkeuze eind 2014.

Het versoepelen van het rookverbod voor de kleine cafés aan het begin van haar
ministerschap kwam Schippers op stevige kritiek te staan. De kritiek verhevigde
toen media in 2012 onthulden dat haar ministerie meer contacten met de
tabaksindustrie onderhield dan eerder was aangenomen en door de minister gemeld.

Minister Schippers overleefde drie maal een motie van wantrouwen in de Tweede
Kamer. In 2012 werd de eerste ingediend, omdat Schippers de kamer onvoldoende
zou hebben geïnformeerd over de kosten die gemoeid waren met het naar Nederland
halen van de Olympische Spelen. Hetzelfde jaar werd een motie van wantrouwen
jegens Schippers en staatssecretaris Henk Bleker, naar aanleiding van hun
afhandeling van de Q-koorts, verworpen. In 2013 werd een motie van wantrouwen
tegen Schippers ingediend over haar handelen ten aanzien van fraude in de zorg.
Ook deze motie haalde het niet.

Dat de echtgenoot van Schippers werkzaam is als consultant in de
gezondheidszorg, heeft enkele malen geleid tot vragen over mogelijke (schijn
van) belangenverstrengeling. In 2016 verscheen een onderzoek van Follow the
Money waaruit zou blijken dat Schippers' man geld verdient met adviezen hoe
zorginstellingen "slim" kunnen omgaan met door Schippers' ministerie ingevoerde
wetgeving. Dat instellingen zo hun inkomsten kunnen opvoeren, zou strijdig zijn
met Schippers' eigen werk om de zorgkosten in te dammen.

Ze kreeg de publieksprijs 2016 toegekend van de Big Brother Awards voor haar
voorstel voor een nieuwe Wet marktordening gezondheidszorg, die een uitbreiding
mogelijk voor zorgverzekeraars om inzage te krijgen in de medisch dossiers.
Daarmee komt volgens de toekenner van de prijs het medisch beroepsgeheim onder
druk te staan.

Na de Tweede Kamerverkiezingen 2017 werd ze door Tweede Kamervoorzitter Khadija
Arib aangesteld als verkenner voor een nieuw te vormen kabinet. (Schippers stond
zelf niet op de kandidatenlijst van de VVD voor deze verkiezingen.)



https://nl.wikipedia.org/wiki/Barcelona_(Spanje)

Barcelona is de grootste stad van Catalonië. Het is de hoofdstad van de autonome
regio (Comunitat Autònoma) Catalonië en van de provincie Barcelona. De stad
heeft 1.602.386 (2014) inwoners en een oppervlakte van 101,4 km². In de
metropool Barcelona (de stad en haar voorsteden) wonen 5.029.181 (2011) mensen.
In Spanje telt alleen de hoofdstad Madrid meer inwoners.

Barcelona ligt aan de Middellandse Zee, aan de Costa del Maresme, met in het
noorden de Costa Brava en in het zuiden de Costa del Garraf, en heeft een
belangrijke haven. De stad ligt op 160 kilometer van de Pyreneeën. Barcelona
organiseerde diverse evenementen zoals de Wereldtentoonstellingen van 1888 en
1929, de Olympische Zomerspelen van 1992 en het Fórum (Universeel Cultureel
Evenement) in 2004.

De inwoners noemen de stad wel "Barna", niet te verwarren met "Barça" dat
verwijst naar de voetbalclub FC Barcelona. De courante afkorting voor de stad is
BCN, tevens de IATA code voor de luchthaven van Barcelona.

Er bestaan verschillende theorieën over het ontstaan van Barcelona. Volgens een
van deze is de stad al 400 jaar voor de stichting van Rome door Hercules
gegrondvest. Later zou de Carthager Hamilcar Barkas, de vader van Hannibal, de
stad in de 3e eeuw v.Chr. hebben uitgebreid en naar zichzelf Barcino hebben
vernoemd. Volgens de andere legende stichtte Hamilcar zelf de stad.

De eerste sporen van civilisatie rond Barcelona stammen uit de periode van
2000-1500 voor Chr. Het eerste volk dat de plek bewoonde, waren de Laietanen,
een Iberisch volk, in de 7e eeuw v.Chr. Gedurende de Tweede Punische Oorlog werd
de stad veroverd door de Carthagers, en in 218 voor Chr. door de Romeinen. De
stad kreeg van hen de naam "Julia Augusta Paterna Faventia Barcino". Barcino
werd gebruikt als een militair fort. In de 3e eeuw na Chr. had de stad ongeveer
6000 inwoners en functioneerde het als een van de vele vestigingen in de
Romeinse route van Rome naar Cádiz. De stad lag in "Hispania Tarraconensis", een
Romeinse provincie die het grootste deel van Spanje besloeg en die bestuurd werd
vanuit Tarraco, het huidige Tarragona.

In de 5e eeuw werd "Barcino" bezet door de Visigoten die er een centrum voor
handel en bestuur van maakten. In de 8e eeuw veroverden de Moren de stad onder
leiding van de Arabische koning "Al-Hurr". Een groot deel van de bevolking
vluchtte naar de Pyreneeën, waar ze kleine nederzettingen stichtten.

In 801 kwam de stad in bezit van het Frankische Rijk. In 985 verwoestte de
Arabische leider van het kalifaat Córdoba "Almansur" een groot deel van de stad.
Hij slaagde er echter niet in de stad te bezetten. Aan het einde van de 9e eeuw
maakte Barcelona deel uit van het koninkrijk Aragón en begon aan de wederopbouw
onder "Graaf Borrell II". Onder zijn leiding groeide Barcelona uit tot een
machtig graafschap en in de 13e en 14e eeuw werd het een van de belangrijkste
mediterrane steden, samen met Venetië en Genua.

Politieke spanningen en onrust bereikten de stad in de 16e en 17e eeuw. Nadat de
koning van het Spaanse rijk, Ferdinand II van Aragón, trouwde met Isabella van
Castilië, ontstonden er conflicten in het hele land. Deze begonnen met de
"Catalaanse Opstand", van 1640 tot 1651, gevolgd door de Spaanse
Successieoorlog, van 1706 tot 1714, waarmee een einde kwam aan de
onafhankelijkheid van heel Catalonië, en een donkere periode voor de stad begon.

In de 19e eeuw werd Barcelona opnieuw een belangrijk politiek, economisch en
cultureel centrum. Deze periode staat bekend als de wedergeboorte van de stad.
In 1897 werd een deel van de stadsmuren verwijderd om Barcelona met de
omliggende dorpen te verbinden en zo verder te groeien. De uitbreiding begon met
de bouw van de wijk Eixample, ontworpen door Ildefons Cerdà. De nieuwe wijken
zijn nu nog duidelijk te herkennen aan het regelmatige orthogonale
stratenpatroon. De twee grote kopspoorstations, Station Barcelona França en
Estació del Ferrocarriles Norte werden aan de oostzijde van de stad aangelegd.
Er was een bovengrondse oost-westspoorverbinding buiten de oude stad maar in de
nieuwe wijken. Aan het begin van de 20e eeuw groeiden de economie en de
industrie en vestigden zich arbeiders in de stad. Met hen kwamen nieuwe
ideologieën de stad binnen. Slechts een gedeelte van de bevolking profiteerde
van de economische bloei en de tegenstelling tussen arm en rijk nam toe. Onder
invloed van linkse ideologieën, waaronder vooral het anarchisme, was er onrust
bij de arbeidersklasse, wat onder meer uitmondde in de 'Tragische week' van
1909.

In juli 1936 maakt de Spaanse Burgeroorlog een abrupt einde aan de groei van
Barcelona. De stad werd verscheidene keren gebombardeerd en in januari 1939
veroverd door het nationalistische leger van Francisco Franco. Dictator Franco
beëindigde de autonomie van Barcelona en Catalonië voor 36 jaar. Hij 'gebruikte'
Barcelona de eerste 15 jaar van zijn regime als een industriële machine,
waarvoor een buitenproportionele groei van de stad werd afgedwongen. Door deze
groei kwamen duizenden Spanjaarden uit het zuiden naar Barcelona voor werk. Een
groot deel van hen leefde in barakken zonder gas, licht of water. Dit fenomeen
heette in het Spaans barraquismo. Verdedigers van de Catalaanse cultuur werden
opgesloten in het kasteel van Montjuïc en riskeerden zelfs de dood, zoals Lluís
Companys overkwam, die in 1940 bij dat fort werd geëxecuteerd.

Pas in de jaren zestig braken er, economisch gezien, betere tijden aan, vooral
door de massale komst van Noord-Europese toeristen. Deze concentreerden zich
niet in Barcelona, maar rondom de toenmalige vissersdorpen, maar de extra
werkgelegenheid in de omgeving was ook in het voordeel van de bevolking van
Barcelona.

In 1975 overleed Franco en kwam er een einde aan 36 jaar onderdrukking en
isolatie. Spanje kreeg een koning, Juan Carlos I, en Barcelona kreeg de kans om
zich te ontwikkelen. De Catalaanse taal en cultuur waren weer vrij te gebruiken.

Barcelona werd in 1987 opgeschrikt door een bomaanslag van de Baskische
afscheidingsbeweging ETA op de supermarkt Hipercor aan de Avinguda Meridiana. 21
mensen kwamen om het leven. De jaren tachtig brachten meer stabiliteit en rust.
Toen in 1986 bekend werd dat Barcelona de Olympische Spelen van 1992 mocht
organiseren, werd werk gemaakt van een enorme transformatie van de stad, onder
de leiding van de befaamde architect en stedenbouwkundige Oriol Bohigas i
Guardiola. Het metronetwerk werd gemoderniseerd, de huidige rondwegen werden
aangelegd, de luchthaven uitgebreid en een groot deel van het centrum
'schoongemaakt'. De stad, die lange tijd door de haven, wegen en spoorwegen van
de Middellandse Zee was afgesloten, kreeg weer een zeefront en eigen stranden.
Criminaliteit werd succesvol bestreden en vele historische gebouwen (waaronder
een aantal van Antoni Gaudí) werden gerestaureerd. De stad heeft sinds 1 januari
2006 vier punten op de lijst van wereldsteden. Barcelona is al veel langer een
kampioen inzake city marketing. Sinds 2011 werpt het zich onder de noemer
'Barcelona 5.0' op als een model van smart city.

Barcelona ligt aan de Middellandse Zee, in het noordoosten van het Iberisch
Schiereiland. De stad ligt op een plateau omgrensd door de bergketen Serra de
Collserola, de rivieren Llobregat in het zuiden en Besòs in het noorden en de
Middellandse Zee. De stad ligt 160 kilometer ten zuiden van de Pyreneeën. De
Serra de Collserola vormt een soort omheining rond de stad, het hoogste punt in
die keten is de heuvel Tibidabo, 512 meter hoog. Op de top van die heuvel staat
een telecommunicatiemast, genaamd "Collserolatoren". De stad zelf is gebouwd op
vele heuvels: de Carmel (267 meter), Monterols (121 meter), Putxet (181 meter),
Rovira (261 meter) en Peira (133 meter). De heuvel Montjuïc (173 meter hoog)
ligt in het zuidoosten, aan de zee, en kijkt als het ware over de stad uit.
Historisch werd deze heuvel gebruikt als een fort. Inmiddels vindt men er musea
en restaurants, het stadion en het zwembad van de Olympische Zomerspelen van
1992. Verder bevindt er zich een begraafplaats. Langs de kust vindt men
zandstranden die zijn aangelegd in de aanloop naar de Olympische Spelen.

Barcelona heeft een mediterraan klimaat. Dit betekent lange zomers en milde
winters, met weinig extremen. Meestal beginnen in maart al de eerste dagen met
temperaturen boven de 20 graden, terwijl die temperaturen kunnen voortduren tot
het einde van november. De warmste maanden zijn juli en augustus, wanneer het
regelmatig warmer is dan 30 graden. In deze maanden wil de temperatuur 's nachts
soms met moeite onder de 20 graden Celsius zakken. Mede hierom ontvluchten veel
inwoners de stadshitte in die maanden.

De winters zijn doorgaans mild, met zachte temperaturen, weinig regen en
tamelijk veel zon. Ook de neerslag is typisch mediterraan: deze bestaat vaak uit
geconcentreerde hoosbuien, die in slechts een beperkt aantal dagen per jaar voor
de totale jaarlijkse neerslag zorgen.

In de stad Barcelona wonen ruim 1,6 miljoen mensen en de metropool Barcelona
heeft een inwonertal van 5 029 181 (cijfers 2011). De bevolkingsdichtheid in de
stad is 15 739 personen per vierkante kilometer. In 2005 bestond ongeveer 14%
van de stadsbevolking uit immigranten, wat neerkomt op zo’n 224 000 inwoners. De
meesten daarvan komen uit Marokko en Latijns-Amerika, met name uit Ecuador,
Peru, Colombia, Argentinië, de Dominicaanse Republiek en Bolivia. Andere
opvallend grote groepen buitenlanders komen uit Roemenië, Italië en Frankrijk.
Ook hebben zich in de afgelopen jaar meer immigranten uit Noord-Europese landen
zoals Duitsland en Engeland in de stad gevestigd.

Naast het Castiliaans (of Spaans) heeft het Catalaans de status van co-officiële
taal van Catalonië, en daarmee in Barcelona.

Barcelona is al vele decennia een belangrijke handelsstad. De industrie beslaat
een groot aantal sectoren, waarvan de textiel-, chemie-, auto-, elektronica- en
farmaceutische industrie de belangrijkste zijn. Buiten de industriesector is er
een dienstensector, waarin logistiek, media en informatica de belangrijkste
branches zijn.

De laatste 20 jaar zijn veel fabrieken verplaatst naar industrieterreinen rondom
voorsteden als Terrassa, Sabadell en Mataró. Hierdoor heeft men veel van
oorsprong industriële stadsdelen kunnen transformeren in woonwijken, zoals
Diagonal Mar. Barcelona is niet het grootste financiële centrum van Spanje, die
eer gaat naar de Spaanse hoofdstad Madrid. Toch heeft een aantal internationale
bedrijven zich in, of nabij, de stad gevestigd, waaronder Hewlett Packard,
Bayer, Air Products, Sony, Nestlé, IBM, Danone en Citibank. Barcelona is de
thuisbasis van Catalaanse bedrijven zoals de bank La Caixa en lolly-fabrikant
Chupa Chups.

Barcelona was een van de eerste geïndustrialiseerde steden van Europa. Aan het
einde van de 18e eeuw bestond de toen kleinschalige industrie vooral uit
textielfabrieken. In de loop van de 19e eeuw groeide de textielproductie. De
textielmarkt is vandaag een belangrijk deel van de economie. Barcelona staat
bekend als modestad. Bekende Catalaanse merken zijn Armand Basi, Mango, Camper,
Adolfo Dominguez, Desigual en Custo.

Het toerisme als inkomstenbron neemt vooral sinds de Olympische Spelen van 1992
een hoge vlucht. Het aantal overnachtingen steeg van 1,7 miljoen overnachtingen
in 1990 naar meer dan acht miljoen in 2016. Bijgevolg is de binnenstad veranderd
in een toeristenzone, gedomineerd door grote ketens.

Barcelona beschikt over de grootste en belangrijkste haven van het Middellandse
Zeegebied en trekt ook cruiseschepen aan. Daarnaast is de stad gastheer voor
nationale en internationale evenementen en congressen, zoals het 3GSM World
Congress en de Barcelona World Race. De luchthaven van Barcelona, in El Prat de
Llobregat, is op een na de grootste van Spanje. In 2009 werd deze uitgebreid met
een nieuwe terminal.

Er werd gewerkt aan de aanleg van de "Alta Velocidad España (AVE)", de
hogesnelheidslijn die Barcelona met Madrid, en met Parijs zal verbinden. Op 20
februari 2008 werd van deze verbinding het traject Barcelona-Madrid in gebruik
genomen. De reistijd is in de beginperiode 2 uur 38 minuten, maar zal na een
testperiode korter worden.

Barcelona is administratief onderverdeeld in tien stadsdistricten. Hun
territoriale verdeling komt overeen met de stadsgeschiedenis, want de meeste
waren ooit onafhankelijke dorpen die Barcelona in de 19e eeuw opslokte. Hierdoor
hebben een aantal districten een eigen karakter. In Gràcia en Sarrià
bijvoorbeeld, zijn de oorspronkelijke dorpscentra duidelijk te herkennen, al
zijn die inmiddels compleet verstedelijkt. De Eixample daarentegen, qua
inwoneraantal het grootste district, is het resultaat van een
stadsvernieuwingsproject uit het einde van de 19e eeuw. Het heeft geen eigen
kern, maar komt wel duidelijk voort uit een bepaalde periode van de ontwikkeling
van de stad.

Barcelona is de kern van de metropool Barcelona (Spaans: área metropolitana) dat
een inwonertal van ruim 5,2 miljoen heeft. Dit inwonertal slaat op de stadskern
met de buitenwijken en de aan de stad vastgegroeide voorsteden, die vooral
functioneren als industriële of residentiële aanvulling op de stad zelf. Grofweg
kan de metropool, aan de hand van de comarcas, worden verdeeld in vier zeer
dichtbevolkte gebieden:

Architectonisch is Barcelona bekend vanwege de Gotische wijk en modernistische
woonhuizen van het Eixample. Negen bouwwerken staan op de Werelderfgoedlijst van
de UNESCO:

Barcelona kent naast de nationale Spaanse feestdagen een groot aantal officiële
lokale feestdagen. De data van de officiële feestdagen wisselen per jaar, omdat
als een bepaalde feestdag in het weekend valt, er doorgaans een andere feestdag
als, te vieren, regionale feestdag wordt gekozen. Een en ander is het gevolg van
de verregaande autonomie van de Spaanse Comunidades, waarbij bepaalde feestdagen
landelijk worden bepaald en andere regionaal of zelfs lokaal.

Tijdens de Semana Santa, de week voor Pasen, die in Spanje van Palmzondag tot en
met het paasfeest duurt, zijn vele scholen en andere instellingen gesloten.

Een andere, zeer belangrijke, feestdag is La Diada de Sant Jordi op 23 april. Op
deze dag is een groot deel van het centrum van Barcelona, met name de La Rambla
en de Passeig de Gracia, één grote, drukbezochte, boekenmarkt. Het is dan
gebruikelijk dat vrouwen aan mannen een boek cadeau doen en dat mannen aan
vrouwen een roos geven. In 2009 waren er ruim 400 boekenstalletjes en was de
omzet aan boeken goed voor 8% van de totale jaarlijkse boekenomzet in Catalonië.
Het aantal verkochte rozen bedroeg zo'n vijf miljoen, waarvan 60% rode rozen.

Catalonië kent, net als de rest van Spanje, vier maaltijdmomenten per dag. Het
ontbijt bestaat meestal uit sterke koffie (cortado) met iets zoets zoals Churros
of Cañas. Het middageten heeft plaats, zoals in de meeste mediterrane steden,
rond 14.00 uur. Een groot deel van de restaurantbezoekers eet dan het "Menú del
Mediodía", oftewel het lunchmenu, dat bestaat uit een voorgerecht, hoofdgerecht
en nagerecht. El sopar (het avondeten) begint in Barcelona niet voor 19.30 uur.
In het weekend is 22.00 uur een normale etenstijd.

Barcelona beschikt over veel restaurants, variërend van de traditionele
mediterrane keuken tot sushi, en van Catalaanse haute cuisine tot de exotische
keukens van Thailand en Brazilië. Vooral in de districten Eixample, Gràcia, Sant
Gervasi en El Born vindt men een groot aantal betere restaurants. De goede
tapasbars bevinden zich niet alleen in Eixample en Sant Gervasi, maar ook in het
centrum, rondom de "Rambla de Catalunya" en de "Passeig de Gracia". Verder is
Catalonië een van de belangrijkste wijnstreken van Europa. De bekendste
Catalaanse wijnstreken zijn Penedés, Priorat en Alella. Een andere Catalaanse
specialiteit is cava, een champagneachtige bubbeltjeswijn, maar dan uit
Catalonië. Freixenet en Codorniu zijn de bekendste producenten van cava.

De Catalaanse keuken is verfijnd en naturel en heeft weinig te maken met de
Zuid-Spaanse traditionele keuken (Madrid en Andalusië) of die van de noordkust
(Baskenland, Galicië). De Catalaanse keuken is puur mediterraan, met invloeden
van de Italiaanse en de Franse keuken. De hoofdbestanddelen vormen lokale
producten zoals olijfolie, vis, peulvruchten, knoflook, rijst, schaaldieren en
een groot aantal mediterrane streekgroenten, zoals courgette, aubergine,
paprika, tomaat en uien. Opvallend is dat ook foie gras en pasta tot de
Catalaanse keuken behoort, met name ‘macarrons’, cannelloni en lasagne worden
veel gegeten, in tegenstelling tot in de rest van Spanje.

Barcelona heeft meer dan 25 'vaste' markten die vijf of zes dagen per week zijn
geopend. De grootste hiervan, en een van de grotere in Europa, is de Mercat de
la Boqueria aan La Rambla. Deze markt heeft, naar verluidt, het uitgebreidste
vers assortiment van heel Europa. Bijna tweemaal zoveel als de nummer 2, de
markt van Marseille. Hier, maar ook op de overige markten in de stad, vindt men
het hele jaar door een enorme hoeveelheid verse vis, schaal- en schelpdieren in
levende en bewegende staat, inktvis, krab en kreeft in alle soorten en maten,
cigalas (Galicische rivierkreeft), galeras (bidsprinkhaankreeft), mairas
(mediterrane sardines), maar ook almejas en chirlas (venusschelpen), en navajas
(scheermesschelpen). Rond oktober en november vindt men er een ongekend aantal
paddenstoelen (onder andere 'girgoles', 'ceps', 'rossinyols', 'trompetes', en
'rovellons'), waarvan vele uniek zijn in Europa. Deze paddenstoelen komen uit de
bossen en bergen in de omgeving van Barcelona, en worden in de herfst massaal
'geoogst' door fanaten, zogenaamde 'boletaires'.

De meest gelezen kranten zijn La Vanguardia, een nationaal Spaans dagblad met
zijn hoofdzetel in Barcelona, het meer lokale El Periódico de Catalunya, waarvan
een Spaanstalige en een Catalaanse editie uitkomt, en het in Madrid gezetelde El
País. De stad heeft ook haar eigen editie van een aantal zeer populaire gratis
dagbladen, waaronder 20Minutos, ADN en Qué.

Barcelona heeft het omvangrijkste educatieve systeem van Spanje. De prominentste
universiteit is de "Universitat de Barcelona", of afgekort de UB. Verder vindt
men in de stad de grote "Universitat Autònoma de Barcelona" (UAB), de
"Universitat Politècnica de Catalunya", de "Universitat Internacional de
Catalunya" en de "Universitat Pompeu i Fabra". Daarbuiten zijn er private
universiteiten als "ESADE" en de "Universitat Ramon Llull" en een campus van de
Toulouse Business School.

Barcelona is de thuisbasis van de bekende Spaanse voetbalclub FC Barcelona
oftewel "Barça", dat zijn eigen stadion heeft: Camp Nou in het district Les
Corts. De stad Barcelona Barça noemen is niet correct, deze term wordt door
Spanjaarden alleen voor de voetbalclub FC Barcelona gebruikt. De teams van FC
Barcelona worden, in de Spaanse media, vaak, naar de clubkleuren, 'los
azulgranas' (blauw-roden) genoemd.

De tweede voetbalclub van Barcelona is Espanyol, dat sinds het seizoen 2009-2010
weer een eigen stadion heeft genaamd Estadi Cornellà-El Prat. Van 1997 tot 2009
heeft de club haar thuiswedstrijden nog in het Olympisch Stadion gespeeld, dat
op de berg Montjuïc ligt en het stadion was bij de Olympische Zomerspelen van
1992.

De bevolking van Barcelona heeft de naam sportief te zijn. Het zachte klimaat,
zonder al te strenge winters en het feit dat Barcelona aan de zee ligt, maakt
dat de boulevards langs de stranden en parken vaak vol zijn met joggers, skaters
en fietsers. Elk jaar wordt in april/mei een formule 1-race gehouden op het
circuit van Montmeló, een dorpje binnen de metropool Barcelona.

De stad kent veel jaarlijkse en eenmalige sportevenementen, zoals de Halve
marathon van Barcelona en de Marathon van Barcelona (Marató de Barcelona) en een
massaal skatetoernooi. In het Palau Sant Jordi, gebouwd voor de Olympische
Zomerspelen 1992, hebben regelmatig sport- en muziekevenementen plaats.

Een van de meest unieke trekpleisters van Barcelona zijn de stranden. Weliswaar
zijn deze volledig kunstmatig aangelegd, maar ze liggen letterlijk naast het
centrum, aan de Middellandse Zee. Aan het begin van de jaren negentig, tijdens
de grote stadstransformatie voor de Olympische Spelen, werd de hele kustlijn van
Barcelona vernieuwd en vrijwel opnieuw aangelegd. Sindsdien is er een strand van
meer dan vier kilometer lang, dat is voorzien van douches, strandwachters, bars
en restaurants. Volgens cijfers van de gemeente liggen, volleyballen en zwemmen
er jaarlijks meer dan 7 miljoen mensen.

Het strand is onderverdeeld in zeven strandgebieden, van zuid naar noord: Sant
Sebastià, La Barceloneta, Nova Icària, Bogatell, Mar Bella, Nova Mar Bella en
het recent beschikbaar gekomen Levante. Dit stadse strand heeft twee
naaktstranden. Zowel bij Sant Sebastià (gedoogd), als bij Nova Mar Bella
(officieel) kan, zo goed als aan de boulevard, volop zonder kleding gezond en
gezwommen worden.

De stad heeft een druk en gevarieerd nachtleven, dat over de hele stad verspreid
is. De Gotische wijk en El Raval, de wijken El Born, Gràcia en Eixample staan
vol met bars en discotheken. Ook zijn er enkele clubs bij het strand. Chiquere
bars en trendy nachtclubs zijn vooral te vinden aan de bovenkant van de Avinguda
Diagonal en de wijk 'Sant Gervasi' rondom Plaça Francesc Macia (Spaans: Plaza
Francisco Macia). Enkele grote namen van het nachtleven in Barcelona zijn La
Paloma, Space BCN, The Sutton Club, Otto Zutz en Razzmatazz. Ook in de omgeving
van "La Rambla" vindt men genoeg bars en discotheken, maar deze richten zich
hoofdzakelijk op guiris, de bijnaam voor toeristen die er als toeristen uitzien
en zich als zodanig gedragen.

Barcelona heeft een eigen 'homowijk' in Eixample, daardoor ook wel bijgenaamd
'Gayxample', met een behoorlijk aantal bars en discotheken die geconcentreerd
zijn rondom de straten Carrer Consell de Cent (Spaans: Calle Consejo de Ciento),
Carrer Diputació (Spaans: Calle Diputación), Carrer Muntaner en Carrer Casanova.

In en rondom de Gotische wijk bevindt zich een mix van kleine winkels met
aardewerk, chique Spaanse en Italiaanse merkkleding, leren jassen, kitscherige
souvenirs, en honderden speciaalzaken. Hetzelfde geldt voor de wijk 'El Born',
al zijn hier vooral duurdere, maar minder bekende merken gevestigd. De Carrer
Pelai (Spaans: Calle Pelayo) is een straat met vele schoenenwinkels. Op de
Avinguda Portal de l'Àngel (Spaans: Avenida Puerta del Ángel) zijn grote winkels
van bekende Spaanse ketens gevestigd zoals Zara en Mango. Iets verderop, aan de
Passeig de Gracia, zijn de winkels van dure modehuizen te vinden zoals Chanel,
Louis Vuitton en Gucci. Parallel aan de Passeig de Gracia loopt de Rambla de
Catalunya (Spaans: Rambla de Cataluña), met van chique tot goedkoop en veel
schoenenwinkels. Een stuk verder naar boven, aan de Avinguda Diagonal, vindt men
winkels zoals DKNY, Hugo Boss en Gonzalo Comella. Hippe mannenkleding is vooral
te vinden in de homowijk Esquerra del Eixample, gelegen tussen de straten
Villaroel/Aribau en Gran Via/Aragó. Aan het Plaça de Catalunya bevindt zich een
vestiging van het grote warenhuis El Corte Inglés, waarvan de bovenste
verdieping een goed uitzicht geeft op het plein en op de Passeig de Gràcia.

Barcelona beschikt ook over een aantal grote overdekte winkelcentra. De grootste
daarvan zijn Glòries, op Plaça de les Glòries (Spaans: Plaza de las Glorias) en
Diagonal Mar. Een chiquere versie is L'Illa, aan de bovenkant van de Avinguda
Diagonal, richting Plaça Maria Cristina. De markt met het uitgebreidste
vers-assortiment van Europa is de Mercat de la Boqueria (Spaans: Mercado de la
Boquería). Op de Mercat de Sant Antoni vindt men behalve eten en kleren, iedere
zondag een grote hoeveelheid boeken en cd's. Andere grote voedselmarkten zijn de
Mercat del Ninot, Mercat d'Aragó en Mercat de l’Abaceria in Gràcia.

Barcelona beschikt over een van de grootste havens van het Middellandse
Zeegebied, een van de belangrijkste van Europa, zowel voor personen- als
goederenverkeer. Van hieruit vertrekken veerboten naar de Balearen en Italië.
Ook heeft de stad drie havens voor privéjachten (Port Vell, Port Olímpic en Port
de Sant Adrià).

De belangrijkste verkeersaders zijn de rondwegen Ronda del Litoral en Ronda de
Dalt, de Gran Via, Avinguda Diagonal (SP: Avenida Diagonal), Avinguda Meridiana
(SP: Avenida Meridiana) en de Carrer Aragó (SP: Calle Aragón).

Parkeren is geen probleem zolang een van de vele, betaalbare, parkeergarages
gebruikt wordt. In mei 2005 heeft de stad zogenaamde àreas verdes i blaves
aangelegd (groene en blauwe parkeerzones), waarmee het parkeren voor
niet-bewoners aan banden is gelegd. Mede door de verkeers- en parkeersituatie is
Barcelona een stad met veel brommers, motors en scooters.

Barcelona beschikt over een zeer uitgebreid netwerk van openbaar vervoer met
ongeveer 130 stadsbuslijnen, 40 nachtbuslijnen, vier tramlijnen, en een
ondergronds metronetwerk, de metro van Barcelona, die bestaat uit negen
stadslijnen en zes lijnen die tot ver buiten de stad reiken. Ook de geel-zwarte
taxi’s zijn, met name 's avonds en 's nachts, een goede manier van vervoer.

Het metronetwerk wordt nog voortdurend verder uitgebreid. Er is een nieuwe lijn
(lijn 9 en lijn 10 gecombineerd) in aanleg, die met 50 kilometer de langste
metrolijn van Europa wordt en, vanaf 2014, zo'n 52 stations met elkaar zal
verbinden. De eerste delen van deze lijn zijn in 2010 in de voorsteden Santa
Coloma de Gramenet en Badalona geopend.

Het grootste busstation voor nationale en internationale bestemmingen is te
vinden bij het ‘Estació del Nord’. Hier vertrekt ook de bus naar de luchthaven
van Girona. Voor de regionale bestemmingen vertrekken de bussen vooral rondom
Plaça de Catalunya en Plaça Urquinaona.

Barcelona beschikt over verschillende spoorwegstations, waarvan het grootste het
Estació de Sants is. Vanaf hier vertrekken treinen naar vrijwel alle steden in
Spanje. Vanaf 15 december 2013 heeft Barcelona rechtstreekse
hogesnelheidstreinen naar de Franse steden Toulouse, Marseille, Lyon en Parijs.

Vroeger moest er voor de meeste internationale verbindingen aan de Franse grens
overgestapt worden, vanwege het verschil in spoorwijdte tussen Spanje en de rest
van het continent. Per dag reden er twee directe treinen, waarvan de as aan de
spoorwijdte aangepast kan worden, naar Montpellier. Door de bouw van een
hogesnelheidslijn in normale spoorbreedte is dit ongemak verdwenen. Zowel SNCF
als RENFE bieden hogesnelheidstreinen aan naar Zuid Frankrijk. De TGV van SNCF
rijdt zelfs door naar Parijs (Gare de Lyon).

Voor bestemmingen binnen Catalonië (zoals Tarragona, Girona, de verschillende
plaatsen aan de Costa Brava en Costa Dorada) zijn er de zogenaamde
Rodalíestreinen. Deze treinen vertrekken vanaf verschillende stations: Passeig
de Gracia, Plaça de Catalunya, El Clot-Aragó, Sant Andreu Comtal en Arc de
Triomf, alle compleet ondergronds. Deze stations zijn direct aangesloten op het
metronetwerk van de stad.

Door een grote verbouwing is station Sants inmiddels een zeer modern station.
Dit station verbindt Barcelona via de Spaanse hogesnelheidslijn (AVE) onder
andere met Zaragoza, Madrid en Sevilla. In beide richtingen zijn er elf
dagelijkse verbindingen die Barcelona en Madrid met een reistijd van 2 uur en 38
minuten met elkaar verbinden. Aanvullend zijn er 15 treinen van en naar Madrid
die op meer plaatsen stoppen en daarom langzamer zijn.

Er zijn grote problemen met de financiering van het op 703 miljoen euro begrote
station. De financiering komt voor € 161 miljoen voor rekening van de Adif, voor
€ 255 miljoen voor rekening van de overheid en voor de resterende € 287 miljoen
uit de opbrengst van onroerend goed, zoals het nog te bouwen, 145 meter hoge,
gebouw 'Núvia' van architect Frank Ghery. Door de crisis in de bouwsector is dit
laatste deel van de financiering zeer onzeker en moet rekening gehouden worden
met verdere vertraging.

De bouwplannen voor spoorwegstation Sagrera dateren uit de jaren tachtig en de
verwachting is dat het station niet voor 2020 klaar zal geopend zal worden.,

Naast de RENFE-spoorlijnen, zijn er de regionale spoorlijnen, vergelijkbaar met
de Parijse RER, van de Catalaanse spoorwegen die de metropool Barcelona
bedienen. De FGC worden feitelijk beschouwd als een onderdeel van het metronet
van Barcelona, waardoor de vervoersbewijzen van de FGC en TMB gelijk geprijsd
zijn en onderling uitwisselbaar zijn.

Barcelona beschikt over een eigen internationale luchthaven in El Prat de
Llobregat, ongeveer 15 kilometer buiten het centrum van de stad.

Andere aan Barcelona gelieerde luchthavens zijn Reus en Gerona-Costa Brava.
Beide vliegvelden liggen ongeveer 100 kilometer vanaf Barcelona.

Kleinere vliegtuigen (zogenaamde general aviation) kunnen terecht op het
vliegveld van Sabadell, een belangrijk centrum voor pilotenopleiding en
zakenvluchten.

De burgemeester van Barcelona is sinds 13 juni 2015 Ada Colau (als opvolger van
Xavier Trias i Vidal de Llobatera).



https://nl.wikipedia.org/wiki/Outlook.com

Outlook.com (niet te verwarren met het programma Outlook uit de Microsoft
Office-suite) is een gratis webgebaseerde e-maildienst die wordt aangeboden door
Microsoft. Het is de meest gebruikte e-mailservice ter wereld, met meer dan 360
miljoen gebruikers. Vergelijkbare e-maildiensten zijn Yahoo! Mail en Gmail. De
voorganger van Outlook.com was Microsoft Hotmail (voorheen ook Windows Live
Hotmail en MSN Hotmail genoemd). Sinds 31 juli 2012 konden de gebruikers die nog
met Hotmail werken ervoor kiezen over te stappen naar Outlook.com. Tegen de
zomer van 2013 is iedereen overgezet. Hotmail is vanaf toen opgehouden te
bestaan.

Hotmail werd in de loop der jaren sterk ontwikkeld en bood veel functies.
Gebruikers konden hun mail over de hele wereld op elke computer heel gemakkelijk
via de aanmeldpagina openen en kwamen daarna meteen bij hun berichten. Met
Hotmail beschikten de gebruikers over de keuze of er een leesvenster (waarin de
inhoud van de berichten meteen in het hoofdvenster zichtbaar zijn) moet worden
ingesteld of niet. Er was ook een thema-functie waarmee men Hotmail kon
personaliseren. Ook werd Hotmail beschermd door het SmartScreen-filter. Zo
werden berichten die niet van bekende afzenders (contactpersonen) zijn geel
aangegeven en afbeeldingen werden vrijwel altijd geblokkeerd. Was het bericht
wel vertrouwd maar wordt dat niet zo aangegeven, dan kon de gebruiker
gemakkelijk aanvinken dat de afzender voortaan als veilig moet worden beschouwd.
Spam werd meestal verwijderd en/of het kwam in de map 'Ongewenst' terecht. Sinds
begin 2009 was de snelheid, die daarvoor aanzienlijk minder was sinds de
overgang van MSN Hotmail naar Windows Live Hotmail, tot 70% verhoogd. Hotmail
beschikte sindsdien ook over POP3-toegang (zie: Lezen vanuit e-mailprogramma's
en POP3). Ook was er integratie met andere Windows Livediensten zoals SkyDrive
(nu OneDrive), Contactpersonen en Agenda.

Na de omzetting was de grootste verandering de gebruikersinterface. Microsofts
Modern UI dat ook voor Windows 8 wordt gebruikt werd in Outlook.com
geïntegreerd. Ook kwam er een betere bescherming tegen spam en is de snelheid
verhoogd. Thema's kiezen is niet meer mogelijk, er kan wel nog een themakleur
worden gekozen. Er blijft integratie met OneDrive en Agenda, en Contactpersonen
wordt hernoemd tot kortweg "Personen".

HoTMaiL werd in 1997 voor 400 miljoen dollar door Microsoft gekocht van de
oprichters, Jack Smith en Sabeer Bhatia. De twee lanceerden de e-mailservice op
4 juli 1996 (Independence day in de Verenigde Staten) om te laten zien dat
mensen voor de afhandeling van e-mail niet afhankelijk hoeven zijn van een
POP-box bij de eigen internetprovider. Dit heeft onder andere het voordeel dat
het e-mailadres niet verandert als men van provider verandert. De naam van de
service werd aanvankelijk gespeld als HoTMaiL, als verwijzing naar HTML, de taal
waarmee documenten kunnen worden gemaakt voor het World Wide Web.

Opmerkelijk detail is dat de Hotmail-servers in eerste instantie op het
open-sourcebesturingssysteem FreeBSD en Apache draaiden, waardoor Microsoft in
de beginjaren na de overname een systeem in huis had, dat niet op hun eigen
besturingssysteem Microsoft Windows en Internet Information Services draaide.
Pas in juli 2000 werd volledig omgeschakeld naar Microsofts eigen systemen.

Hotmail heeft de afgelopen jaren verschillende namen gehad. 'Hotmail from
Microsoft', 'Microsoft Hotmail', 'MSN Hotmail', 'Windows Live Mail' en het
recente 'Windows Live Hotmail'. 'Windows Live Hotmail' heeft veel
ontwikkelingsfases doorstaan. 'Windows Live Hotmail' volgde MSN Hotmail op na 10
jaar van bestaan. Omdat het systeem verouderd was, besloot Microsoft om Windows
Live Mail helemaal van de grond af opnieuw op te bouwen. Windows Live Hotmail is
onderdeel van het nieuwe Windows Live-platform, die de oude online diensten van
MSN sinds 2006 opvolgt. Windows Live Hotmail maakt, net als Gmail, gebruik van
de AJAX-technologie, wat zorgt dat enkel veranderde delen van een pagina
herladen moeten worden en bijvoorbeeld het Windows Live Hotmail-logo niet keer
op keer opnieuw geladen moet worden. Dit zou moeten zorgen voor een verlaagde
belasting van hun servers. Verder kregen gebruikers voortaan 2 GB opslagruimte
ter beschikking. Inmiddels is de opslagruimte onbeperkt. Dat wil zeggen: als
gebruikers meer ruimte nodig hebben, krijgen ze meer ruimte. Vanaf eind november
2008 heeft Hotmail een snelheidsboost gekregen samen met de lancering van de 3e
golf van Windows Live. Ook was het meer gebruiksvriendelijker geworden en waren
er nieuwe functies aan toegevoegd, zoals Messenger-berichten verzenden vanuit
Hotmail. Op 15 juni 2010 werden alle 360 miljoen gebruikers omgezet naar de
vierde golf van Hotmail. Deze 4e grote verbetering verwijderde de reclamezin die
onderaan elke e-mail getoond werd. Ook begon Microsoft zelf met relevantere
reclamemails te sturen en te stoppen met deze te sturen indien ze niet geopend
werden door de gebruikers.

In 2013 werd Hotmail vervangen door Outlook.com, verwijzend naar het programma
Microsoft Outlook uit het Officepakket. De bestaande adressen met @hotmail.com
en @live.com blijven werken, maar nieuwe gebruikers kunnen niet meer voor
@live.com kiezen. Ze kunnen kiezen voor @hotmail.com of @outlook.com.
Outlook.com zit geheel in Microsofts Modern UI-jasje, zo moet het uniform worden
met Windows 8, Windows Phone, Xbox en Office.

Een groot deel van de mailende bevolking gebruikt de gratis accounts van
Outlook.com, maar langzaam komt de concurrentie op gang. Online mailservices
zoals Yahoo! en Gmail zien toch hun kans en winnen aan populariteit door - in
het geval van Gmail - meer extra's aan te bieden als een doorstuurmogelijkheid
met spamfilter.

Nadat Gmail bij zijn lancering in april 2004 aankondigde één gigabyte
opslagruimte (in juli 2012 opgelopen tot 10 GB) aan te bieden, besloot Microsoft
de mailboxen van hun gebruikers ook groter te maken. Tot dat moment hadden
Europese gebruikers slechts 2 MB ruimte. De ruimteverhoging vond in eerste
instantie enkel plaats voor Amerikaanse gebruikers. Tegenwoordig (2016) biedt
Outlook.com (bijna) onbeperkte ruimte aan, die maandelijks meegroeit naar
behoefte.

Op een Hotmail-adres ontvangen berichten waren in het begin alleen beschikbaar
via webmail. De berichten kunnen opgehaald worden in een e-mailprogramma naar
keuze via POP3 (sinds 2009) en Microsoft Exchange (sinds 2010).

Sinds 2007 is er het programma Windows Live Mail. Het is onderdeel van Windows
Essentials van Microsoft. Windows Live Mail is de opvolger van Outlook Express
in Windows XP en Windows Mail in Windows Vista. Het programma biedt de
mogelijkheid om verschillende e-mailacounts te beheren, berichten op te halen en
te openen. Zo kan men bijvoorbeeld accounts van Gmail, Hotmail en gewone
POP3-mail in één programma openen. Indien men zich bij het programma aanmeldt
met zijn Microsoft-account, worden niet alleen e-mails opgehaald, maar worden
ook contactpersonen en e-mailregels gesynchroniseerd. Het voordeel van dit
programma is dat de e-mailberichten zowel op de computer als op het internet
opgeslagen blijven, waardoor Hotmail gewoon nog steeds op meerdere computers
over de wereld kan worden geopend. Ook zijn er tegenwoordig mogelijkheden om via
Mozilla Thunderbird met bepaalde add-ons de Hotmail-berichten te lezen waardoor
het overbodig wordt om POP3 te kunnen gebruiken. Toch biedt Outlook.com (toen
Windows Live Hotmail) sinds maart 2009 de mogelijkheid om binnenkomende
berichten met POP3 op te halen. Zowel voor thuisgebruik als voor mobiel internet
biedt dit voordelen. Hiermee heeft Microsoft ook de concurrentiepositie met
Googles Gmail verbeterd, welke al langer deze dienst, zowel POP3 als IMAP (via
een beveiligde SSL-verbinding) aanbood.



https://nl.wikipedia.org/wiki/Maria_Anna_Mozart

Maria Anna Walburga Ignatia Mozart (roepnaam Nannerl) (Salzburg, 30 juli 1751 –
aldaar, 29 oktober 1829) was de vijf jaar oudere zuster van de componist
Wolfgang Amadeus Mozart. Ze was een getalenteerd pianiste en violiste die in
haar jeugd samen met haar broer optrad door heel Europa.

Maria Anna (Walburga Ignatia) Mozart werd op 30 of 31 juli 1751 te Salzburg
geboren als eerste van de twee kinderen van Leopold Mozart en Anna Maria Pertl
die de volwassen leeftijd bereikten. In totaal kregen zij er zeven. Het andere
kind was haar jongere broer Wolfgang. In 1758 ontving ze haar eerste
muzieklessen; ze bleek muzikaal getalenteerd. In januari 1762 namen haar ouders
haar en haar broertje mee op een muzikale tournee naar München; in september
1762 vond een tweede tournee plaats, ditmaal naar Wenen. Een derde reis Tussen
1763 en 1766 was het gezin drieënhalf jaar op tournee, waarbij broer en zus een
groot aantal concerten gaven in West-Europa (juni 1763), waaronder Londen en
Parijs, alwaar baron Friedrich Melchior Grimm van oordeel was dat ze virtuoos
piano speelde en de moeilijkste stukken met verbluffende precisie. Ook speelden
de kinderen voor stadhouder Willem V.

Later stopten deze optredens, niet alleen omdat de kinderen ouder werden en niet
langer als wonderkinderen geafficheerd konden worden, maar ook omdat vader
Mozart een muzikale carrière ongepast vond voor een vrouw. Ze speelde nog wel
klavecimbel en fortepiano. Viool mocht ze echter niet meer spelen van haar
vader, omdat dat 'geen instrument voor vrouwen' was.

In 1775 en 1781 vergezelde ze haar vader naar München voor de respectievelijke
premières van La finta giardiniera en Idomeneo van haar broer. Die componeerde
verscheidene werken voor haar, waaronder het Divertimento KV251. De twee
onderhielden tenminste tot beider huwelijk een hechte band.

Nannerl gaf muziekles aan kinderen in Salzburg. Ze woonde tot haar 33e samen met
haar tirannieke vader. Nannerl trouwde in 1784 met Johann Baptist
Reichsfreiherrn von Berchtold zu Sonnenberg (1736-1801). Het was zijn derde
huwelijk en Nannerl werd de stiefmoeder van de kinderen uit zijn eerdere
huwelijken. Het echtpaar vestigde zich in Sankt Gilgen en kreeg drie kinderen,
waarvan alleen de oudste de volwassenheid bereikte. Contacten met haar broer
waren er niet of nauwelijks. De weduwe bleef na het overlijden van haar
echtgenoot financieel goed verzorgd achter. Toch voorzag ze weer in haar
levensonderhoud door muziekles te geven.

Begin 1792 ging ze in op vragen van de Mozart-biograaf Schlichtegroll door
feiten en herinneringen aan haar overleden broer te noteren. Dat materiaal is nu
een belangrijke bron voor de vroege jaren van de componist. Hetzelfde geldt voor
haar dagboeken en correspondentie.

Na de dood van haar man in 1801 vestigde ze zich weer in Salzburg met haar
kinderen, waar ze een eenvoudig en rustig leven leidde. Vanaf 1825 was ze blind
en toen in 1829 Vincent en Mary Novello haar bezochten, troffen ze haar
uitgeput, zwak en bijna sprakeloos aan, waarbij Mary ook haar armoede en
eenzaamheid opviel. Ze stierf op 29 oktober 1829 te Salzburg en werd
overeenkomstig haar testament begraven op de begraafplaats St. Peter aldaar.

In 2009 wed het Mozarthaus in Sankt Gilgen geopend dat aan haar en haar moeder
is gewijd. Een jaar later kwam de speelfilm Nannerl, la sœur de Mozart uit van
de Franse cineast René Féret.



https://nl.wikipedia.org/wiki/Ronald_Plasterk

Ronald Hans Anton Plasterk (Den Haag, 12 april 1957) is een Nederlands politicus
en wetenschapper. Sinds 5 november 2012 is hij minister van Binnenlandse Zaken
en Koninkrijksrelaties in het kabinet-Rutte II. Plasterk is opgeleid en
gepromoveerd bioloog, gespecialiseerd in de moleculaire genetica.

Ronald Plasterk groeide op in een wederopbouwwijk in Den Haag. Na het afronden
van het gymnasium aan het Sint-Janscollege in Den Haag studeerde Plasterk
economie aan de Universiteit van Amsterdam, waarvan hij de propedeuse afrondde.
Daarna studeerde hij biologie aan de Rijksuniversiteit Leiden, waar hij in 1981
zijn doctoraalexamen cum laude behaalde. Plasterk promoveerde in 1984 tot doctor
in de natuurwetenschappen op een proefschrift over genetisch onderzoek naar de
platworm.

Na zijn promotie ging hij werken als post-doc bij het California Institute of
Technology (Pasadena). Hier deed hij onderzoek naar DNA-transpositie in de
parasiet Borrelia hermsii. Vervolgens werkte Plasterk bij het MRC Laboratory of
Molecular Biology in Cambridge waar hij onderzoek deed naar de Caenorhabditis
elegans, een nematode die als modelorganisme wordt gebruikt. In Cambridge werkte
hij samen met de Britse Nobelprijswinnaar John E. Sulston.

Terug in Nederland werkte Plasterk van 1987 tot 2000 bij de Onderzoekschool
Oncologie Amsterdam van het Nederlands Kanker Instituut in Amsterdam. Hij begon
als groepsleider en werd uiteindelijk directeur. Van 1993 tot en met 2003 was
hij bijzonder hoogleraar in de moleculaire microbiologie aan de Vrije
Universiteit Amsterdam en hoogleraar in de moleculaire genetica aan de
Universiteit van Amsterdam. Van februari 2000 tot februari 2007 was Plasterk
directeur van het Hubrecht Instituut, een onderzoeksinstituut van de KNAW en
hoogleraar in de ontwikkelingsgenetica bij de Universiteit Utrecht. Hij is sinds
2001 lid van de KNAW (sinds 2007 "in ruste", dat wil zeggen niet actief lid).
Verder was Plasterk lid van de Gezondheidsraad, lid van de raad van bestuur van
de Wellcome Trust en lid van de Commissie Biotechnologie bij Dieren (CBD).
Tevens is hij lid van het Innovatieplatform.

Van 11 oktober 1982 tot 1 september 1984 was Plasterk gemeenteraadslid in Leiden
voor de Partij van de Arbeid. In 2005 en 2006 was Plasterk één van de adviseurs
van de Nationale Conventie. In 2006 was hij lid van de programmacommissie van
die partij ten behoeve van de landelijke verkiezingen. In die hoedanigheid
schreef hij mee aan het verkiezingsprogramma van de PvdA. Ook was hij lid van de
commissie Bètacanon.

Van 22 februari 2007 tot 23 februari 2010 was Plasterk de minister van
Onderwijs, Cultuur en Wetenschap in het kabinet-Balkenende IV. Speerpunten van
zijn wetenschappelijke beleid waren:

Het laatste punt wilde Plasterk bereiken door het invoeren van een 'harde knip'
tussen bachelor en master: om aan een master te beginnen moet de bachelorfase
volledig zijn afgerond. Zijn plan stuitte op weerstand bij
studentenorganisaties, die daartegen twee petities in het leven riepen. De
organisatoren van de eerste petitie, voornamelijk lidbonden van de LSVb,
organiseerden in december 2008 acties tegen de harde knip.

In oktober 2007 kwam in het nieuws dat Plasterk onder andere overwoog om de
basisbeurs voor studenten af te schaffen om verhogingen van lerarensalarissen te
kunnen financieren. Dit leidde tot hevige protesten van studenten en de partijen
SP, GroenLinks, CDA en ChristenUnie.

In dezelfde maand weigerde schrijver Jeroen Brouwers, met bijval uit de
culturele wereld, uiteindelijk de Prijs der Nederlandse Letteren, omdat het
prijzengeld volgens hem beledigend laag is en niet in overeenstemming met het
statuur van de bekroning. De voor de prijs verantwoordelijke Nederlandse
Taalunie liet weten dat een verhoging dan wel indexering van het prijzengeld
wellicht niet onredelijk is, maar op dat moment reglementair uitgesloten. De
Vlaamse minister Bert Anciaux bracht later echter het gezichtspunt naar buiten
dat een aanpassing wel degelijk mogelijk was geweest, maar dat vooral de
'onbuigzame houding' van minister Plasterk het standpunt van de Taalunie in
dezen heeft bepaald.

Op zaterdag 2 augustus voer Plasterk mee met de Canal Parade, een onderdeel van
de Amsterdamse Gay Pride. Het was de eerste keer dat vertegenwoordigers van de
regering aanwezig waren bij de Gay Pride. Plasterk en andere aanwezige
regeringsvertegenwoordigers, waaronder de minister van Ontwikkelingssamenwerking
Bert Koenders wilden daarmee een statement maken vóór de acceptatie van homo's.
De SGP protesteerde tegen de aanwezigheid van regeringsvertegenwoordigers. Bas
van der Vlies, fractieleider van de SGP, noemde het idee 'van de ratten
besnuffeld'.

In het najaar van 2008 kwamen er luide protesten uit de kunstwereld tegen zijn
voortzetting van het door paars gestarte ingrijpende bezuinigingsbeleid (er
wordt over een "kaalslag" gesproken) in de kunstensector.

Plasterk maakte op dinsdag 2 december 2008 bekend dat hij digitale schoolboeken
wil gaan invoeren. Hiervoor is Wikiwijs in het leven geroepen.

In april 2009 haalde Plasterk zich opnieuw de woede van studenten op de hals met
de zgn. Plasterkkorting, een vermindering van het budget van universiteiten met
€100 miljoen. Het comité ROUW (Redt Ons Hoger onderWijs) begon hierop een
petitie om te eisen voor een investering van €100 miljoen. Bezuinigingsplannen
van Plasterks kabinet, inclusief het plan om de studiefinanciering af te
schaffen en te vervangen door een lening, leidden het jaar daarop tot een golf
van bezettingen en andere acties op Nederlandse universiteiten. Desondanks werd
hij na zijn ambtsperiode uitgeroepen tot beste minister van Onderwijs aller
tijden door de Algemene Onderwijsbond.

Docenten bleken tevreden over Plasterk: volgens onderzoek van de Algemene
Onderwijsbond (AOb) was hij met een rapportcijfer van 5,8 de populairste
onderwijsminister.

Na de val van het kabinet-Balkenende IV op 20 februari 2010 over het verlengen
van de militaire missie in Uruzgan en het vertrek van de PvdA-ministers als
gevolg hiervan, werd Plasterk op 23 februari 2010 als minister van OCW opgevolgd
door André Rouvoet. Diverse taken van Plasterk gingen echter over naar toenmalig
staatssecretaris Van Bijsterveldt. Plasterk stond als nummer 3 op de PvdA-lijst
voor de Tweede Kamerverkiezingen van 9 juni 2010. Hij behaalde 32.296
voorkeurstemmen. Sindsdien was hij parlementslid voor de PvdA in de Tweede
Kamer. Over die periode in het parlement liet hij zich in een interview met de
Volkskrant op 27 december 2016 kritisch uit over toenmalig fractielid Frans
Timmermans: "Timmermans zei: 'Ik wil de buitenlandportefeuille. Maar daar zat al
iemand op. Bovendien is het een beetje not done. Je komt uit een kabinet, je
kent iedereen op het departement. Maar Timmermans heeft net zo lang zijn adem
ingehouden totdat hij dat woordvoerderschap had. Hij zei 'Nou, dan doe ik gewoon
niks.' Echt, die heeft een half jaar niks gedaan.".

Op 23 februari 2012 maakte Ronald Plasterk bekend zich kandidaat te stellen voor
het PvdA-partijleiderschap en het fractievoorzitterschap in de Tweede Kamer. Dit
betrof, na Martijn van Dam en Diederik Samsom, de derde kandidaatstelling na het
plotselinge vertrek van partijleider Job Cohen enkele dagen eerder. Nebahat
Albayrak volgde twee dagen later en Lutz Jacobi vijf dagen later. De
partijleider en fractievoorzitter werden gekozen via de
PvdA-partijleiderschapsreferendum 2012. Plasterk behaalde 31,6% van de stemmen
en werd daarmee tweede achter Diederik Samsom die ruim 54% van de stemmen kreeg.

Na de val van het eerste kabinet Rutte, werd hij gevraagd om opnieuw een
ministerspost te bemannen, ditmaal als minister van Binnenlandse Zaken in het
kabinet-Rutte II. Zijn grootste opdracht binnen het regeerakkoord is het
organiseren van de grootste bestuurlijke herindeling sinds de negentiende eeuw.
Plasterk heeft aangegeven voor 2015 de Noordvleugelprovincie te willen creëren.
Dit betreft een voorgestelde fusie van de huidige provincies Noord-Holland,
Flevoland en Utrecht), die als voorbeeld moet gaan dienen voor de fusie van de
meeste overige provincies. Aanvankelijk zou dat moeten uitmonden in vijf
'landsdelen', in 2014 werd dat aantal bijgesteld naar zeven. Het plan om de
Provinciale Staten en Gedeputeerde Staten in te krimpen trok Plasterk in mei
2014 in.

Zijn positie als minister kwam in het nauw toen begin februari 2014 bleek dat
hij op 30 oktober 2013 onjuiste informatie had bekendgemaakt over het verzamelen
van 1,8 miljoen Nederlandse telefoongegevens. Deze 'metadata' bleken te zijn
vergaard door de AIVD en MIVD en niet door de Amerikaanse veiligheidsdienst
National Security Agency, zoals Plasterk had verkondigd. Op 12 februari
overleefde hij in de Tweede Kamer een motie van wantrouwen van D66, die door
zeven andere oppositiefracties gesteund werd, maar niet door SGP, CU, PvdA en
VVD.

Van 29 juni tot 16 september 2016 werd Plasterk vervangen door Stef Blok
(minister voor Wonen en Rijksdienst) omdat hij een operatie moest ondergaan
vanwege hartklachten.

Vanaf 27 januari 2017 beheert Plasterk ook de portefeuille Wonen en Rijksdienst.
Hij nam deze taken over van Stef Blok, die de afgetreden minister Ard van der
Steur opvolgde als minister van Veiligheid en Justitie.

Van 1995 tot 1999 schreef Plasterk columns in het tijdschrift Intermediair, om
daarna over te stappen naar de Volkskrant. In zijn columns gaf hij zijn mening
over ontwikkelingen binnen zijn vakgebied, maar ook daarbuiten. Het boek Leven
uit het lab (2000) komt voort uit deze columns. Hij stopte met het schrijven van
deze columns na aanvang van zijn politieke carrière. Ook was Plasterk van 1999
tot aan zijn politieke leven in 2007, columnist bij het televisieprogramma
Buitenhof van de omroepen VPRO, VARA en NPS.

In 2005 mengde Plasterk zich in de discussie over de Europese grondwet, aan de
zijde van de tegenstanders.

In 2000 stelde Plasterk in zijn Volkskrant-column dat het Fries geen taal is
('een sprookje' noemde hij die aanduiding), maar een dialect. Hij werd daarop
door het Genootschap Onze Taal beticht van gebrek aan kennis van zaken. Als
onderwijsminister hield hij in mei 2007 voor de Christelijke Hogeschool
Nederland in Leeuwarden een toespraak in het Fries, hetgeen hem niet makkelijk
afging. Hij bracht het als een handreiking, maar liet ook blijken dat hij zijn
standpunt niet had verlaten. Overigens was hij in oktober 2013 als minister van
Binnenlandse Zaken en Koninkrijksrelaties ondertekenaar van de Wet gebruik
Friese taal.

Ronald Plasterk is, van huis uit, rooms-katholiek opgevoed en bleef katholiek in
zijn schooltijd. Hij bezocht te Den Haag het gymnasium van de Paters van het
Heilig Hart van Jezus, het huidige Sint Jans-College.

Plasterk ontwikkelde zich tot een overtuigd atheïst. Hij zegt vanaf zijn
dertiende zeker te weten dat God niet bestaat, maar zegt niet te streven naar
een, definitief, atheïsme. In 1997 gebruikte Plasterk in zijn column in
Intermediair voor het eerst het begrip 'ietsisme', hetgeen hij nog een aantal
malen gebruikte in het tv-programma Buitenhof. Hierdoor kreeg het woord een
brede bekendheid. In eerste instantie was hij fel tegen een verschijnsel als
ietsisme ('een armzalig en irritant tijdsverschijnsel') [bron?], maar later
stelde hij zijn mening bij in een column voor het televisieprogramma Buitenhof:

Plasterk is een fervent tegenstander van het creationisme en intelligent
design,[bron?] en viel onderwijsminister Maria van der Hoeven in 2005 fel aan
toen zij haar interesse in deze zaken op haar persoonlijk weblog had
gepubliceerd en aangaf wel een Kamerdebat te willen over de vraag of intelligent
design ook niet op de scholen onderwezen zou kunnen worden.

In de samenwerking met christelijke collega-ministers in het kabinet-Balkenende
IV zei Plasterk geen problemen te ondervinden op het punt van
geloofsovertuiging.

Ronald Plasterk is getrouwd en vader van twee zonen. Zijn hobby's zijn
fotograferen, schilderen, lezen en muziek. Hij zingt als gastzanger (2e tenor)
bij KCOV Excelsior jaarlijks Bachs Matthäus Passion in het Amsterdamse
Concertgebouw.

Plasterk is een liefhebber van bijzondere auto's. Hij gebruikte onder andere een
Ford Crown Victoria voor woon-werkverkeer. Ook was hij in het bezit van een
Jaguar XJ.



https://nl.wikipedia.org/wiki/De_Kotmadam

De Kotmadam is een Vlaamse komische televisieserie op de commerciële zender VTM.
De serie ging van start op 30 december 1991 (dezelfde dag als de allereerste
Vlaamse soap Familie) en loopt nog steeds. Het is de langstlopende Vlaamse
komische serie, zowel in aantal seizoenen als afleveringen.

Katrien Devos vertolkt de titelrol in de reeks, bijgestaan door Mark Verstraete,
Odilon Mortier en een ensemble van jongere acteurs. Na het twintigste seizoen
trok Mortier zich voor minstens een jaargang terug, omdat hij met
gezondheidsproblemen kampte. Het kwam niet meer tot een weerzien, daar hij
overleed op 12 augustus 2012, middenin de draaiperiode van het eerstvolgende
seizoen.

De serie haalt al van bij de start regelmatig de top 10 van de Vlaamse
televisiekijkcijfers. Veel jeugdige acteurs hebben door hun aantreden in De
Kotmadam een springplank gevonden om te blijven acteren voor een nationaal
publiek op televisie.[bron?]

Seizoen 22 wordt vanaf september 2016 uitgezonden. Nog voordat dit seizoen werd
uitgezonden, heeft VTM een 23ste seizoen bijbesteld, dat inmiddels ook is
opgenomen.

De serie speelt zich af in de studentenstad Leuven in het snoepwinkeltje (Het
Snoephuisje) van Jeanne Piens (Katrien Devos). Het winkeltje grenst aan haar
huis, waarin ze een vijftal studentenkamers ter beschikking stelt. Haar man Jef
Liefooghe (Mark Verstraete) werkt op de plantsoendienst van de gemeente en is
niet echt handig/werkwillig, waardoor Jeanne voor de huiselijke klusjes vaak
beroep doet op huisvriend Odilon Bonheur (Odilon Mortier), een goedgelovige
cipier die in de gevangenis Leuven Centraal werkt. Van studiefreak tot zo
onnozel mogelijk, alle soorten studenten zitten samen bij kotmadam Jeanne.



https://nl.wikipedia.org/wiki/Bachelor

Bachelor is een graad die aangeeft dat iemand succesvol een bacheloropleiding
heeft voltooid aan een instelling voor hoger onderwijs; in Vlaanderen en
Nederland is dat een hogeschool (professionele bachelor) of universiteit
(academische bachelor). Bij een hogeschool betreft het hier een complete
beroepsgerichte opleiding en bij een universiteit een academische basisopleiding
waar de student de basiskennis leert over een vakgebied. Het is in Vlaanderen en
Nederland gebruikelijk na een academische bachelor de opleiding te voltooien met
een masterprogramma. In bijvoorbeeld de Verenigde Staten is dit veel minder
vanzelfsprekend.

Bachelor is een term die oorspronkelijk afstamt van het Latijnse woord
baccalarius (9e eeuw). De betekenis hiervan was destijds "iemand van nobele of
gegoede afkomst met een sociale of maatschappelijke status die niet al te hoog
is maar ook niet de allerlaagste". Aangezien dit vaak jonge mensen betrof
verbreidde de betekenis van het woord zich ook uit naar een "ongetrouwde man" of
"vrouw". De universiteiten gaven het Latijnse woord een eigen betekenis. Zo werd
in de 13e eeuw voor het eerst de laagste universitaire graad aangeduid met de
term baccalaureatus. Waarschijnlijk is deze term een samenvoeging van de
Latijnse termen 'baccalarius' en 'laureatus' (wat gelauwerde betekent). In het
Engels maakte men hier weer bachelor van. In tegenstelling tot de Angelsaksische
landen was de graad in Nederland (en Vlaanderen) geheel in onbruik geraakt. In
Nederland en Vlaanderen bestond er een gelijkwaardige titel kandidaat voor de
eerste graad aan de universiteit (2 of 3 jaar studie). Na 1980 werd deze in
Nederland vervangen in propedeuse (1e jaar), terwijl in Vlaanderen de naam
"kandidaturen" (2 of 3 jaar) bleef bestaan.

Vóór de invoering van de bachelor-masterstructuur (BaMa) kende men in Nederland
na een afgeronde vierjarige hbo-studie ook de titel van baccalaureus (bc) en tot
begin jaren 1970 in het universitair onderwijs bij bepaalde vijfjarige studies
die men (verkort) na 4 jaar afsloot met een zogeheten baccalaureaats-examen
(bacc).

In 1999 werd de Bolognaverklaring ondertekend. Deze verklaring had de intentie
een Europese hogeronderwijsruimte te creëren. De praktische uitkomst hiervan was
de geleidelijke invoering van de BaMa in Nederland en Vlaanderen. Op die manier
tracht men de verschillende hogeronderwijsopleidingen in de deelnemende Europese
landen op elkaar af te stemmen. Als gevolg van de BaMa is de graad "bachelor"
weer helemaal terug.

Alle Nederlandse en Vlaamse opleidingen dienen geaccrediteerd te zijn door de
daarvoor wettelijk verantwoordelijke instantie, de Nederlands-Vlaamse
Accreditatieorganisatie (NVAO).

In Nederland is er (de laatste jaren) een wildgroei aan bacheloropleidingen
ontstaan waarvan lang niet alle legitiem zijn. Nederlandse bacheloropleidingen
die geaccrediteerd én erkend zijn door de overheid staan geregistreerd in de
Centraal Register Opleidingen Hoger Onderwijs (CROHO) van de Dienst Uitvoering
Onderwijs.

In Vlaanderen heeft de overheid strikt vastgelegd welke instellingen welke
onderwijsbevoegdheid hebben. Bovendien mogen de instellingen deze opleidingen
enkel blijven aanbieden indien zij op regelmatige tijdstippen een
kwaliteitsevaluatie ondergaan en dan een accreditatie van de Nederlands-Vlaamse
Accreditatieorganisatie verkrijgen. Accreditatie resulteert in de registratie
van de opleiding in het Hogeronderwijsregister. Alleen de Bacheloropleidingen
die voorkomen in het Hogeronderwijsregister worden erkend door de Vlaamse
overheid en mogen de graad van bachelor afleveren.

Een academische bachelor wordt in Nederland een wo-bachelor en in Vlaanderen een
academisch gerichte of academische bachelor genoemd. De studieduur van zo'n
academische bacheloropleiding is in Nederland en Vlaanderen 180 studiepunten of
drie jaar. Na afronding van deze bacheloropleiding volgt men in de regel een
(academische) masteropleiding.

Een professionele bachelor wordt in Nederland een hbo-bachelor en in Vlaanderen
een professioneel gerichte of professionele bachelor (vroeger: regent) genoemd.
De studieduur in Nederland houdt in principe 240 studiepunten of vier jaar in,
hoewel er via dispensaties in sommige gevallen studieduurverkorting van 60
studiepunten of één jaar wordt aangeboden. In dit laatste geval heeft de student
bijvoorbeeld reeds een vwo-diploma, mbo-diploma, veel werkervaring of combineert
hij de studie met zijn werk. De studieduur in Vlaanderen houdt in principe 180
studiepunten of drie jaar in.

Dit zijn de reguliere en wetenschappelijk georiënteerde bacheloropleidingen aan
de universiteiten en, in associatie met een universiteit, aan de hogescholen in
Vlaanderen. De student krijgt er een brede academische basisopleiding, met als
bedoeling zich voor te bereiden op de te vervolgen en aansluitende academische
masteropleiding.

In Nederland worden alleen degenen met een vwo, hbo-diploma of, eventueel met
toegangseisen, een hbo-propedeuse toegelaten tot het volgen van een academische
bacheloropleiding. In Vlaanderen is iedereen die houder is van een diploma
secundair onderwijs vrij om aan een academische bacheloropleiding te beginnen.

Ter verduidelijking, en om onderscheid te kunnen maken met de professionele
bachelor, worden er bij academische bachelors de internationaal herkenbare
specificaties of Arts, of Science en of Laws gebruikt. Volgens zowel de
Nederlandse als Vlaamse wetgeving is het gebruik van deze specificaties achter
de graden alleen voorbehouden aan universiteiten. In Vlaanderen bepaalt het
Besluit van de Vlaamse Regering van 8 juli 2011 welke academische bachelors van
deze specificaties gebruik mogen maken.

De professionele bachelor is een volledig afgeronde beroepsgerichte opleiding
met als bedoeling uit te stromen naar de arbeidsmarkt. Wel kan men nog één jaar
(60 studiepunten) een bachelor na bachelor volgen voor een bijkomende vorming of
specialisatie. De professionele bacheloropleidingen worden aangeboden door
hogescholen.

In tegenstelling tot de academische bachelors heeft de Vlaamse overheid het hier
echter niet nodig geacht om achter professionele bachelorgraden eveneens
Engelstalige specificaties toe te voegen. Als "specificatie" wordt achter deze
graad simpelweg de Nederlandstalige naam van een opleiding of specialisme
toegevoegd (bijvoorbeeld Bachelor in het onderwijs, Bachelor in het
bedrijfsmanagement, Bachelor in de elektromechanica etc.). Binnen deze opleiding
kan de school nog differentiëren naar afstudeerrichting, maar dit is niet
officieel, en wordt niet op het diploma vermeld.

Studiegebied industriële wetenschappen en technologie, en nautische
wetenschappen:

In Nederland worden achter professionele bachelorgraden wél Engelstalige
specificaties toegevoegd, dit om de herkenbaarheid van een Nederlandse
professionele bachelor in het buitenland te behouden en te vergroten. Tevens om
een veelvoud van allerlei toevoegingen te voorkomen (dat wil zeggen iedere
opleiding zijn eigen specificatie) heeft de HBO-raad in Nederland geadviseerd
uit te gaan van een beperkt aantal specificaties per domein. Hierbij is een
domein een samenstel van opleidingen die zowel qua inhoud als qua werkveld veel
verwantschap hebben (bijvoorbeeld de opleiding commerciële economie en de
opleiding small business). Eveneens raadt de HBO-raad hierbij aan de
internationale conventies te volgen, dat wil zeggen het gebruik van
specificaties en graden die internationaal herkenbaar zijn en vaak toegepast
worden (bijvoorbeeld Bachelor of Engineering of Bachelor of Business
Administration). Het Nederlandse ministerie van Onderwijs, Cultuur en Wetenschap
heeft op grond van deze adviezen de volgende domeinspecificaties toegewezen voor
ieder type professionele bachelor:

In Angelsaksische landen wordt iemand die de bachelorfase volgt ook wel
aangeduid met de term undergraduate student.



https://nl.wikipedia.org/wiki/%C3%98

"Ø", "ø" is een klinker en een letter die gebruikt wordt in het Deens, Faeröers
en Noors en bestaat uit een O of o met een schuine streep.

De oorsprong van de letter is een ligatuur voor de tweeklank "oe", waarbij de
horizontale/diagonale lijn van de "e" door de "o" heen wordt geschreven, zodat
de ø ontstond.

In modern Deens, Faeröers en Noors is de Ø een aparte letter, en geen ligatuur
of variant van de "O". Het symbool "ø" wordt ook in het Internationaal Fonetisch
Alfabet gebruikt om de eu-klank van verschillende talen aan te duiden.

De equivalente letter in het Duits, Estisch, Fins, Hongaars, IJslands, Turks en
Zweeds is de "Ö". Het cyrillische alfabet gebruikt "Ө" als equivalente letter.

In de verzamelingenleer is ∅ (een grote cirkel met een schuine streep) het
symbool voor een lege verzameling of voor de onmogelijke oplossingsverzameling.
Buiten de wiskunde wordt dit symbool soms gebruikt als afkorting voor niets.

In de techniek wordt het teken ⌀ (een kleine cirkel met een schuine streep)
gebruikt om de diameter van bijvoorbeeld een duiker of buis mee aan te geven.



https://nl.wikipedia.org/wiki/Texel

Texel ( uitspraak (info / uitleg)) (uitspraak in het Tessels en meestal ook in
de standaardtaal: Tessel) is het grootste Nederlandse Waddeneiland. Het behoort
tot de provincie Noord-Holland. De gemeente Texel beslaat het gehele eiland plus
het onbewoonde eilandje Noorderhaaks.

Het eiland heeft een landoppervlak van ongeveer 170 km². De gemiddelde lengte
van Texel is 20 km en de gemiddelde breedte 8 km. De oppervlakte van de gemeente
is 585,96 km² waarvan het grootste gedeelte (416,14 km²) binnen- en buitenwater.

Tot 1170 was Texel verbonden met het vasteland; door de Allerheiligenvloed van
1170 werd het een eiland. In 1415 verkreeg het stadsrechten, en in de 17e en 19e
eeuw werd Eierland verbonden met Texel en werd het daar onderdeel van. In april
en mei 1945 vonden er zware gevechten plaats tussen de krijgsgevangenen van het
822e Georgische Bataljon en de Duitse bezetters in de zogeheten Russenoorlog.
565 Georgiërs, 120 Texelaars en ongeveer 800 Duitsers kwamen hierbij om het
leven.

De naam wordt doorgaans uitgesproken als Tessel; de bewoners heten Tesselaars.
Hiernaast wordt de naam van het eiland echter (vaak door niet-bewoners) ook
uitgesproken als Teksel. De uitspraken "Tessel" en "Teksel" worden dus naast
elkaar gebruikt. De uitspraak Tessel komt door een klankwet, waarbij ooit het
consonantcluster "ks", dat nog steeds in de oorspronkelijk Friese spelling van
Texel als "x" gebruikt wordt, in het Nederlands tot "s" gereduceerd werd. Deze
klankwet is ook opgetreden in bijvoorbeeld de woorden vos (Fries Foks) en wissel
(Fries Wiksel).

Uit het Mesolithicum (8000-4500 v. Chr.) zijn de eerste menselijke sporen
gevonden. Bij opgravingen vond men vuurstenen werktuigen uit ca. 5000 v. Chr.
Waarschijnlijk gaat het hier niet om permanente bewoning, maar om jagers die
tijdelijk aanwezig waren. Uit het Neolithicum dateren ook enkele vondsten van
fragmenten van steenhamers uit ca. 2000 v. Chr.

Tijdens de Bronstijd was er waarschijnlijk wel permanente bewoning. In Den Burg
zijn resten gevonden van grafheuvels uit de midden-Bronstijd, ca. 1000 v. Chr.
Vondsten uit de IJzertijd zijn gedateerd van ca. 400 v. Chr. tot de 2e eeuw na
Chr., met een piek in de 2e eeuw na Chr. Deze vroege bewoning eindigde ca. 250
na Chr., waarschijnlijk door de zogeheten post-Romeinse transgressie, toen de
zeespiegel steeg. In de 6e eeuw werd bewoning op de hoger gelegen gedeeltes weer
mogelijk. Uit de Merovingisch-Frankische tijd, ca. 600-650 na Chr., stamt een
urnen-grafveld dat gevonden is in de buurt van Den Burg.

De naam van het eiland is al terug te vinden in de historische gouw Texla, in de
vroege middeleeuwen een gouw in Frisia ten westen van het Vlie. Het wordt al in
de achtste eeuw genoemd als pagus Tyesle, Thesla (Zuidland). Waarschijnlijk werd
het begrensd door het Vlie in het oosten en het Marsdiep in het zuidwesten. Het
Vlie was in die tijd een bevaarbare geul die het Flevomeer met de Noordzee
verbond, terwijl het Marsdiepje niet meer dan een beekje was, dat uitmondde in
zee via een opening in de duinenrij.

Holland werd vanaf de elfde eeuw ontgonnen door pioniers die dijken opwierpen en
sloten groeven, waardoor de wildernis drooggelegd kon worden. Om West-Friesland
werd een ringdijk aangelegd, terwijl het noordelijkste gedeelte een waterrijk
veengebied was met weides, bossen en natte hooigrond, dat doorliep tot aan het
Vlie.

Texel werd een eiland door de Allerheiligenvloed van 1170. Als gevolg van de
ontginningen en ontwateringen was het land in de loop der tijd ingeklonken en
lager komen te liggen. Een tijdelijke opwarming van het klimaat zorgde voor
grotere weersextremen, en maakte het ingeklonken land kwetsbaar. Het
Noord-Hollandse landschap werd ingrijpend gewijzigd door de catastrofale
Allerheiligenvloed van 1170, waarbij duizenden mensen omkwamen. Tijdens deze
vloed ontstonden ook de eilanden Wieringen, dat later is ingepolderd, en
Vlieland, en werden het huidige Marsdiep als zeestroom, en de huidige Waddenzee
en de voormalige Zuiderzee gevormd.

West-Friesland, inclusief Texel, werd in de 13e eeuw onderworpen door de
Hollandse graaf Floris V. De rechten en vrijheden van Texel werden vastgelegd in
een manifest. In 1415 kreeg Texel stadsrechten van graaf Willem VI van Holland,
Zeeland en Henegouwen, in het kader van een bestuurlijke hervorming waarbij
vrijwel het gehele Westfriese platteland, inclusief Texel en Wieringen, een of
andere vorm van stadsrecht kreeg. Dit stadsrecht gaf het eiland een behoorlijk
grote zelfstandigheid. Het eiland mocht zijn eigen schout en schepenen benoemen
en zelf rechtspreken, en zelf belastingen innen, tol heffen en markten houden.

Het noordelijker gelegen Eierland werd in de loop van een aantal eeuwen
onderdeel van Texel. In 1630 werd de Zanddijk voltooid die beide Waddeneilanden
met elkaar verbond. In 1835 richtte de uit Antwerpen afkomstige Nicolas Joseph
De Cock samen met enkele andere heren een NV op die de kwelder tussen Eierland
en Texel zou inpolderen voor agrarisch gebruik. In de nieuw aangelegde polder
Eierland werd in 1836 ook een dorp gesticht dat aanvankelijk Nieuwdorp heette,
maar dat later naar hem genoemd werd: De Cocksdorp.

Het landschap op Texel is rijk en divers. Texel heeft behalve polders, brede
zandstranden, duinen en graslanden ook heide, bos en kwelders. Rond Den Hoorn in
het zuiden bloeien in mei grote bollenvelden. Nationaal Park Duinen van Texel
beheert de zuidpunt van Texel, het gebied De Duinen tussen Den Hoorn en De Koog,
De Dennen, De Slufter en De Muy.

De harde kern van het eiland wordt gevormd door de Hoge Berg die ligt tussen
Oudeschild en Den Burg. Het is een lage stuwwal ontstaan in het Drenthestadium
van het Saalien (de op een na laatste ijstijd). Het hoogste punt ligt op 15
meter boven NAP. Ondanks de bescheiden hoogte kan men van hier af het hele
eiland overzien. Keileem komt hier dicht aan de oppervlakte. Dit vormt een
harde, voor water ondoordringbare laag. Rond de percelen liggen zogenaamde
tuunwallen. Dat zijn walletjes die uit plaggen zijn opgebouwd. Deze tuunwallen
vormen samen met de glooiingen van het gebied een door velen gewaardeerd
landschap. Het gebied is dan ook een landschapsreservaat. Op een helling van de
Hoge Berg liggen ook het Doolhof, een bosje uit 1764, en de Zandkuil, Nederlands
eerste insectenreservaat.

Een bijzonder fenomeen is De Slufter, een gebied binnen de brede duinketen aan
de noordwestkant van het eiland, vol kreken en geulen, dat in open verbinding
staat met de Noordzee. Het is ontstaan na de aanleg van de 'Zanddijk' tussen het
Oude Texel en Eyerland in 1629 en verschillende mislukte pogingen westelijk
hiervan de duinenrij te sluiten. Bij vloed loopt een deel van De Slufter onder
water en bij eb loopt het water door de geulen weer terug naar zee. Daardoor is
slibvorming en verzilting ontstaan en moest de vegetatie zich aanpassen.
Oostelijk van De Slufter ligt de Eijerlandse polder. Ertussen ligt de Zanddijk.

Eijerland was ooit een eilandje ten noorden van Texel. Het werd toen Yerland
genoemd. Door menselijk ingrijpen, het plaatsen van zandvasthoudende beplanting
(o.a. helmgras) en beschutting werden strand en duinen aan de noordwestkant van
Texel verbreed. Men begon daarmee in 1629. Ten slotte kon een zanddijk worden
aangelegd, die de twee eilanden met elkaar zou verbinden. In 1846 werd de polder
De Eendracht drooggelegd, in 1847-1848 de Prins Hendrikpolder en in 1876 de
polder Het Noorden.

Voortdurend moet strijd worden geleverd tegen de kracht van zee en wind. Bij
zware storm kunnen tientallen of zelfs honderden meters duin worden weggeslagen.
In 1864 was in het noorden bij De Cocksdorp de vuurtoren Eierland geplaatst, op
ongeveer 3 km van de zee. Nu staat de zee vlak onder de toren, die door een
asfalthelling en verschillende aangelegde zeeweringen wordt beschermd. Het
strand is zich nu langzamerhand weer aan het verbreden. Ook in het zuidwesten
slibt voortdurend materiaal aan. Aan de oostkant van Texel loopt een dijk
(Lancasterdijk) die het eiland beschermt tegen de Waddenzee. Hier is het
monument De Schicht geplaatst dat herinnert aan de verhoging van de dijken tot
deltahoogte.

Het hele duingebied van Texel, van de Hors tot aan de vuurtoren vormt het
Nationaal Park Duinen van Texel.

In 2008 besloot de provincie Noord-Holland het duingebied van Texel aan te
wijzen als aardkundig monument. De status geldt voor de duinen tussen de
vuurtoren bij De Cocksdorp en de zuidpunt van Texel. De 'onthulling' van het
monument vond plaats op 8 oktober 2008 op de Bertusnol, een van de hoogste
duinpunten van het eiland. Noord-Holland kent 17 Aardkundige Monumenten,
gebieden met 'unieke aardkundige waarden' die planologische bescherming
genieten.

Texel is een geliefd oord voor vogelliefhebbers. Op sommige dagen kan een
ervaren vogelaar wel honderd verschillende soorten waarnemen. Er broeden in het
voorjaar vooral in de duingebieden ongeveer 80 verschillende vogelsoorten, maar
in totaal zijn zo'n 300 soorten op Texel waargenomen. De Muy, een duingebied
tussen De Koog en De Slufter is een beschermd gebied; het is de broedplaats van
de oudste lepelaarkolonie van Nederland. Andere opvallende vogelsoorten op Texel
zijn de dwergstern en de velduil. De zilvermeeuw komt er in grote aantallen
voor.

De vegetatie is rijk en gevarieerd. De fauna minder, vanwege de geïsoleerde
ligging van het eiland. Toch leven er nog hermelijnen, bruine ratten, 5
muizensoorten, konijnen, hazen, kleine amfibieën als kikkers (bruine kikker en
heikikker), rugstreeppadden en watersalamanders. Vlinders op Texel: o.a. de
atalanta, distelvlinder, Sint-jacobsvlinder, duinparelmoervlinder en, sinds
1995, het groentje. Duizenden insectensoorten zijn op het eiland waargenomen.

Texel heeft diverse folkloristische gebruiken. Op 12 december wordt Ouwe
Sunderklaas gevierd. Dit is een restant van het Sinterklaasfeest zoals dat werd
gevierd voordat het in de 19e eeuw werd verburgerlijkt. In alle dorpen wordt er
'gespeuld'. Speulen wil zeggen dat een bepaald plaatselijk nieuwsfeit van het
afgelopen jaar wordt nagespeeld en in een bepaald daglicht gesteld. Dat speulen
gebeurt gemaskerd, zodat de speulers niet te herkennen zijn. De hele nacht wordt
er verder gefeest waarbij er veel drank vloeit. Voorheen werd er ook een
dergelijk feest gevierd op 5 december, ofwel Nieuwe Sunderklaas; dit is thans zo
goed als verdwenen ten gunste van de pakjesavond van het vasteland. Verwante
feesten vindt men nog wel op de andere Waddeneilanden.

Op de zaterdag vóór Pinksteren wordt op Texel net als elders in Noord-Holland
het Luilak-feest gevierd. Bij dit feest is het de bedoeling dat de jongen de
ouden wekken. Vanaf 'n uur of vier in de morgen trekt de jeugd de straten op en
begint daar kabaal te maken. Belletjelellen, met zeep de ramen bekladden en door
de brievenbus schreeuwen zijn manieren om de ouden uit bed te krijgen. Hoewel
het feest door vandalisme een slechte naam heeft gekregen, is het in oorsprong
een vredelievend, Germaans feest dat tot doel had het begin van de lente te
vieren. Volgens sommigen heeft het kabaalmaken ooit de bedoeling gehad boze
geesten te verdrijven, maar zeker is dit niet. Het is waarschijnlijker dat het
kabaal altijd al gediend heeft als wekmiddel: de jongen wekken de ouden om hen
de ontluikende natuur, de schoonheid van de lente, te tonen. Erg vredig dus
allemaal... Het hoeft geen betoog dat het feest voor de Texelse jeugd een veel
prozaïscher karakter heeft.

Op 30 april wordt de meierblis aangestoken. Dat zijn grote vuren van afval- en
snoeihout. Deze vuren worden aan het begin van de avond aangestoken. Sommigen
poffen in dit vuur hun aardappels. Ook raakt het gebruik meer in zwang om de
gezichten zwart te maken met het as. Volgens folkloristische deskundigen is de
meierblis een restant van een Germaans gebruik om met vuren de geesten van de
winter te verdrijven. In 2003 waren er ongeveer 110 meierblissen op Texel.

Op 11 november wordt Sint Maarten gevierd. Hierbij gaan kinderen met een lampion
in de hand langs de huizen. Er wordt aangebeld en een lied gezongen, waarbij de
bewoner de kinderen beloont met snoep, fruit of kleingeld.

Verder zijn er ook de vertellingen van Sommeltjes die bij De Waal zouden wonen,
in de Sommeltjesberg. Deze vriendelijke lieden zouden 's nachts het zilverwerk
van de Texelaars komen oppoetsen. Het geloof in Sommeltjes kwam ook voor op
Wieringen, daar echter heten de aardmannetjes Sammelkes.

Naast Sommeltjes waren ook andere bovennatuurlijke wezens aanwezig op het
eiland, althans volgens de verhalen. Kinderen werden vaak bang gemaakt met
verhalen over de tientóóners. Deze tientóóners bleken achteraf helemaal niet zo
griezelig te zijn: het ging hier om gewone mensen, tienteners. Wel echt eng was
Heintje Vaar, een wezen dat zich in sloten en poelen ophield en kinderen die te
dicht aan het water kwamen bij de enkels greep en onder water trok. Deze Heintje
Vaar was een typische boeman en verhalen over hem zijn, in verschillende vormen,
algemeen en dus niet specifiek Tessels.

Een deel van de Texelaars spreekt een eigen dialect. Dit dialect, het Tessels,
wordt vooral in de 'buitendorpen' gesproken en nauwelijks nog in Den Burg en De
Koog. Het Tessels lijkt sterk op het Wierings, het dialect van het voormalige
eiland Wieringen, en beide zijn deze dialecten varianten van het West-Fries (zie
ook Eiland-West-Fries). Zelfs met Zeeuws en West-Vlaams zijn er opvallende
gelijkenissen op te merken. Het Tessels is dan ook een typisch kustdialect, dat
als Ingvaeoons beschouwd kan worden.

Het dialect is conservatief: de Nederlandse ij en ui klinken nog als ie en uu,
zoals dat in het Middelnederlands het geval was. Zo wonen (weune) Tesselaars in
een huus en wordt dat huus tegen de zee beschermd door een diek. Andere
kenmerken van het Tessels zijn weglating van ge- bij voltooide deelwoorden (dat
hei'k deen - dat heb ik gedaan) en het uitspreken van sk- op plekken waar het
Nederlands sch heeft staan (skéép = schaap).

De grammatica van het Tessels heeft veel gemeen met die van het Fries. Volgens
sommigen zou het Tessels dan ook van Oudfries zijn afgeleid. Vaak wordt het
dialect als een overgangsdialect tussen Fries en Hollands beschouwd. Typisch
Fries zijn constructies van het type hee het staan bleve, waarbij bleve een
voltooid deelwoord is, en niet, zoals in het Nederlands, een infinitief (hij is
blijven staan).

Of het Tessels in de toekomst behouden zal blijven is onzeker. Het Tessels
begint steeds meer van zijn eigenaardigheden te verliezen. Het lijkt erop dat
het dialect zich zal aansluiten bij de algemene omgangstaal van Noord-Holland.
Het dialect wordt dan vervangen door regiolect.

In de 16e eeuw en in de 17e eeuw was de Texelse schapenkaas door z'n bijzondere
smaak al (wereld)bekend. Naast de normale witte kaas, werd er namelijk ook een
bijzondere groene kaas gemaakt. Deze kaas was groen gekleurd door een procedé
waarbij schapenkeutels in een neteldoek werden gekookt, om vervolgens het groene
sap daarvan in de melk te laten lopen. Hier werd dan de kaas van gemaakt, die
door het mestsap een pittige smaak kreeg en bovendien beter houdbaar was. Dit
bijzondere ingrediënt in combinatie met het Texelse gras waar de schapen op
grazen én de ambachtelijke bereiding, maakte het tot een bijzondere kaas. Om
redenen van hygiëne werd de kaas in de jaren dertig door de Nederlandse
Keuringsdienst van Waren verboden.

Het grootste dorp en tevens de hoofdplaats van de gemeente is Den Burg midden op
het eiland. In het zuiden van Texel liggen Den Hoorn en 't Horntje, het laatste
bevindt zich aan het Marsdiep. Oudeschild, Oosterend en Oost bevinden zich aan
de oostkant van het eiland. De Koog is gelegen naast de duinen in het westen,
die de plaats scheiden van de Noordzee, en in het noorden van de gemeente ligt
De Cocksdorp. Andere dorpen op Texel zijn Zuid-Eierland tussen Den Burg en De
Cocksdorp en De Waal net ten oosten van Den Burg.

Landbouw en veeteelt: er worden duizenden schapen en koeien op het eiland
gehouden. De Tesselaar is een Texels schapenras. Er worden aardappelen,
suikerbieten, granen verbouwd en bloembollen geteeld. Toerisme is een
belangrijke bron van inkomsten op Texel.

Op het eiland is sinds begin vorige eeuw ook het Koninklijk Nederlands Instituut
voor Zeeonderzoek (NIOZ) gevestigd.

In de tijd van de VOC (17e en 18e eeuw) vertrokken de schepen uit Amsterdam,
Enkhuizen en Hoorn vanaf de rede van Texel naar de Oriënt. Dit bracht veel
werkgelegenheid op het eiland. Zo waren er bijvoorbeeld veel loodsen nodig om de
schepen veilig door het Moddergat langs de zuidpunt te leiden. De rol van
werkverschaffer werd later overgenomen door de walvisvaart. Ook de visvangst was
een belangrijke bron van inkomsten. De haven van Oudeschild was het centrum van
al deze activiteiten. Tegenwoordig herbergt Oudeschild een vloot van ongeveer 30
noordzeekotters en enkele kleinere kotters voor de garnalenvisserij op de
Waddenzee. Daarnaast heeft het plaatsje een moderne jachthaven.

Vanuit Den Helder wordt een geregelde veerdienst met het eiland onderhouden door
de Koninklijke N.V. Texels Eigen Stoomboot Onderneming (TESO) waarvan de
aandelen merendeels in handen zijn van de eilandbewoners.

In de zomerperiode (tussen eind april en eind september) is er nog tweede
veerdienst van en naar Texel, namelijk tussen Texel (De Cocksdorp) en Vlieland.
Deze dienst is enkel voor voetgangers en fietsers. De uitbater is de rederij De
Vriendschap. Met de boot die deze veerdienst verzorgt, kunnen in deze periode
ook robbentochten worden gevaren.

Texel heeft een eigen luchthaven, Texel International Airport. Dit betekent dat
er rechtstreekse vluchten van en naar het buitenland kunnen plaatsvinden. Er
zijn echter geen (geregelde) lijndiensten. In het verleden voerde de KLM wel
lijnvluchten uit tussen Texel en Schiphol. Tegenwoordig wordt het vliegveld
vooral gebruikt door de recreatieve luchtvaart waaronder ook parachutespringen
en rondvluchten, maar ook door de zakenluchtvaart. Daarnaast wordt het vliegveld
gebruikt voor les-, politie-, kustwacht- en inspectievluchten. Bij die laatste
worden er onder andere bruinvissen, zeehonden, vogels en eenden geteld vanuit de
lucht.

Vanaf de jaren 40 van de 20ste eeuw rijden er, in aansluiting op de
veerdiensten, lijnbussen op het eiland. De bussen werden in eerste instantie
gereden door de TESO. Vanaf de jaren 60 was het niet meer mogelijk om het
busvervoer zonder aanvullende overheidssubsidies uit te voeren. Hiervoor was het
nodig dat het busvervoer werd afgesplitst van de veerboot, met als gevolg dat
vanaf 1971 het busvervoer werd gereden door de Autobusonderneming Texel (AOT).
In 1989 werd deze busmaatschappij overgenomen door de NZH. Dit bedrijf is
inmiddels opgegaan in Connexxion, dat tot op heden de busdiensten op het eiland
uitvoert. In december 2014 is een deel van het openbaar vervoer overgenomen door
Texelhopper. Buiten de vaste lijndiensten vervoeren kleinere busjes (op
reservering) reizigers op het eiland van A naar B.

In oktober 2008 was de gemeente Texel een van de Nederlandse gemeenten die
getroffen werden door het faillissement van de IJslandse Landsbanki.

Op 21 januari 2016 werd Michiel Uitdehaag beëdigd als burgemeester van Texel.
Uitdehaag was sinds 2010 wethouder en locoburgemeester in Wageningen. Daarvoor
was hij vier jaar lang de fractievoorzitter van D66 in Wageningen.

Texel is het enige Nederlandse waddeneiland met een brede scholengemeenschap
voor middelbaar onderwijs. In Den Burg is de Openbare Scholengemeenschap De
Hogeberg gevestigd die onderwijs aanbiedt voor vmbo, havo en vwo.



https://nl.wikipedia.org/wiki/PSV_(voetbalclub)

PSV is een voetbalclub uit Eindhoven. Deze werd op 31 augustus 1913 opgericht
onder de naam Philips Sport Vereniging als sportvereniging van
Philips-medewerkers.

PSV groeide uit tot een club die behoort tot de traditionele top drie van het
Nederlands betaald voetbal. Op de UEFA-ranglijst van beste clubs in Europa stond
PSV op 14 december 2016 met 45.732 punten op de 42e plaats. De thuisbasis van
PSV is het Philips Stadion.

Werknemers van Philips richtten op zaterdag 12 december 1910 het Philips Elftal
op. Deze voetbalclub was de voorloper van PSV. De namen van de oprichters zijn
te vinden in de notulen van 20 januari 1911: voorzitter Buitelaar, secretaris
Formenoij, Heijnemeier, Hakker, Muijs, Van der Wees, Hendrik Huisken en Willem
Schouten. De laatste twee werden tevens de medeoprichters van PSV. De
clubkleuren werden vastgesteld als een wijnrood shirt met witte kraag en een
zwarte broek.

Het Philips Elftal speelde op zondag 15 januari 1911 haar eerste wedstrijd aan
de Frederiklaan, op exact dezelfde locatie waar later het Philips Stadion
verrees. Nadat Anton Philips zich onder luid gejuich in een open wagen naar het
veld liet brengen, verrichtte zijn vijfjarige zoontje Frits Philips de aftrap.
Tegenstander was het tweede elftal van Hollandia uit Woensel. Het Philips Elftal
won met 4-0 door doelpunten van Van der Slooten, Bouchotte, Leeman en Wiegerink

Met goedkeuring van Gerard en Anton Philips werd op zondag 31 augustus 1913 een
sportvereniging opgericht waar verschillende sporten beoefend konden worden,
waaronder voetbal. De vereniging werd opgericht door en voor personeelsleden van
Philips. Het Philips Elftal sloot zich 22 oktober 1913 aan bij de Philips' Sport
Vereeniging, maar behield de naam Philips Elftal tot 31 oktober 1916. De
officiële oprichtingsdatum van het Philips Elftal is 12 december 1910, die van
PSV 31 augustus 1913. In het begin konden alleen Philipsmedewerkers lid worden,
maar vanaf 1928 mochten er ook mensen van buiten het bedrijf bij PSV sporten.

PSV deed in 1914 voor de eerste keer mee aan de competitie en speelde in het
seizoen 1921/22 voor het eerst in de hoogste klasse van het Nederlandse voetbal.
Na een degradatie naar de tweede klasse in 1924/25 promoveerde PSV een jaar
later weer naar de eerste klasse. PSV speelt sinds het seizoen 1926/27
onafgebroken op het hoogste niveau.

PSV werd voor het eerst landskampioen in het seizoen 1928/1929. Hiervoor won het
eerst het districtskampioenschap in de Eerste Klasse Zuid en daarna de
kampioenscompetitie. De afdeling voetbal werd in april 1933 financieel
losgekoppeld van het overkoepelend orgaan. PSV won in 1934/35 haar tweede
landskampioenschap en in 1949/50 voor de eerste keer de KNVB beker. De
Eindhovense club won in de finale van het toernooi met 4–3 van HFC Haarlem
dankzij twee doelpunten van Jan Bijen en twee van Piet Fransen.

PSV nam in 1955/56, een jaar na de invoering van het betaald voetbal in
Nederland, als eerste Nederlandse club mee aan de eerste editie van het toernooi
om de Coupe Européenne, de voorloper van de Europacup I, wat in 1992/93 weer de
UEFA Champions League werd. Grote man achter het PSV toentertijd was Frans
Otten, voorzitter van de Philips-Federatie en sportliefhebber. Hij zorgde voor
de juiste faciliteiten voor de sporters, waaronder de voetballers. Het seizoen
1956/57 werd het jaar van Coen Dillen. Hij maakte dat jaar 43 doelpunten in de
Eredivisie, een nooit meer verbroken record. PSV werd in het seizoen 1962/63
voor het eerst kampioen in het betaald voetbal. Daarna ging de club tien jaar
zonder prijs tegemoet. Onder bestuursvoorzitter Frits Philips schroefde Philips
mede onder druk van vakbonden de 'sponsoring' terug. Het duurde tot begin jaren
70 voor de investeringen weer toenamen.

Midden jaren 70 was de eerste 'gouden periode' voor PSV. Met voetballers als
Willy van der Kuijlen en de gebroeders Willy en René van de Kerkhof won PSV
vanaf het seizoen 1973/74 meerdere landskampioenschappen en nationale bekers.
Zij wonnen samen met onder anderen Jan van Beveren, Huub Stevens, Ernie Brandts,
Adrie van Kraaij, Kees Krijgh, Jan Poortvliet. Harry Lubse en Gerrie Deijkers in
1977/78 ook de UEFA Cup, de eerste Europese prijs in de clubhistorie. De finale
van het toernooi werd beslist over twee wedstrijden, waarin PSV SC Bastia
versloeg. Na 0–0 in Frankrijk won de Eindhovense club thuis met 3–0. Van der
Kuijlen speelde uiteindelijk ruim zeventien seizoenen voor PSV waarin hij onder
meer 528 competitiewedstrijden speelde. Dit leverde hem de bijnaam Mister PSV
op. Hij stopte in 1982 met 311 competitiedoelpunten achter zijn naam met
voetballen, waarmee hij ook topscorer aller tijden van de Eredivisie werd.

In de tweede helft van de jaren 80 begon de beste periode in de
clubgeschiedenis. Tussen 1985/86 en 1991/92 werd PSV zes keer nationaal kampioen
en won ze drie keer de KNVB beker. Daarbij was de Eindhovense club in de periode
1986-90 de eerste sinds de oprichting van de Eredivisie die vier keer op rij
landskampioen werd. Het hoogtepunt in de clubhistorie vond plaats in het seizoen
1987/88, toen PSV op 25 mei 1988 onder leiding van coach Guus Hiddink het
toernooi om de Europacup I won. Een team bestaand uit onder anderen Hans van
Breukelen, Eric Gerets, Ivan Nielsen, Ronald Koeman, Jan Heintze, Gerald
Vanenburg, Berry van Aerle, Søren Lerby, Edward Linskens, Wim Kieft en Hans
Gillhaus speelde in de finale met 0–0 gelijk tegen Benfica, om daarna door
middel van een beslissende strafschoppenreeks te winnen. Invaller Anton Janssen
schoot de zesde en beslissende penalty binnen voor PSV. Als gevolg van het
winnen van de Europacup 1 speelde PSV op 11 december 1988 in Tokio voor de
wereldbeker, tegen Club Nacional. Na een gelijke stand na 120 minuten verloor
PSV ditmaal de strafschoppenserie: 6–7.

De eerste tijd na 'de gouden periodes' laat zich omschrijven als een periode van
ontwikkeling van spelers, die via PSV de stap maakten naar de internationale
top. Voorbeelden hiervan zijn latere winnaars van de prijs voor wereldvoetballer
van het jaar zoals Romario en Ronaldo, maar ook Ruud van Nistelrooij, Phillip
Cocu en Jaap Stam. Bij de eerste editie van de Champions League in 1992/93 was
PSV de eerste Nederlandse vertegenwoordiger. Na het landskampioenschap in het
jaar dat daaraan voorafging, volgden een paar seizoenen zonder prijzen voor PSV.
Dit had onder mee te maken met een sportieve piek bij titelconcurrent Ajax, dat
in die jaren zowel nationaal als internationaal titels won. In 1994 voerde
toenmalig voorzitter William Maeyer een reorganisatie door onder de naam
Scenario 1994-95, opnieuw naar de top. Daarin werd afscheid genomen van diverse
oudgedienden. Luc Nilis begon in deze tijd aan een periode waarin hij zich in
zes seizoenen de top vijf van PSV's clubtopscorers aller tijden binnenschoot.
Het veertiende landskampioenschap in het seizoen 1996/97 was voor de Eindhovense
club het laatste in de jaren 90.

In het eerste decennium van het nieuwe millennium domineerde PSV het Nederlandse
voetbal. De club won van 1999/00 tot en met 2007/08 zes landskampioenschappen en
was van 1997/98 tot en met 2008/09 twaalf jaar op rij vertegenwoordigd in de
Champions League. Spelers als Mark van Bommel, Wilfred Bouma, Van Nistelrooij,
André Ooijer, Mateja Kežman, Jan Vennegoor of Hesselink en Ji-sung Park waren
hoekstenen binnen de selecties op dat moment. In deze tijd ontstond de term
Eindhoven, voetbalhoofdstad. Europees reikte PSV in deze jaren één keer tot de
halve finale van de Champions League, eenmaal tot de kwartfinale en vier keer
tot de kwartfinale van de UEFA Cup. Er vertrokken weer spelers naar Europese
topclubs, zoals Van Bommel, Park, Kežman en Arjen Robben. Daarnaast werd de
eigen jeugdopleiding opgewaardeerd en kreeg PSV in 2007 de titel 'beste
jeugdopleiding van Nederland'. Ibrahim Afellay, Otman Bakkal, Ismaïl Aissati en
Dirk Marcellis waren voorbeelden van het nieuwe elan in Eindhoven.

Nadat PSV van seizoen 2004/05 tot en met dat van 2007/08 opnieuw vier keer op
rij landskampioen werd, stokten de successen. De club eindigde het seizoen
2008/09 als vierde en ook de volgende drie jaren liep het zowel een nieuwe
landstitel als een eindklassering in de top 2 mis. Nadat PSV het seizoen 2012/13
afsloot op de tweede plaats in de Eredivisie, vond er een koerswijziging plaats.
Vrijwel het gehele basisteam van de voorgaande jaren werd vervangen. Zes van de
spelers hiervan leverden de club samen ruim €44.500.000,- aan transfersommen op,
de contracten van acht andere selectiespelers werden niet verlengd en
teruggekeerde spelers als Van Bommel en Bouma beëindigden hun actieve loopbaan.
Technisch directeur Marcel Brands stelde vervolgens een nieuwe selectie samen
met voornamelijk jonge spelers waarin PSV groeipotentie zag. Jeffrey Bruma,
Florian Jozefzoon, Adam Maher, Stijn Schaars en Santiago Arias kostten de club
gezamenlijk $11.500.000,- en de toen achttienjarige Karim Rekik werd gehuurd van
Manchester City. Zij gingen samen met nog aanwezige jonge spelers als Jetro
Willems, Georginio Wijnaldum, Oscar Hiljemark, Luciano Narsingh en Tim Matavž en
spelers afkomstig uit de eigen jeugd als Jeroen Zoet, Joshua Brenet, Abel
Tamata, Jorrit Hendrix, Peter van Ooijen, Rai Vloet, Jürgen Locadia, Zakaria
Bakkali en Memphis Depay de nieuwe PSV-selectie vormen. Ji Sung Park keerde
terug naar de club om samen met Schaars voor enige ervaring in het team te
zorgen. Oud-speler Cocu werd voor het eerst in zijn carrière aangesteld als
hoofdcoach. Daarnaast ging PSV meer investeren in de eigen jeugdopleiding.

Het eerste seizoen van PSV onder Cocu eindigde op de vierde plaats op de
ranglijst van 2013/2014. Het duurde tot de laatste speeldag voor de club zeker
was van deelname aan Europees voetbal, nadat ze halverwege de competitie nog op
de negende plaats stond. PSV begon het seizoen 2014/15 met vrijwel dezelfde
selectie, met Luuk de Jong in plaats van de verkochte Matavž en Andrés Guardado
in plaats van de gestopte Park. Ditmaal greep de club op de tweede speeldag de
koppositie en stond ze die de rest van het seizoen niet meer af. Een
4–1-overwinning thuis tegen sc Heerenveen in speelronde 31 zorgde ervoor dat het
22ste landskampioenschap in de clubhistorie officieel een feit werd. PSV
eindigde het seizoen met 88 punten, onder meer dankzij 29 overwinningen in 34
competitiewedstrijden. Dit aantal punten en overwinningen waren allebei nieuwe
clubrecords. Tijdens de slotfase van het seizoen werd bekend dat Philips na het
seizoen 2015/16 ging stoppen als hoofdsponsor. De club zou voor het eerst sinds
de invoering van de shirtsponsoring een andere naam dan Philips op de borst gaan
dragen.

Ondanks de verkoop van uitblinkers Depay en Wijnaldum behaalde PSV in het
seizoen 2015/16 voor het tweede jaar op rij meer dan tachtig punten (84).
Daarmee was ze de eerste Nederlandse club die dit lukte sinds PSV dit zelf voor
het laatst deed in de seizoenen 2004/05 en 2005/06. Net als toen werd PSV
hiermee in 2015/16 voor het tweede jaar op rij landskampioen. De beslissing viel
ditmaal op de laatste speeldag van het seizoen. De club begon aan speelronde 34
met evenveel punten als Ajax, maar met een doelsaldo dat zes doelpunten minder
was. PSV won die dag vervolgens met 1–3 uit bij PEC Zwolle, terwijl Ajax uit bij
De Graafschap met 1–1 gelijkspeelde.

PSV speelt haar thuiswedstrijden in het Philips Stadion. Het stadion ligt in het
stadsdeel Strijp in de wijk Philipsdorp, nabij het centrum van Eindhoven. De
huidige tribunes zijn in meerdere fases gebouwd. De laatste grote wijzigingen
dateren van 2000, toen de hoeken werden dichtgebouwd. De tribunes zijn 33 meter
hoog en het veld is 105 meter lang en 68 meter breed. Sinds het seizoen
2005/2006 zijn alle hekken rondom het veld verdwenen. Het gehele stadion
beschikt over verwarmde tribuneplaatsen en de capaciteit bedraagt 35.000
toeschouwers. Mede in verband met een mogelijke kandidatuur van Nederland (samen
met België) voor het WK 2018 wordt er onderzocht of een uitbreiding van het
stadion naar 43.000 zitplaatsen haalbaar is; de minimumcapaciteit voor een
WK-stadion is 42.000. Een andere reden is het maximum beschikbare aantal
seizoenskaarten. In het seizoen 2008/2009 heeft PSV het maximumaantal
seizoenskaarten verkocht en is er een wachtlijst van circa 5000 mensen, waarna
plaatsing op de wachtlijst niet meer mogelijk is. Verder hebben diverse
bedrijven een kantoor of winkel in het stadion en zijn er tevens twee
restaurants gevestigd, waarvan één bekroond is met een Michelinster. De grond
van het Philips Stadion is in het bezit van de gemeente Eindhoven.

Het trainingscomplex van PSV is op ongeveer drie kilometer afstand van het
Philips stadion gevestigd. In een bosrijke en rustige omgeving ligt de De
Herdgang. Het ligt aan de noordkant van Eindhoven, nabij landgoed De Wielewaal,
aan de Oirschotsedijk. De Herdgang wordt vaak als synoniem gezien voor de rust
die er in en om de club PSV heerst. Daarbij speelt ook de familie van Kemenade
een prominente rol, onder aanvoering van vader Harry van Kemenade, tevens lid
van verdienste van PSV, die samen met zoon Paul en dochter Liesbeth de
professionele sectie van de Herdgang verzorgen. Het complex bestaat uit
verschillende trainingsfaciliteiten, waaronder een fitnesscentrum en onder meer
een tennisbaan. Behalve als trainingscomplex is de Herdgang ook in gebruik als
trainings- en wedstrijdcentrum van de jeugdafdeling en de amateursectie. De
Herdgang beschikt in totaal over zeven voetbalvelden, waarvan één kunstgrasveld.

Sinds 1 juli 1999 zijn alle professionele en jeugdactiviteiten van de
Eindhovense Voetbal Vereniging PSV en de commerciële activiteiten van de
Stichting PSV Voetbal ondergebracht in PSV NV. Binnen deze NV is een adviserende
en toezichthoudende rol weggelegd voor de Raad van Commissarissen. De NV heeft
verschillende soorten aandelen uitgegeven, gewone aandelen,
priorititeitsaandelen en één bijzonder aandeel. De aandelen worden gehouden door
de stichting PSV voetbal en de Eindhovense voetbalvereniging PSV. Het bijzondere
aandeel is in bezit van Eindhovens voetbalvereniging PSV. De houder van het
bijzondere aandeel heeft een beslissende stem in verschillende zaken van de NV
zoals het wijzigen van de doelomschrijving, naam, structuur, logo en
stadionlocatie. De prioriteitsaandelen, in bezit van de stichting PSV voetbal,
bepaalt het aantal directeuren en commissarissen en kan een bindende voordracht
doen voor nieuwe commissarissen en directieleden alsmede hun ontslag of
schorsing.

De eindverantwoordelijkheid voor de dagelijkse leiding van PSV NV ligt bij de
voorzitter, casu quo algemeen directeur. In juli 2014 volgde Toon Gerbrands Tiny
Sanders op als algemeen directeur. In 2006 werd de functie van technisch
directeur vervangen door die van technisch manager, die niet tot de directie
behoort. Op 1 juni 2010 volgde Marcel Brands Adrie van Kraaij op in deze
hoedanigheid.

PSV communiceert op diverse manier met de fans, sponsor en andere
belangstellenden. Middels drukwerk wordt onder meer voor elke thuiswedstrijd de
PSV-flits gratis uitgedeeld aan de supporters. Verder komt het blad PSV Inside
uit. Dat is een blad dat verkrijgbaar is in de winkel of waar een abonnement op
af te sluiten is. Verder worden nog het blad PSV Inzake en PSV Phoxynieuws
uitgegeven. Deze bladen worden aan de leden toegezonden van respectievelijk PSV
Netwerk voor ondernemers en van de Phoxyclub, voor jeugdige supporters. Verder
communiceert PSV dagelijks via haar internetsite, www.psv.nl. De website is ook
in het Engels en Spaans beschikbaar en geeft onder andere ook actuele informatie
over de trainingstijden van de A-selectie. Verder beschikt de website over
achtergrondinformatie over de selectie en de wedstrijden, en is in het archief
terug te bekijken tot berichten uit 2002. PSV beschikt tevens over een eigen
forum waar leden met elkaar van gedachten kunnen wisselen. Tevens heeft PSV een
interne en externe televisieservice, die bestaat uit een online televisiedienst,
een digitaal kanaal bij KPN, het programma Clubvoetbal Insite op RTL 5, en een
dagelijks voetbaljournaal op Planet Voetbal. Bij de online televisiedienst op
PSV.nl en PSV.tv zijn actualiteiten, voor- en nabeschouwingen op wedstrijden,
portretten van spelers, historische fragmenten, inside- en businessvideo's te
zien. Verder heeft PSV ook een overeenkomst met YouTube over het aanleveren van
beeldmateriaal van PSV.tv. Sinds 2013 voert Official Supplier Markteffect alle
onderzoeken voor PSV uit. De voorspellingen van PSV supporters worden elke
thuiswedstrijd in het Philips Stadion onderzocht en met de supporters gedeeld.

PSV heeft al jaren een stabiel aantal seizoenkaarthouders. De laatste twee jaar
zijn de seizoenskaarten zelfs uitverkocht. PSV beschikt over het maximum van
29.000 seizoenkaarthouders en een wachtlijst die de 5.000 mensen overschrijdt.
De aanvragen voor nieuwe seizoenskaarten voor het seizoen 2008/09 werd na een
week stopgezet. PSV verkoopt maximaal 29.000 seizoenkaarten terwijl het stadion
een capaciteit van 35.000 toeschouwers heeft, omdat men wil dat er altijd
kaarten via de losse verkoop beschikbaar zijn voor supporters. Het grootste
gedeelte van de PSV-aanhang komt uit Noord-Brabant, al zijn er ook buitenlandse
seizoenkaarthouders. De fanatieke supporters zijn verzameld op “Oost”, de eerste
ring van de oosttribune van het Philips Stadion.

PSV beschikt over twee officiële supportersverenigingen. Één ervan is de oudste
supportersvereniging van Nederland, Supportersvereniging PSV. Deze vereniging
werd opgericht op 1 augustus 1920. Deze vereniging kenmerkt zich door het
organiseren van de supportersreizen naar de wedstrijden van PSV, zowel in
binnen- als in buitenland. De andere vereniging is PSV Fans United. Op 19
januari 2001 werd deze vereniging opgericht en is op 27 november 2001
schriftelijk officieel erkend door PSV. De vereniging is opgericht door de
fanatieke supporters met als doel op te komen voor de sfeersupporters van PSV.
Naast de twee supportersverenigingen heeft PSV ook een fanclub voor kinderen van
0 tot en met 12 jaar. PSV was de eerste Nederlandse club die met een dergelijke
fanclub kwam. De fanclub begon in 1998 onder de naam PSV Junior Club en was een
gratis club om kinderen kennis te laten maken met PSV. Later is de naam
gewijzigd in PSV Phoxy Club. Anno 2008 is het een betaald lidmaatschap. In
november 2007 kon PSV het 20.000e lid verwelkomen.

Naast de officiële verenigingen kent PSV ook nog supportersgroepen welke gericht
zijn op tifo. De officiële vereniging PSV Fans United beschouwt dit als
onderdeel van hun beleid, wat onder meer in ogenschouw kwam door een sfeeractie
voor Timmy Simons welke door hen was georganiseerd. Een andere groep die zich
voornamelijk op tifo richt is Lighttown Madness. De sfeeracties voor Heurelho da
Silva Gomes komen van hen. Een andere groep, die bestaat uit jongeren van Vak ZZ
die in de leeftijd van 12 tot 16 jaar zijn, heeft zich verenigd in Red White
Entity. Al deze sfeergroepen voeren hun acties uit in samenwerking met PSV, en
soms ook met elkaar.

De kidsclub, PSV Phoxy Club, is genoemd naar de mascotte van PSV, Phoxy. Zoals
de naam al aangeeft is Phoxy een vos. Phoxy is gekleed in het PSV clubtenue en
heeft rugnummer 99. De manier van schrijven van de naam refereert aan het
Engelse woord Fox, maar dan met de eerste twee letters van Philips. In het jaar
2006 werd Phoxy mascotte van het jaar.

Uit een onderzoek uit 2007 van het bureau Sport+Markt voor de Eredivisie CV,
waarin de imagowaarde van de eredivisieclubs werd bekeken, kwam naar voren dat
PSV op de eerste plaats stond wat betreft aantrekkelijkheid. Het onderzoek
maakte deel uit van het zogenaamde CPM-model (Club Positioning Matrix), dat door
de Eredivisie CV gebruikt wordt als barometer voor het verdelen van de tv-gelden
onder de clubs. De CPM-ranking telt voor de helft mee. Sportieve prestaties in
de Eredivisie voor de andere helft. Bij de CPM tellen naast het imago (voor 23%
bepalend) ook de merkwaarde (23%), de doelgroep (9%), het stadion (13%), de
omzet (23%) en de UEFA-ranglijst (9%) mee bij het bepalen van de score. PSV
staat op deze lijst tweede met 2648 punten van de maximale 3462. Uiteindelijk
bepalen de CPM-ranglijst en de sportieve prestaties in de Eredivisie per club
hoe de tv-gelden worden verdeeld, beide worden gewogen over de afgelopen drie
seizoenen.

Het officiële tenue van PSV bestaat uit een rood-wit verticaal gestreept shirt,
een zwarte broek en witte sokken. In de loop der jaren heeft PSV regelmatig van
shirt gewisseld, soms geheel rood, soms geheel wit, of dunne en dikke strepen.
In 2000 werd een shirt ingevoerd met zeven gelijke strepen, vier witte en drie
rode. De rode kleur werd officieel vastgelegd als pms 106 (PSV-rood) en de
plaats van het clublogo als ergens op de borst. PSV kent sinds de invoering van
de shirtsponsoring in 1982 één shirtsponsor, Philips. De achtergrond bij de
tekst Philips is altijd één kleur. In het seizoen 1994/95 heeft PSV enkele
wedstrijden met Philips op een volledig gestreept shirt gespeeld, maar dat is
tijdens het seizoen veranderd vanwege de verminderde leesbaarheid. Sinds 1970
heeft PSV vier kledingsponsors gehad. Nike werd in 1995 kledingsponsor van PSV.
Het sponsorcontract werd verlengd tot en met het seizoen 2014-2015. PSV sloot
een akkoord met Umbro over de sponsoring van de kleding van 2015-2016 tot en met
2019-2020. Sinds 1998 werd om het jaar een nieuw shirt uitgebracht. In de even
jaren kreeg PSV een nieuw thuistenue, in de oneven jaren een nieuw uittenue.
Voor Nike was Adidas de sponsor. Van 1974 tot 1995 stond hun logo op het shirt.
Le Coq Sportif was de eerste sponsor van PSV, van 1970 tot 1974. Ter ere van het
honderdjarig bestaan op 31 augustus 2013 werd er voor het seizoen 2013/2014
gekozen voor een rood thuisshirt met een witte broek en witte sokken. De letters
van hoofdsponsor Philips en het logo van kledingsponsor Nike waren goudgekleurd.
Daarna keerde de stijl van de jaren daarvoor terug, zij het niet dat de rood en
witte strepen waren omgedraaid. In plaats van een rode streep in het midden,
staat er nu een witte streep in het midden. Ook werd er weer met een zwarte
broek en witte kousen gespeeld.

In het seizoen 2007-2008 werkte PSV met een begroting van 65 miljoen euro. Een
stijging van 10 miljoen euro ten opzichte van het seizoen ervoor. In het seizoen
2006/07 draaide PSV een omzet van 88 miljoen euro, een record in de
clubgeschiedenis. Het grootste deel van dat bedrag waren de inkomsten van de
UEFA die PSV 31,6 miljoen euro betaalde vanwege televisierechten,
reclame-inkomsten en wedstrijdpremies uit de Champions League. Andere
inkomstenbronnen waren onder andere sponsorinkomsten voor een bedrag van 16,8
miljoen euro, stadionexploitatie 14,0 miljoen euro, media (voornamelijk
televisierechten) 7,4 miljoen euro, seizoenskaarten 6,2 miljoen euro en losse
kaartverkoop 5,5 miljoen euro. De bedrijfslasten waren 65,5 miljoen euro waarvan
het grootste bedrag kosten waren van lonen en salarissen, te weten 35,6 miljoen
euro. In het seizoen 2007/08 ontving PSV € 27 miljoen van de UEFA vanwege
deelname aan de Champions League.

Naast het eerste elftal kent PSV ook een jeugdopleiding. Daar waar PSV het
zwaartepunt lang legde op vooral het scouten van de juiste spelers, kwam de
jeugdopleiding ogenschijnlijk vaak op het tweede plan. Naast een jeugdafdeling
had PSV van 1987 tot 2000 een jeugdinternaat. Onder meer de latere international
Peter Hoekstra zat daarop. Spelers die niet op het jeugdinternaat zaten, maar
wel doorstroomden vanuit de eigen jeugdopleiding, zijn onder andere
(ex-)internationals Wilfred Bouma, Boudewijn Zenden, Klaas-Jan Huntelaar en
Ibrahim Afellay. De jeugdopleiding loopt van de F- tot de A-jeugd, plus het
jeugdelftal, ook wel Jong PSV genoemd. De jeugd speelt haar wedstrijden op
sportcomplex de Herdgang. In 2007 ontving PSV de trofee voor beste
Jeugdopleiding van Nederland.

Jong PSV kwam met ingang van het seizoen 2013/14 onder leiding van Darije
Kalezić, die daarmee Marco Roelofsen opvolgde. Dat was eveneens de eerste
jaargang sinds de invoering van het betaalde voetbal waarin de KNVB jeugdteams
toeliet tot de Eerste divisie. Dit betroffen Jong Ajax, Jong Twente en Jong PSV.
Door in speelronde tien tot en met achttien twintig punten te halen, won Jong
PSV datzelfde seizoen de tweede periode. Daarmee werd het als eerste 'Jong'-team
ooit periodekampioen in de Eerste divisie. Waar dit voor reguliere
Eerstedivisieteams kwalificatie voor de nacompetitie betekent, waren de drie
Jong-teams hier bij voorbaat al van uitgesloten. De toelating daartoe ging
daarom in plaats daarvan naar Sparta Rotterdam, dat in speelronde tien tot en
met achttien negentien punten haalde.

De jeugdopleiding van PSV bracht tot nu toe 27 Oranje-internationals op. De
onderstaande lijst staat in volgorde van hun debuut in het Nederlands
voetbalelftal.

Het clublied van PSV bestaat uit vier coupletten. Het werd op 3 oktober 1950
ingevoerd als officiële clublied. De muziek is gecomponeerd door Kees van der
Weijden, voormalig dirigent van de Philips Harmonie. De tekst is geschreven door
voormalig PSV-keeper Jo Vermeulen.

PSV nam vanaf het seizoen 1974/75 ieder jaar deel aan een Europees toernooi
(Europacup I/Champions League, Europacup II of UEFA Cup/Europa League). In die
tijd won PSV één keer de UEFA Cup (1977/78) en één keer de Europacup I
(1987/88). In de seizoenen 1970/71 en 1974/75 haalde de club de halve finale van
het Europacup II-toernooi, in 1975/76 die van de Europacup I en in 2004/05 die
van de Champions League. PSV won in 1988 als één van de weinige Europese clubs
de continentale treble (winst van het landskampioenschap, de nationale beker en
de Europacup I).

PSV nam in het seizoen 1992/93 voor het eerst deel aan de dat jaar ook
opgerichte Champions League. De club speelde op 25 november 1992 haar eerste
wedstrijd in dit toernooi, uit bij FC Porto (2–2). Romário maakte die dag beide
treffers en was daarmee de eerste die scoorde voor PSV in de Champions League.

PSV nam van seizoen 1997/98 tot en met seizoen 2008/09 twaalf seizoenen op rij
deel aan de UEFA Champions League, een Nederlands record. De Eindhovense club
boekte op 30 oktober 2002 haar grootste overwinning in dit toernooi: 3–0 thuis
tegen AJ Auxerre. De grootste uitzege is een overwinning van 1–3 op HJK Helsinki
op 25 november 1998. PSV's grootste nederlagen in de CL vonden plaats op 25
september 2002 en 8 maart 2006: 0–4 thuis tegen Arsenal en 4–0 uit tegen
Olympique Lyon.

Ruud van Nistelrooij maakte acht CL-doelpunten voor PSV en is daarmee
clubtopscorer in dit toernooi. Johann Vogel speelde het hoogste aantal
wedstrijden in de Champions League voor de Eindhovense club: 38. Ismaïl Aissati
werd op een leeftijd van 17 jaar en 46 dagen de jongste PSV-er ooit in de
Champions League, Jan Heintze met 39 jaar en 66 dagen de oudste. Arjen Robben
was de jongste speler die voor PSV een CL-doelpunt maakte (18 jaar en 280
dagen), Phillip Cocu de oudste (35 jaar en 38 dagen). Doelman Heurelho da Silva
Gomes slaagde er dertien CL-wedstrijden in de nul te houden en bezit daarmee dit
clubrecord.

PSV speelde op 28 september 2016 haar honderdste wedstrijd in de Champions
League. De Eindhovense club was daarmee de zestiende die tot dit aantal kwam.
Het werd die dag 2–2 uit bij FK Rostov. Luuk de Jong maakte die dag tevens PSV's
honderdste doelpunt in de Champions League, de 2–2.

In totaal speelde PSV vijftien finales in het toernooi om de KNVB beker. De
eerste was in 1932 tegen DFC Dordrecht. De Dordtenaren wonnen met 5-4 na
verlenging. De eerste winst van het bekertoernooi dateert uit 1950, toen HFC
Haarlem werd verslagen, met 4-3, ook na verlenging. PSV heeft negen keer de KNVB
beker gewonnen.

PSV’s eerste voorzitter was Jan-Willem Hofkes. Hij leidde de club van 1913 tot
1925 (met een tussenpoze van één jaar). De voorzitter was die tijd nog
voorzitter van de sportvereniging en nog niet specifiek van de
voetbalvereniging. De eerste voorzitter die een Europese prijs won was Aad
Groeneveld. Hij was voorzitter van 1970 tot 1983. Samen met Ben van Gelder
leidde hij PSV naar de Europese top en zorgde voor een commerciële inslag.
Jacques Ruts was voorzitter toen PSV in 1988 de Europacup I won. Ruts was de
opvolger van Groeneveld en bleef tien jaar voorzitter van PSV. De laatste
voorzitter die een lange termijn in dienst was was Harry van Raaij. Hij was acht
jaar voorzitter en onder zijn leiding won PSV vier landstitels.

Guus Hiddink is de meest succesvolle trainer in het Nederlandse betaald voetbal.
Er is geen enkele trainer die meer landskampioenschappen in de Eredivisie heeft
gewonnen. Verspreid over twee periodes behaalde Hiddink zes landstitels en
tevens vier KNVB bekers, allen bij PSV. Tevens won Hiddink de Europacup I.
Hiddink was ruim 7 jaar trainer van PSV, van 1987 tot 1990 en van 2002 tot 2006.
Een andere prominente trainer, die bijna acht jaar aan de club verbonden bleef
als trainer, is Kees Rijvers. Hij trainde de club van 1972 tot 1980. In die tijd
veroverde PSV de UEFA Cup, drie landstitels en twee KNVB bekers. Bobby Robson en
Erik Gerets veroverden met PSV twee keer de landstitel.

Belangrijkste en meest prominente ex-PSV'er is waarschijnlijk Willy van der
Kuijlen. Van der Kuijlen wordt ook wel Mr. PSV genoemd. Hij speelde 528
wedstrijden voor PSV en scoorde daarin 308 goals. Een andere bijnaam voor Van
der Kuijlen is “skietuh Willy” vanwege zijn harde schot. Een andere PSV’er die
bekendstond vanwege zijn harde schot is “het Kanon” Coen Dillen. Beide spelers
hebben een standbeeld naast het Philips Stadion staan. Dillen was PSV’er in de
jaren vijftig en scoorde in 1955/56 43 doelpunten in één seizoen, nog steeds een
record in de Nederlandse Eredivisie. Andere spelers die een record in handen
hebben zijn onder meer Hans van Breukelen, Erik Gerets, Jan Heintze, Heurelho da
Silva Gomes, Eric Addo, Jefferson Farfán en Ibrahim Afellay. Allen werden met
PSV vier keer achtereen kampioen van Nederland. De eerste drie deden dat in de
jaren 80, in een tijd dat tevens de Europacup I werd veroverd. Een van de twee
Europese Cups die PSV won. Tien jaar eerder won PSV de UEFA Cup, met in het team
behalve aanvoerder Willy van der Kuijlen, keeper Jan van Beveren, René en Willy
van de Kerkhof, Gerrie Deijkers en Harry Lubse. Ronald Koeman en Erik Gerets
zijn voormalige PSV-ers die zowel als speler én als trainer kampioen werden met
PSV. Gerets is ook lid van verdienste van PSV, net als bijvoorbeeld Sjef van Run
en Roel Wiersma. Wiersma was een verdediger bij PSV eind jaren vijftig, begin
jaren zestig. Na zijn actieve carrière werd hij coach bij PSV, de
waterpolo-afdeling. Andere spelers die wel in een andere functie bij de
voetbaltak van PSV terugkeerden, zijn onder meer Berry van Aerle
(supporterscoördinator), Ernie Brandts (assistent-trainer), Toon Brusselers
(bestuurslid technische zaken), Phillip Cocu (jeugdtrainer), Guus Hiddink
(trainer), Adrie van Kraaij (technisch manager en scout) en Luc Nilis
(spitsentrainer). Nilis was een aanvaller en vormde een duo met Van Nistelrooij,
die als topspits onder meer de Brazilianen Romario en Ronaldo opvolgde. Andere
ex-spelers die bij Europese topclubs spelen of speelden zijn onder anderen Ruud
van Nistelrooij, Alex, Mark van Bommel, Arjen Robben, Ibrahim Afellay, Ruud
Gullit, Gheorghe Popescu, Boudewijn Zenden, Ji-sung Park, Jaap Stam en Eiður
Guðjohnsen.

Een team van oud-spelers van PSV speelt onder de naam Legendary PSV als
gelegenheidsteam wedstrijden, op uitnodiging. Legendary PSV wordt wisselend
vertegenwoordigd door spelers als Berry van Aerle, Mateja Kezman, Ernest Faber,
Harry Lubse, Twan Scheepers, Jan Poortvliet, André van Gerven, Erwin Koeman en
Stan Valckx. Jaarlijks strijden Legendary PSV en een team van trainers van
amateurclubs om de Gerrie Deijkers Trofee.



https://nl.wikipedia.org/wiki/Formule_E

De Formule E is een autosportklasse georganiseerd door de FIA, die enkel
elektrische auto's bevat.

Voormalig Formule 1-coureur Lucas di Grassi werd aangesteld als de officiële
testcoureur van het kampioenschap in september 2012. In november 2012 werden 42
auto's besteld, waarvan de motor, transmissies en elektronica worden verstrekt
door het Formule 1-team McLaren. Hiernaast staat Renault aan de technische kant
van het kampioenschap als resultaat van een deal met Spark Racing Technology. De
batterijen worden geleverd door het Formule 1-team van Williams, wat hierdoor
ook een samenwerking met Spark Racing Technology is aangegaan. Verder zal het
chassis worden geleverd door Dallara en de banden door Michelin. De Formule E
zal uitsluitend worden verreden op stratencircuits.

Op 13 september 2014 werd de eerste Formule E-race gehouden op het Beijing
Olympic Green Circuit in Peking, China. De race werd gewonnen door Lucas di
Grassi, die reed voor het team Audi Sport ABT. Na elf races werd NEXTEV
TCR-coureur Nelson Piquet jr. de eerste Formule E-kampioen.

* Deze rijder werd kampioen, maar zijn team werd geen teamkampioen. Het team van
de kampioen staat tussen haakjes aangegeven.



https://nl.wikipedia.org/wiki/Koninkrijk_der_Nederlanden

Het Koninkrijk der Nederlanden is een soevereine staat samengesteld uit vier
landen: Nederland, Aruba, Curaçao en Sint Maarten. Deze landen zijn
gelijkwaardige onderdelen van het grondgebied van het Koninkrijk, maar met
verschillende staatkundige posities: de Caribische landen zijn door het Statuut
voor het Koninkrijk der Nederlanden, sinds 1954 het leidende document voor het
Koninkrijk, autonoom, maar beslissen ook mee over door het Statuut benoemde
Koninkrijksaangelegenheden, voor zover die aangelegenheden deze drie gebieden
raken.

Het Koninkrijk wordt bestuurd door de instellingen die in het Statuut worden
genoemd en in de Grondwet voor het Koninkrijk der Nederlanden zijn geregeld.
Voor het bestuur over Nederland gelden de bepalingen van de Grondwet. De
Grondwet is ouder dan het Statuut en was tot 1954 het leidende document van het
Koninkrijk. Nog steeds is het echter (volgens artikel 5 van het Statuut) het
document dat de in het Statuut genoemde instellingen van het Koninkrijk
constitueert en (grotendeels ook) regelt.

Daarom treedt Nederland als enige van de vier landen, naar binnen en naar buiten
op in de hoedanigheid van het Koninkrijk der Nederlanden. Deze unieke regeling
maakt dat er wel wordt gesproken over een verband met federale trekken. Aruba,
Curaçao en Sint Maarten kennen elk een eigen Staatsregeling. Het zwaartepunt in
de verhoudingen berust zowel feitelijk als juridisch bij Nederland. Het Statuut
voor het Koninkrijk der Nederlanden van 28 oktober 1954 bevat de hoogste
staatsregeling van het Koninkrijk.

Van 1954 tot 1975 was ook Suriname een autonoom land binnen het Koninkrijk. De
Nederlandse Antillen waren een autonoom land van 1954 tot hun opheffing in 2010.

Toen eind 1813 Napoleon werd verslagen en er door de overwinnaars een
staatkundige herinrichting van Europa werd bewerkstelligd, herkreeg Nederland,
dat deel uitmaakte van het Franse Keizerrijk, zijn vrijheid. Na de proclamatie
van het Soeverein Vorstendom der Verenigde Nederlanden op 20 november 1813 werd
de toenmalige Prins van Oranje Willem Frederik van Oranje-Nassau in Amsterdam
als soevereine vorst ingehuldigd en aanvaardde hij de soevereiniteit van dit
vorstendom onder waarborg van een constitutie. Dit betrof echter aanvankelijk
enkel de zogeheten Noordelijke Nederlanden: de vereniging met de Zuidelijke
Nederlanden vond plaats in 1814 in een réunion intime et complète. Op 16 maart
1815 nam de vorst de titel Koning der Nederlanden aan. Daarmee was het
Koninkrijk der Nederlanden een feit. Voorheen was een deel van het huidige
Nederland – tezamen met Oost-Friesland – slechts korte tijd eerder een monarchie
geweest: het Koninkrijk Holland (of volgens de toenmalige spelling Koningrijk
Holland) aan de vooravond van de inlijving door Frankrijk. De Koning der
Nederlanden was tevens de Groothertog van Luxemburg, een zelfstandige staat, die
lid was van de Duitse Bond.

In 1816 werden, na onderhandelingen tussen Nederland en Pruisen, de bij Pruisen
behorende exclaves van het Hertogdom Kleef gelegen in de Liemers en de
Over-Betuwe Nederlands. De laatste onderhandelingen over de grenzen tussen
Pruisen en Nederland werden in 1817 gevoerd.

In 1830 scheidde België zich door middel van de Belgische Revolutie af van het
Koninkrijk. Nadat het Koninkrijk de onafhankelijkheid van België had erkend,
ging een deel van het Groothertogdom Luxemburg verder als zelfstandige staat in
personele unie met Nederland (tot 1890). Het deel van de provincie Limburg dat
voor het Koninkrijk behouden bleef kreeg een soortgelijke status als Luxemburg
had: een hertogdom binnen de Duitse Bond in personele unie met Nederland.
Daarbij bleven de steden Maastricht en Venlo buiten de Duitse Bond, hoewel ze
deel uitmaakten van het hertogdom. Dit gebeurde om de Duitse Bond te compenseren
voor die gebiedsdelen van het Groothertogdom Luxemburg die aan België waren
toegevallen. Aan deze status van het Hertogdom Limburg kwam in 1867 een einde
nadat de Duitse Bond was opgeheven. Sindsdien is Limburg een gewone provincie
van Nederland, hoewel de Koning de titel Hertog van Limburg (eveneens tot 1890)
bleef voeren.

Het Koninkrijk der Nederlanden bezat koloniën in andere werelddelen. Dit waren
Nederlands-Indië, Suriname, de kolonie Curaçao en Onderhorigheden, en kleine
gebieden in West-Afrika (tot 1872). In 1922 werden alle verwijzingen naar de
koloniën uit de grondwet gehaald en werd er voortaan gesproken over overzeese
rijksdelen. Het nieuwe artikel 1 bepaalde voortaan dat het Koninkrijk der
Nederlanden bestond uit het grondgebied van Nederland, Nederlands-Indië,
Suriname en Curaçao. Daarmee werd de term "Nederland" voor het eerst gebruikt
voor het gebiedsdeel dat tot dan toe meestal werd aangeduid als het
"(Konink)rijk in Europa". De rijksdelen werden hiermee overigens niet
gelijkwaardig. Artikel 2 van de grondwet hield de overzeese gebiedsdelen
grotendeels buiten het staatsbestel ("De Grondwet is alleen voor het Rijk in
Europa verbindende, voor zoover niet het tegendeel daaruit blijkt"). Het
gebiedsdeel Nederland werd direct door het Koninkrijk bestuurd, waardoor
"Nederland" en het "Koninkrijk der Nederlanden" in de dagelijkse praktijk
synoniemen bleven. Het bestuur van de overzeese rijksdelen werd geregeld in drie
wetten op de staatsinrichting die nog altijd veel bevoegdheden aan de
gouverneur(-generaal) toekenden; de organen met een volksvertegenwoordigend
karakter hadden vooral een adviesfunctie.

De Tweede Wereldoorlog begon voor Nederland toen het land op 10 mei 1940 werd
aangevallen en in de dagen daarna bezet door nazi-Duitsland. Enkele dagen na de
eerste aanval vertrok koningin Wilhelmina met de voltallige koninklijke familie
per schip uit Hoek van Holland naar Londen. Koningin Wilhelmina bleef in Londen,
samen met de Nederlandse regering in ballingschap, waarvan de meeste ministers
diezelfde dag eveneens naar Londen waren gevaren. Er was daar geen parlement.
Kroonprinses Juliana en haar dochters Beatrix en Irene reisden een maand later
door naar Canada.

In het najaar van 1944 werd het zuiden van Nederland door het Engelse,
Amerikaanse, Canadese en Poolse leger bevrijd van de nazi-bezetting. Op 5 mei
1945 gaf het Duitse leger zich over en was heel het Europese deel van het
Koninkrijk der Nederlanden bevrijd. Nederlands-Indië werd op dat moment nog
bezet door het Japanse leger. Japan gaf zich over op 15 augustus 1945.

Na de Tweede Wereldoorlog raakte het dekolonisatieproces in een
stroomversnelling. Onder druk van de Verenigde Naties en de Verenigde Staten
moest het Koninkrijk der Nederlanden toestaan dat Indonesië een zelfstandige
staat werd. In Azië bleef alleen Nederlands-Nieuw-Guinea nog tot het Koninkrijk
behoren.

In 1954 werd de koloniale relatie tussen Nederland, Suriname, de Nederlandse
Antillen en Nieuw-Guinea beëindigd door de totstandkoming van het Statuut voor
het Koninkrijk der Nederlanden. Suriname en de Nederlandse Antillen kregen
beiden de status van land en daarmee o.a. autonomie op het gebied van
binnenlands bestuur.

In 1962 kwam Nieuw-Guinea onder VN-bewind, om in 1963 onder bestuur van
Indonesië te komen.

In 1975 trad Suriname uit het Koninkrijk en werd een onafhankelijke republiek.
In 1986 kreeg Aruba, tot dan toe onderdeel van de Nederlandse Antillen, de
status aparte en werd daarmee een zelfstandig land binnen het Koninkrijk. Het
Koninkrijk der Nederlanden bestond tussen 1986 en 2010 uit drie landen:
Nederland, de Nederlandse Antillen en Aruba. Op 10 oktober 2010 werden de
Nederlandse Antillen opgeheven en gingen ook Curaçao en Sint Maarten als
autonome landen binnen het Koninkrijk verder. Bonaire, Sint Eustatius en Saba,
de BES-eilanden, kregen de status van openbaar lichaam binnen het land
Nederland.

De Grondwet voor het Koninkrijk der Nederlanden en de staatsregelingen van de
landen zijn juridisch ondergeschikt aan het Statuut voor het Koninkrijk der
Nederlanden. De staatsinrichting van Nederland wordt geregeld in de Grondwet
voor het Koninkrijk der Nederlanden, verder zijn er de Staatsregeling van Aruba
(1985), de Staatsregeling van Curaçao (2010) en de Staatsregeling van Sint
Maarten (2010). In de Grondwet voor het Koninkrijk der Nederlanden vinden tevens
de organen van het Koninkrijk die in het Statuut worden genoemd hun regeling,
met aanvullingen door het Statuut waar het Koninkrijksaangelegenheden betreft
die Aruba, Curaçao en/of Sint Maarten raken. Statuut en Grondwet geven beiden
richting aan het staatsbestel van het Koninkrijk als geheel. Het Statuut in
Koninkrijksaangelegenheden die de Koninkrijkslanden Aruba, Curaçao en/of Sint
Maarten direct raken, de Grondwet in alle andere situaties, behoudens de
situaties die geregeld worden door de Staatsregelingen van Aruba, Curaçao en/of
Sint Maarten.

Het Statuut bepaalt welke organen het Koninkrijk heeft. Genoemd worden onder
meer de Kroon, de ministerraad, de Raad van State en de wetgevende macht van het
Koninkrijk. Omdat deze allen hun regeling grotendeels in de Grondwet vinden en
deze Grondwet die instellingen ook aanwendt voor het bestuur over Nederland is
het niet juist om het Koninkrijk als een bondsstaat te kwalificeren. De
instellingen van het Koninkrijk zijn (art. 5 van het Statuut) dezelfde
instellingen die de Grondwet kent, voorzien van overzeese aanvulling voor de
doeleinden van de Koninkrijksaangelegenheden die Aruba, Curaçao en/of Sint
Maarten raken. Indien het gaat om Koninkrijksaangelegenheden die Curaçao, Sint
Maarten of Aruba niet raken, treedt Nederland in de hoedanigheid van het
Koninkrijk der Nederlanden, volgens het bepaalde in de Grondwet, zelfstandig
naar binnen en naar buiten op. De drie andere landen kunnen dat niet, ook niet
waar het gaat om aangelegenheden van het Koninkrijk die Nederland niet zouden
raken en zijn daarbij 'gebonden' aan de procedures die zijn omschreven in het
Statuut (zie toelichtend memorandum van het Statuut bij de Secretaris-Generaal
der Verenigde Naties, ingediend sinds april 1955).

Dat gekozen is voor dit model, ligt voor de hand, gelet op de grote verschillen
tussen Nederland en de drie andere landen. Alleen al het verschil in
bevolkingsaantallen en economische betekenis maakt dat een Nederlands overwicht
verdedigbaar werd geacht. Het Statuut gaat dan ook niet uit van gelijkheid maar
van gelijkwaardigheid van de drie landen.

Een opmerkelijke uiting van dit model is dat Nederland volwaardig lid is de
Europese Unie (EU), terwijl de Caribische delen van het Koninkrijk slechts
geassocieerd zijn met de EU. Het komt erop neer dat Aruba, Curaçao en Sint
Maarten geen EU-grondgebied vormen, terwijl de burgers wel EU-burgers zijn.

Onverminderd hetgeen elders in het Statuut wordt bepaald, zijn aangelegenheden
van het Koninkrijk: de handhaving van de onafhankelijkheid en de verdediging van
het Koninkrijk; de buitenlandse betrekkingen; het Nederlanderschap; de regeling
van de ridderorden alsmede van de vlag en het wapen van het Koninkrijk; de
regeling van de nationaliteit van schepen en het stellen van eisen met
betrekking tot de navigatie van zeeschepen, die de vlag van het Koninkrijk
voeren, met uitzondering van zeilschepen; het toezicht op de algemene regels
betreffende toelating en uitzetting van Nederlanders en op de algemene
voorwaarden voor toelating en uitzetting van vreemdelingen en de uitlevering.
Daarnaast kunnen andere onderwerpen in gemeen overleg tot aangelegenheden van
het Koninkrijk worden verklaard.

De Kroon van het Koninkrijk wordt gedragen door de erfelijke Koning der
Nederlanden. Hij is staatshoofd van het Koninkrijk en voert de regering over het
Koninkrijk en over de landen afzonderlijk. In Aruba, Curaçao en Sint Maarten
vertegenwoordigt een gouverneur de Koning als staatshoofd van het Koninkrijk in
diens uitoefening van de regering over het betroffen land.

De regering van het Koninkrijk (Koninkrijksregering) is medewetgever en belast
met het bestuur over het Koninkrijk. Over de precieze samenstelling bestaat, bij
gebrek aan een regeling in het Statuut en uitspraken hierover in de officiële
toelichting, in de literatuur verschil van mening. Sommige schrijvers stellen
dat de Koninkrijksregering bestaat uit de Nederlandse regering (Koning en
ministers), aangevuld met de gevolmachtigd ministers van Aruba, Curaçao en Sint
Maarten. Of, met andere woorden, de Koninkrijksregering bestaat uit de Koning en
de Rijksministerraad. Dit naar analogie met de situatie in Nederland, waarin de
regering bestaat uit de Koning en de ministerraad. Anderen menen dat de
gevolmachtigde ministers weliswaar deel uitmaken van de Rijksministerraad, maar
geen (of slechts in oneigenlijke zin) lid zijn van de regering. Zo stelt Borman
dat de Koninkrijksregering bestaat uit de Koning en de ministers van het
Koninkrijk, dat wil zeggen de ministers van het land Nederland. Hoewel de
gevolmachtigd ministers van Aruba, Curaçao en Sint Maarten deel uitmaken van de
Rijksministerraad, zijn zij geen minister van het Koninkrijk en maken derhalve
geen deel uit van de Koninkrijksregering, aldus Borman. Hij baseert dit onder
meer op het feit dat de gevolmachtigde ministers niet politiek verantwoordelijk
zijn jegens de Staten-Generaal, en niet ministerieel verantwoordelijk zijn voor
het handelen van de Koning. Dit blijkt uit het feit dat de gevolmachtigd
minister geen wetgeving contrasigneert. In de praktijk is het verschil in
interpretatie niet van belang, omdat over het regeringsbeleid wordt beraadslaagd
en beslist in de Rijksministerraad.

De wetgever van het Koninkrijk bestaat uit de (Nederlandse) Staten-Generaal en
de Koninkrijksregering tezamen. Art. 15, 16 en 17 Statuut geven echter enige
participatie aan de Staten van Aruba respectievelijk Curaçao en Sint Maarten.

Het ontbreken van een volwaardig parlement voor het gehele Koninkrijk is volgens
sommige politici een groot democratisch tekort. In 1997 pleitte Ernst Hirsch
Ballin in de Eerste Kamer voor het oprichten van een Koninkrijksparlement. Op 11
november 2009 bracht de commissie Democratisch Deficit het rapport Kiezen voor
het Koninkrijk uit, over de democratische legitimiteit van besluitvorming en
controle op Koninkrijksniveau.

Een wet die door de wetgever van het Koninkrijk wordt uitgevaardigd wordt
rijkswet genoemd. Een voorbeeld van een rijkswet is de Rijkswet op het
Nederlanderschap. De gevolmachtigde minister van Aruba, Curaçao of Sint Maarten
is gemachtigd aan de Tweede Kamer voor te stellen om een rijkswetsvoorstel in te
dienen. Op basis van een rijkswet kan een Algemene Maatregel van Rijksbestuur
worden opgesteld.

De Raad van State van het Koninkrijk bestaat uit de Nederlandse Raad van State
uitgebreid met door de Koning benoemde leden namens Aruba, Curaçao en Sint
Maarten (op verzoek van de regering van het betrokken land).

In het Europese deel van Nederland worden zaken in eerste aanleg behandeld bij
een van de elf rechtbanken. Men kan tegen uitspraken van een rechtbank in hoger
beroep gaan bij een van de vier gerechtshoven of een van de bestuursrechtelijke
hoger-beroepsinstanties. Aruba, Curaçao, Sint Maarten en de BES-eilanden hebben
respectievelijk de Gerechten in Eerste Aanleg en het Gemeenschappelijk Hof van
Justitie. Van uitspraken van de Nederlandse gerechtshoven en het
Gemeenschappelijk Hof van Justitie staat in beginsel cassatieberoep open bij de
Hoge Raad der Nederlanden.

Op basis van het zogenaamde concordantiebeginsel, vastgelegd in artikel 39 van
het Statuut, wordt onder meer het burgerlijke recht en het strafrecht in
Nederland, Aruba, Curaçao en Sint Maarten zo veel mogelijk op overeenkomstige
wijze geregeld. Dat maakt het mogelijk dat jurisprudentie van de Hoge Raad met
betrekking tot een zaak die in het ene land speelt, vaak overeenkomstige gelding
heeft in de andere drie landen van het Koninkrijk.

Op grond van artikel 38 van het Statuut functioneert op het terrein van
wetgeving en bestuur tussen de Nederlandse Antillen en Aruba een
samenwerkingsregeling. De regeling is per 1 januari 1986 in werking getreden. In
dit verband is onder meer een 'ministeriële samenwerkingsraad' uit beide landen
ingesteld. Ook hebben de twee landen een Gemeenschappelijk Hof van Justitie en
sinds 1996 een Kustwacht van de Nederlandse Antillen en Aruba.

Nederland is een gedecentraliseerde eenheidsstaat met als regering de Koning en
de (Nederlandse) raad van ministers tezamen. Het volk wordt vertegenwoordigd
door de Staten-Generaal, die bestaat uit een kamer van vertegenwoordigers en een
kamer van senatoren.

Nederland kent drie territoriale bestuurslagen: het rijk, de provincie en de
gemeente. Het land is onderverdeeld in twaalf provincies: Drenthe, Flevoland,
Friesland, Gelderland, Groningen, Limburg, Noord-Brabant, Noord-Holland,
Overijssel, Utrecht, Zeeland en Zuid-Holland. Elke provincie heeft een
Commissaris van de Koning, een College van Gedeputeerde Staten en een
volksvertegenwoordiging in de vorm van de Provinciale Staten. De provincies zijn
op hun beurt onderverdeeld in gemeentes, bestaande uit een burgemeester, een
college van Burgemeester en Wethouders en een gemeenteraad. De Caribische
eilanden Bonaire, Saba en Sint Eustatius vormen openbare lichamen van Nederland.
Elk eiland heeft een Gezaghebber, Bestuurscollege en een Eilandsraad.

Een aparte, veel oudere functionele bestuurslaag vormen de waterschappen, met
een dijkgraaf of watergraaf aan het hoofd.

Binnen de Europese Unie heeft Nederland een volwaardig lidmaatschap. Caribisch
Nederland (de bijzondere gemeenten Bonaire, Saba en Sint Eustatius) heeft de de
status van landen en gebieden overzee (LGO).

Aruba is een gecentraliseerde eenheidsstaat met als regering de Koning
(vertegenwoordigd door de gouverneur) en de (Arubaanse) raad van ministers
tezamen. Het volk wordt vertegenwoordigd door de Staten van Aruba. Aruba kent
één bestuurslaag: het land.

Curaçao is een gecentraliseerde eenheidsstaat met als regering de Koning
(vertegenwoordigd door de gouverneur) en de (Curaçaose) raad van ministers
tezamen. Het volk wordt vertegenwoordigd door de Staten van Curaçao. Curaçao
kent maar één bestuurslaag: het land.

Sint Maarten is een gecentraliseerde eenheidsstaat met als regering de Koning
(vertegenwoordigd door de gouverneur) en de (Sint Maartense) raad van ministers
tezamen. Het volk wordt vertegenwoordigd door de Staten van Sint Maarten. Sint
Maarten kent maar één bestuurslaag: het land.

De laatste jaren bleek dat de huidige staatkundige stand van zaken binnen het
koninkrijk niet bevredigend was. In 2010 is daarom het Statuut voor het
Koninkrijk der Nederlanden herzien. Op alle eilanden in de Antillen zijn
volksraadplegingen gehouden. Sint-Maarten en Curaçao gaven aan een status aparte
zoals Aruba te verkiezen. De bevolkingen van Bonaire, Saba en Sint Eustatius
stemden voor opheffing van de Antillen en voor directe banden met Nederland.
Deze wijzigingen zijn op 10 oktober 2010 in werking getreden.

Nederland was in 2001 het eerste land ter wereld dat het huwelijk voor partners
van hetzelfde geslacht openstelde. De Burgerlijk Wetboeken van Aruba, Curaçao en
Sint Maarten kennen een dergelijk huwelijk niet, terwijl het Burgerlijk Wetboek
BES (voor Bonaire, Sint Eustatius en Saba) de bepaling kent sinds 2012. Iedere
in Nederland geregistreerde akte, dus ook een huwelijksakte, is echter op grond
van het Statuut geldig in het gehele Koninkrijk. Als een in Nederland getrouwd
stel zich in een van de Caribische landen van het Koninkrijk vestigt, moet hun
huwelijksakte daar dan ook ingeschreven worden – ongeacht het geslacht van de
partners. Daarmee geeft een huwelijk tussen mensen van hetzelfde geslacht
overigens niet dezelfde rechten.

Curaçao, Sint Maarten en Nederland stellen toelatingseisen aan Europese
Nederlanders die zich in de overzeese koninkrijksdelen willen vestigen.
Nederland stelt echter geen eisen aan Antillianen (waaronder inwoners van Aruba,
Curaçao en Sint Maarten) die zich in het Europese deel van Nederland willen
vestigen, omdat dat juridisch niet mogelijk is: zij hebben de Nederlandse
nationaliteit, zijn daarmee EU-burgers en hebben daarom vrij toegang tot
Europees Nederland en alle andere lidstaten van de Europese Unie. Aruba,
Curaçao, Sint Maarten en Caribisch Nederland behoren niet tot het EU-grondgebied
en hoeven dus andersom geen EU-burgers toe te laten.

Toenmalig minister voor Immigratie en Asiel Rita Verdonk werkte vanaf begin 2005
aan een regeling om het mogelijk te maken Antilliaanse en Arubaanse
probleemjongeren terug te sturen. Deze regeling werd tot tweemaal toe sterk
bekritiseerd door de Raad van State. Na het aantreden van het Kabinet-Balkenende
IV in 2007 (en daarmee het aftreden van Verdonk) werden deze plannen niet verder
ontwikkeld.



https://nl.wikipedia.org/wiki/Sylvana_Simons

Silvana Hildegard (Sylvana) Simons (Paramaribo, 31 januari 1971) is een
Nederlands televisie- en radiopresentatrice. Ze richtte in december 2016 de
politieke partij Artikel 1 op.

Simons groeide op in Hoorn en volgde opleidingen aan de balletacademie van Lucia
Marthas en aan een kappersschool, werkte als danseres bij zanger CB Milton en
legde zich vervolgens vooral toe op radio en tv.

In 1995 begon haar televisiecarrière als vj bij TMF. Hier presenteerde ze soul
en r&b-programma's. In 1999 maakte ze de overstap naar SBS 6 waar ze De Bus en
de Sexquiz on the Beach presenteerde. In 2000 stapte ze over naar RTL 4 waar ze
een groot aantal programma's presenteerde. Nadat Char, het medium van de buis
was gehaald, kreeg Sylvana geen nieuwe programma's meer bij RTL. Ze maakte
vervolgens voor de NPS twee programma's, Sylvana's Choice (2009-2010) en Sylvana
(2010).

In 2012 was ze deelnemer in het AVRO-programma Strictly Come Dancing, waarbij ze
in de finale verloor van Mark van Eeuwen. Vanaf 2012 is ze af en toe te zien als
tafeldame bij De Wereld Draait Door.

In 2015 presenteerde ze eenmalig het B2B-programma Een Zaak Van De Gemeente op
RTL7.

Voor Radio 538 presenteerde ze van 1999 tot 2001 een praatprogramma op de
zondagmiddag en van 2001 tot 2003 was ze elke vrijdagavond te horen op Noordzee
FM met de programma's Sylvana en Sylvana's Soul. In 2009 en 2010 presenteerde ze
elke werkdag van 14.00 tot 16.00 uur het radioprogramma Sylvana's Choice voor de
NPS op Radio 6. Onder deze titel werd tevens een televisieprogramma gemaakt. Het
programma kreeg een herstart in 2015 maar stopte toen in 2016 NPO Radio 6 werd
opgeheven. Vanaf februari van dat jaar presenteert Sylvana een programma voor
Sublime FM.

Op 18 mei 2016 sloot Simons zich aan bij de politieke beweging DENK. Zij richtte
zich op het tegengaan van racisme, discriminatie en xenofobie en wilde zich
inzetten voor "dekolonisatie van het onderwijs" en "empowerment van vrouwen". Op
haar politieke ambities volgden veel reacties, waaronder een aantal racistische
en seksistische. Zo verscheen er een 'uitzwaai-pagina' op Facebook, werd er een
denigrerend carnavalsliedje over haar gemaakt en werd haar hoofd afgebeeld op
een foto van een lynchpartij door de racistische Ku Klux Klan. Zij deed aangifte
en het Openbaar Ministerie stelde een onderzoek in naar de zwaarste van de
beledigende reacties.

Eind december 2016 verliet Simons DENK en richtte de politieke partij Artikel 1
op.

In 1999 was Simons vaste columniste voor het blad Playboy. Van 2000 tot 2002
schreef ze wekelijks een column in Veronica Magazine. In 2004 verscheen haar
eerste boek 1 + 1 = 7 bij The House of Books, in 2005 gevolgd door het boek In
Balans, dat zij schreef samen met haar broer Kenneth Leeuwin
(fitness-instructeur en architect van diverse work-outs, zoals Tribal Moods en
Kick Fun).

Simons houdt zich ook bezig met het ontwerpen van kleding. Zo zijn alle jurken
die zij droeg tijdens de uitzendingen van Dancing with the Stars door haar zelf
ontworpen. Verder staat zij bekend om haar uiteenlopende haarstijlen. Zo draagt
ze soms lang haar of een halflang kapsel, meestal zijn dat pruiken. Enige jaren
lang was haar handelsmerk een gladgeschoren hoofd.

De presentatrice deed mee aan de theatertour LULverhalen, maar omdat bezoekers
bij haar eerste optreden de zaal uitliepen toen ze begon over Zwarte Piet, bleef
het bij een keer.

Simons was in juni 2016 eenmalig gasthoofdredacteur van het maandblad ParaVisie,
dat toen het 30-jarig jubileum vierde. Ze schreef zelf ook enkele artikelen.

Tien jaar lang fungeerde ze als voice-over in de reclameboodschappen van de
bouwmarktketen Karwei. Die beëindigde in 2016 de samenwerking nadat Simons zich
kandidaat stelde voor de Tweede Kamer namens de partij DENK. Het bedrijf gaf aan
uit principe op het vlak van reclame niet te willen samenwerken met een
politicus.



https://nl.wikipedia.org/wiki/Simona_Halep

Simona Halep (Constanța, 27 september 1991) is een professioneel tennisspeelster
uit Roemenië. Op haar vierde jaar speelde zij voor het eerst tennis. Zij werd
prof in 2006. Haar favoriete ondergrond is hardcourt. Zij speelt rechtshandig en
heeft een tweehandige backhand.

In het ITF-circuit won zij in het enkelspel zes titels; in het dubbelspel wist
Halep vier ITF-titels op haar naam te schrijven.

In 2009 werd bekend dat zij een borstverkleining had ondergaan om haar
tennisspel te kunnen verbeteren.

In 2013 brak zij door, met zes WTA-titels in één jaar: drie toernooien van
categorie "International", twee van categorie "Premier" en als afsluiting van
het seizoen het Tournament of Champions waarmee zij de elfde plaats op de
wereldranglijst bereikte. In januari 2014 klom zij op de wereldranglijst naar de
top-tien. In 2014 bereikte zij de finale op Roland Garros die zij echter verloor
van Maria Sjarapova.

In 2014 won zij het toernooi van Doha en het nieuwe toernooi van Boekarest. In
augustus bereikte zij voor het eerst de tweede plaats op de wereldranglijst.

In 2015 won Halep de grote toernooien van Dubai en Indian Wells. In april stond
zij terug op de tweede plaats in de enkelspelranking. Op Roland Garros (2R) en
Wimbledon (1R) vielen de resultaten tegen – een nieuwe coach moest hierin
verbetering brengen. Zo bereikte Halep weer finales in Toronto en Cincinnati. Op
het US Open kwam zij tot de halve finale, waarin zij werd uitgeschakeld door de
latere winnares, Flavia Pennetta.

In 2016 won Halep het Premier Mandatory-toernooi van Madrid en het belangrijkste
toernooi van haar vaderland: het toernooi van Boekarest. Twee weken later voegde
zij daaraan toe de titel op het Premier Five-toernooi van Montreal.



https://nl.wikipedia.org/wiki/Vrijmetselarij

De vrijmetselarij of maçonnerie is een internationaal verbreide en regionaal
gestructureerde broederschap van mensen die streven naar geestelijke en morele
verheffing, onderlinge waardering en wederzijdse hulp. Haar leden worden
vrijmetselaren (Engels: freemasons) of maçons genoemd. De vermoedelijke afkomst
van deze benaming komt van het Franse woord frère-maçons (letterlijk:
broeder-bouwer), wat in de Anglo-Saksische vrijmetselarij verbasterd werd tot
freemason. De leden onderling spreken elkaar aan met broeder (of zuster indien
in de gemengde of vrouwelijke vrijmetselarij). Het is het grootste genootschap
met rituelen en is wereldwijd verspreid.

De eerste grootloge (vrijmetselarij in georganiseerde vorm) werd gevormd in 1717
in Engeland te Londen, toen een aantal Engelse loges besloot zich te verenigen
onder één bestuur. Waarmee de vrijmetselarij zich organiseerde in de vorm zoals
we die vandaag de dag kennen. Een grootloge is het landelijk bestuur van de
orde, waaronder die in het betreffende land werkende loges vallen.

Ieder land waar de vrijmetselarij beoefend wordt heeft zijn eigen bestuur dus
eigen grootloge. Er is geen wereldomvattend bestuur. Ieder land of iedere
grootmacht is soeverein; er bestaat dus geen grootloge waar de verschillende
grootloges, ook wel Grootmachten genoemd, in verenigd zijn. Wel onderhouden alle
grootloges onderling vriendschappelijke en broederlijke banden.

In het Nederlandse taalgebied wordt het woord loge als synoniem voor
vrijmetselarij gebruikt. De besloten bijeenkomsten van de vrijmetselarij vinden
plaats in een werkplaats, ook loge genoemd.

De vrijmetselarij was oorspronkelijk uitsluitend toegankelijk voor mannen, maar
tegenwoordig bestaan er ook gemengde en exclusief vrouwelijke loges, hoewel de
laatste twee niet officieel erkend worden.

Volgens de United Grand Lodge of England zouden wereldwijd zo'n 5 miljoen mensen
lid zijn van loges. Dit getal is echter speculatief. In 1978 schatte de
Encyclopædia Britannica het totale aantal leden wereldwijd op zo'n 5,9 miljoen,
waarvan 4 miljoen in de Verenigde Staten en 1 miljoen op de Britse Eilanden. In
beide gevallen betreft het uitsluitend de zogenaamde reguliere vrijmetselarij.

René Pieyns stelt in zijn Encyclopedie van de blauwe vrijmetselarij dat er zes
verschillende invalshoeken zijn om tot een definitie te komen. Deze zijn:

De voorgeschiedenis van de vrijmetselarij is speculatief. Bekend is de band met
de oorspronkelijk Engelse en Schotse steenhouwersgilden die met afspraken en
gebaren hun beroep afschermden. Diezelfde steenhouwers hanteerden reeds de
verwijzing naar de tempel van Salomo of de ark van Noach [bron?]. Later hebben
mensen van buiten het beroep die gebruiken overgenomen en aangevuld met
bijdragen uit het christendom, het jodendom en het soefisme. Slechts vanaf het
begin van de 18e eeuw, en in elk geval vanaf 1717 kan enige objectiviteit in de
geschiedenis van de vrijmetselarij worden geschetst.

Aan het einde van de 15e en het begin van de 16e eeuw ontstaat in Engeland en
Schotland een aantal verenigingen die regelmatig samenkomen om te vergaderen.
Vooral in Schotland was dit populair omdat de Schotse reformatie elke vorm van
gezelligheid en verenigingsleven uit de godsdienstbeleving verbannen had. Deze
vergaderingen hebben enerzijds een sociaal en gezellig karakter. Anderzijds
hebben deze vergaderingen een inhoudelijk of filosofisch karakter. Men komt
samen rond een bepaald inhoudelijk thema. Burgers en notabelen met veel tijd en
geld wensen zich te profileren en te ontplooien.

Deze samenkomsten worden tevens gekoppeld aan vormelijke elementen. De
vrijmetselarij gebruikt vormen die semantisch verwijzen naar de architecten en
steenhouwerssymboliek, zoals die in de middeleeuwen was gegroeid. Dit noemt men
speculatieve vrijmetselarij. Tezelfdertijd overigens waren gelijkwaardige
verenigingen actief rond andere symbolische thema's, bijvoorbeeld tabak. Deze
bestaan vandaag de dag niet meer, of zijn veel minder bekend.

Dat deze speculatieve vrijmetselarij in continuïteit staat met de middeleeuwse
bouwgilden wordt betwist omdat de draad zeer dun is en regelmatig onderbroken.
Voorstanders van deze stelling beroepen zich op het bestaan van Schotse
documenten, die dit afdoende zouden aantonen. Tegenstanders hebben kritische
opmerkingen over de bewijswaarde en doorwerking van deze spaarzame documenten.
Speculaties aangemoedigd door pseudohistorici zijn echter troef. Aldus kan men
in het beste geval slechts voor Schotland stellen dat de speculatieve
vrijmetselarij werkelijk afstamt van de operatieve vrijmetselarij. Het
gildewezen was op het Europese continent veel eerder verdwenen en stond zelfs in
de achttiende eeuw in een kwalijke ouderwetse geur.

Op 24 juni 1717 besloten vier speculatieve vrijmetselaarsloges, die alle in
Londen hun werkterrein hadden, zich te verenigen in een overkoepelende
organisatie, de Grand Lodge of London. Hierbij speelde de Franse Hugenoot John
Theophilus Desaguliers een belangrijke rol. Enkele jaren later werden de regels
dan ook geüniformiseerd en gecodificeerd. De vrijmetselarij won aan succes, en
groeide gestadig.

De Brit James Anderson stelt in 1723 de grondregels vast in zijn boek The
Constitutions of Freemasonry. Deze grondregels zijn gebaseerd op de zogenaamde
Old Charges (de Oude Plichten) en zijn compilatie van oude constituties en
regels van operatieve loges. De constitutie was aldus een versmelting van de
Gotische constitutie uit 1390, de Cooke-constitutie uit 1410, de Nigo
Jones-constitutie uit 1607 en de Wood-constitutie uit 1610. Deze zijn razendsnel
de bijbel van de vrijmetselarij geworden. Nu kan de verspreiding van de
vrijmetselarij over Engeland (1717), Ierland (1725), Schotland (1736), de Britse
kolonies en het Europese continent beginnen. Deze laatste begint in Frankrijk
(1726) en de Nederlanden.

In Frankrijk ontstaat de vrijmetselarij onder invloed van Charles Radclyffe te
Parijs. De Franse obediëntie, de Grand Orient de France, werd onafhankelijk van
de Engelse grootloge onder het grootmeesterschap van Hertog d’Antin.

Ook in Nederland schiet de vrijmetselarij wortel vanaf 1730. Ze verspreidt zich
eerst in het Westen van het land. Daar werd te 's-Gravenhage Loge L’Union Royale
op 19 november 1734 als eerste Nederlandse werkplaats onder de naam “Loge du
Grand-Maître des Provinces Unies et du ressort de la Généralité” opgericht. De
eerste bijeenkomst had plaats in de herberg “Lion d’Or” te Den Haag onder
voorzitterschap van Vincent la Chapelle. Met de komst van de loge L'Union
Provinciale in 1772 bereikte de vrijmetselarij ook Noord-Nederland.

In de eerste helft van de 18e eeuw veroordeelde de Katholieke Kerk de
vrijmetselarij. Zij verbood aan de katholieken om lid te worden van de
vrijmetselarij, op straffe van excommunicatie. Dit was het begin van een
onafgebroken twist tussen de vrijmetselarij en de Rooms-Katholieke Kerk, die tot
op heden bestaat. Evenwel bleven bijvoorbeeld gedurende de eerste honderd jaar
katholieke geestelijken lange tijd actief in de vrijmetselarij omdat het
kerkelijk verbod niet wereldlijk werd afgedwongen. In de 20e eeuw werden opnieuw
katholieke clerici ingewijd [bron?].

Tijdens de Franse Revolutie stonden vrijmetselaars in twee kampen: Jean-Paul
Marat was vrijmetselaar, Maximilien de Robespierre niet. Lafayette, aanvankelijk
aanhanger van de revolutie, later weer niet, was ook vrijmetselaar en overleefde
alles. Condorcet en de grootmeester van het Grand Orient de France werden
geguillotineerd. Edmund Burke, een Schotse vrijmetselaar bestreed de Franse
Revolutie. Thomas Paine, evenals Burke een belangrijk denker van het
liberalisme, was in eerste instantie een aanhanger van de Franse Revolutie die
uiteindelijk echter ternauwernood aan de guillotine ontsnapte.

In alle totalitaire regimes werden de loges opgeheven en de leden vervolgd
[bron?]. In 1951 werden in Roemenië vrijmetselaars om hun overtuiging door de
communisten terechtgesteld. Dit gebeurde ook onder het Nationaalsocialisme
waarbij de vrijmetselarij verdacht gemaakt werd als een volksvijandig element en
afgedaan werd als een geheime joodse samenzwering tegen het Duitse volk
(1933-1945). Het VNV sprak zich voor en onder de oorlog uit tegen de
vrijmetselarij. Een van de eerste acties na de Spaanse Burgeroorlog (1936-1939)
en de staatsgreep door militair dictator Francisco Franco was de oprichting van
de Bijzondere rechtbank voor de repressie van de vrijmetselarij en het
communisme die tot zijn opheffing in 1964 meer dan 60.000 processen gevoerd
heeft, het merendeel tegen vrijmetselaars.

De Vlaams Belang-kringen houden die traditie in ere en wijzen daarbij naar de
grote vermeende numerieke aanwezigheid van Franstalige vrijmetselaars en de
daarbij horende vermeende grote invloed in de Belgische magistratuur om hun
veroordeling tot racisme te verklaren.

De vrijmetselarij is een initiatiegemeenschap en komt in bijna alle landen van
de wereld voor[bron?], zij het dat zij niet overal even sterk aanwezig is. Zij
is van essentieel initiatieke aard (kent inwijding), wat haar in staat stelt de
mens te doen veranderen en te verbeteren en geeft aan ieder de mogelijkheid om
tot meer kennis te komen, om te Leren leren, om te leren aanvoelen, om te leren
delen met anderen, om te leren luisteren, zij het in alle discretie en met het
volste respect voor ieders leertempo. Aangezien zij noch een Kerk, noch een
school is, hangt de vrijmetselarij geen enkele doctrine aan en kent zij geen
dogma’s. Zij wil verdraagzaamheid en wederzijds respect verdedigen.

De broederband van de vrijmetselaars is een voorafspiegeling van een nieuwe
universalistische en kosmopolistische wereld, waar mensen van allerlei sociale
achtergronden, van alle rassen en standen, uit alle culturen kunnen toegelaten
worden. De vrijmetselarij is een universeel genootschap dat de broederlijkheid
onder alle mensen, de vervolmaking van de mens en de vooruitgang of evolutie van
de mensheid beoogt.

De vrijmetselarij gelooft essentieel in de maakbaarheid van de mens en de
samenleving via een constant proces van verbetering en perfectionisme door
middel van maçonnieke arbeid. Dit geloof in de maakbaarheid heeft een interne
component en een externe component:

Zij steunt hiertoe op het symbolisme van het bouwen, waarvan zij de specifieke
taal heeft ontleend. Naar buiten bestaat de belangrijkste opgave van een
vrijmetselaar uit charitatieve arbeid en het nastreven van kennis en
verlichting. Met behulp van ceremonieën en ritualen en tradities wijdt de
organisatie haar leden in in een levensfilosofie die gebaseerd is op vijf
grondidealen: Vrijheid, Gelijkheid, Broederlijkheid, Tolerantie en
Menselijkheid. Hierdoor plaatst de vrijmetselaar de mens in het centrum, en tot
centrale maatstaf der dingen.

In de reguliere vrijmetselarij kent men ook een symbool voor een hoger beginsel.
Ieder lid zal daaraan zijn eigen invulling geven. Meestal zal dit God zijn. Maar
voor verklaarde atheïsten kan dat ook een deïstische kracht in de natuur zijn
die doelgericht en zinvol streeft naar een hogere organisatievorm. Indien men
echter de wereld en het leven ziet, als toevallig ontstaan en in essentie
doelloos, dan zal de methode ook geen zin hebben.

Als eedverbond wordt de vrijmetselarij gekenmerkt door zijn eed, waardoor een
vrijmetselaar zwijgplicht zweert met betrekking tot het reilen en zeilen van de
vrijmetselarij en van andere vrijmetselaars. Wat in een loge gezegd wordt, moet
binnen de muren blijven. Dit is volgens de vrijmetselarij een voorwaarde voor
een volledig vrije en ongebonden uitwisseling van ideeën en meningen, zonder
angst voor repercussies.

Het begrip loge is meerduidig. Meer bepaald kan een vrijmetselaarsloge de
volgende betekenissen hebben:

De vrijmetselaars die elkaar vinden in een loge hebben diverse sociale en
maatschappelijke achtergronden. Ook beroepsmatig is een veelvoud van categorieën
vertegenwoordigd. Toch zijn academici, leerkrachten, filosofen en kunstenaars en
beoefenaars van vrije beroepen oververtegenwoordigd. Er bestaan zelfs loges
waarvan de leden allen tot dezelfde beroepscategorie behoren. Een klassiek
voorbeeld zijn militaire loges, die uitsluitend uit militairen bestaan.

In de hogere gradenvrijmetselarij wordt soms de benaming loge gebruikt, alhoewel
er ook andere benamingen zijn zoals priorij, kapittel, vallei enz.

De lagere gradenvrijmetselarij is als organisatie democratisch, maar ook sterk
hiërarchisch georganiseerd. Ieder lid kan zijn stem laten horen, maar via de
geëigende kanalen en structuren. De hogere gradenvrijmetselarij is ook sterk
hiërarchisch georganiseerd, maar de bestuursmacht wordt van bovenaf door
coöptatie uitgeoefend, en niet van onderuit door democratische verkiezing.

Individuele loges groeperen zich met andere loges en vormen hierdoor een
zelfstandige rechtsmacht. Dit is een overkoepelende vereniging van
vrijmetselaarsloges. Deze koepels worden obediënties genoemd, wat de blauwe
vrijmetselarij betreft, die in drie symbolische graden werkt. Wat de 'hogere
graden' betreft wordt zo'n koepel van individuele korpsen een jurisdictie
genoemd.

Obediënties worden meestal met de particuliere benaming grootloge of Grootoosten
aangeduid en jurisdicties met de particuliere benaming Opperraad.

De obediënties (en zeker Opperraden) zijn tegenwoordig binnen nationale grenzen
georganiseerd, hoewel er nog steeds veel obediënties bestaan met loges buiten de
landsgrenzen. Bijvoorbeeld in geval van landen die een belangrijk koloniaal
verleden kennen. Zo heeft de Grand Lodge of Scotland twee werkplaatsen in
België, heeft het Grootoosten van België werkplaatsen in Burundi en heeft het
Grootoosten der Nederlanden werkplaatsen in Suriname, Curaçao, Zimbabwe,
Zuid-Afrika, Aruba, Sint Maarten en Thailand. Het Grootoosten van Luxemburg
heeft onder andere werkplaatsen in Nederland en België.

Een van de uitzonderingen op de algemene regel van het binnen de nationale
grenzen werken vormt de Internationale Orde der Gemengde Vrijmetselarij Le Droit
Humain, die, na haar oprichting als Franse grootloge in 1893, vanaf 1899 een
internationale obediëntie geweest is en bovendien werkt van de eerste tot en met
de drieëndertigste graad, en aldus als obediëntie en als jurisdictie
functioneert.

Alle obediënties en jurisdicties zijn zelfstandige en onafhankelijke organismen
en erkennen geen hoger gezag dan zichzelf. Er is echter wel intensief onderling
nationaal en internationaal contact.

Een maçonnieke graad verwijst naar de lidmaatschapscategorie waar de
vrijmetselaar toe behoort en het niveau van inwijding. Het overgaan van de ene
graad van inwijding naar de andere graad van inwijding wordt filiatie genoemd.

De klassieke vrijmetselarij, zoals ze zich vanuit Engeland over de hele aarde
heeft verspreid, werkt via een drievoudig gradensysteem. Dit gradenstelsel
bestaat uit leerling, gezel en meester. De eerste twee graden zijn reeds
aanwezig in 1717. De meestergraad wordt slechts een volwaardige graad vanaf
1728.

Deze drie graden worden ook weleens de symbolische graden genoemd, en de
vrijmetselarij die hiermee werkt, wordt ook wel een blauwe vrijmetselarij,
Engelse vrijmetselarij (Craft masonry) genoemd. In principe werken de
obediënties tegenwoordig enkel met de drie basisgraden, en niet met hogere
graden. Men begint ingevolge de bouwsymboliek zoals die in de vrijmetselarij
gebruikt wordt

Naast de drie graden van de blauwe vrijmetselarij wordt er ook gewerkt in
'hogere' graden, die deel uitmaken van een zelfstandig meervoudig gradensysteem.
Deze beginnen waar de blauwe vrijmetselarij ophoudt.

Er bestaan twee grote systemen van 'hogere' gradenvrijmetselarij, die volledig
doorlopen, alle inwijdingselementen verder zullen uitdiepen. Dit zijn de Aloude
en Aangenomen Schotse Ritus enerzijds, en de York Ritus anderzijds. Daarnaast
bestaan er nog vele 'zij'graden, die slechts één, of enkele inwijdingselementen
uitdiepen.

Bijna alle obediënties en jurisdicties maken een scherp onderscheid tussen
basisgraden,de hogere graden en de zij-graden. Hierop zijn maar enkele
uitzonderingen, zoals Internationale Gemengde Vrijmetselaarsorde Le Droit Humain
of de Orde van Memphis-Misraïm. Er is dus geen automatische doorstroming van een
loge naar een korps.

Elke vrijmetselaarsloge maakt bij haar werking gebruik van een specifieke ritus.
Dat is een modelceremonieel die het verloop van de plechtige handelingen
beschrijft die in de loge worden uitgevoerd. Door het gebruik van een ritus
wordt de inhoud van de handeling benadrukt en in de verf gezet. Deze meestal
zeer oude ritussen dragen bij tot het decorum van een plechtigheid.

Voor belangrijke gebeurtenissen in de vrijmetselarij bestaan er plechtige
handelingen: bijvoorbeeld bij de verhoging van graad, de aanstelling van een
grootmeester, de oprichting van een loge, enzovoort. Iedere vrijmetselaarsloge
beoefent een zestal basisrituelen met betrekking tot de basisgraden van de
vrijmetselarij:

Het geheel van al deze aparte ceremoniën voor alle handelingen die in het leven
van een vrijmetselaarsloge voorkomen wordt een ritus genoemd. Alhoewel alle
riten dezelfde historische basis hebben, zijn er toch grote verschillen gegroeid
in de loop van de tijd.

Bij de keuze van een ritus zijn verschillende elementen belangrijk: de herkomst,
de inhoudelijke thema's, culturele en filosofische achtergronden, de kleding, de
attributen, de gebruikte ornamenten, de aankleding van de tempel en ga zo maar
door. Het gebruik van de ritus is een universeel gegeven in de vrijmetselarij.
Men kan het in deze zin goed vergelijken met andere riten zoals in de liturgie.

Het verschil is, dat de liturgie een eredienst aan God is, terwijl in de
vrijmetselarij het geloof in God zelfs niet noodzakelijk is. Men kent wel een
"symbool" de OBDH (Opperbouwmeester des Heelals), dat ieder op geheel eigen
wijze kan interpreteren, maar dat staat niet centraal in het rituele gebeuren
zelf.

De vrijmetselarij kent een verscheidenheid aan riten. Deze situatie is
historisch gegroeid. Volgens de maçonnieke ritenspecialist Jean-Marie Ragon zijn
er niet minder dan 52 verschillende riten die worden gehanteerd, en een
onnoembaar aantal regionale variaties[bron?].

De belangrijkste ritus voor het verlenen van de drie basisgraden zijn de
Emulationritus of Engelse Ritus voor de reguliere vrijmetselarij en de Franse
Moderne Ritus voor de irreguliere vrijmetselarij. In de hogere
gradenvrijmetselarij is de Aloude en Aangenomen Schotse Ritus of Schotse Ritus
de meest verbreide ritus. Minder frequent voorkomend, maar toch nog regelmatig
gebruikt is de Gerectificeerde Schotse Ritus of de Ritus van Memphis-Misraïm.

Het begrip regulariteit is omstreden binnen de bonte wereld van de
vrijmetselarij. Er bestaat grote discussie, zowel op hoofdlijnen als op details.
In algemene zin geldt dat "reguliere obediënties" erkend worden door de United
Grand Lodge of England

Onder reguliere vrijmetselarij wordt verstaan de vrijmetselarij die haar
oorsprong vindt in het ontstaan, beginselen, werking en structuur van de eerste
grootloge in Engeland in 1717 en die zich baseert op de traditionele beginselen
van de vrijmetselarij.

Vereist daarvoor is het exclusief masculiene karakter van de loge, de
aanwezigheid van een bijbel (of een ander heilig boek), passer en winkelhaak en
dat de loge opgericht is vanuit een reguliere loge. Ook de erkenning van het
bestaan van een Opperbouwmeester van het Heelal vanuit een deïstische
overtuiging behoort hiertoe. Een belangrijk kenmerk van de reguliere
vrijmetselarij is verder, dat deze niet direct religieus of politiek actief is
op maatschappelijk terrein. Zij respecteert ook expliciet de wetten van het
land. Mochten deze landelijke wetten tegen de vrijmetselaarsbeginselen indruisen
dan heffen deze loges zich op. In de regel wordt per land slechts één reguliere
obediëntie erkend.

De reguliere obediënties in de gehele wereld, erkennen elkaar over en weer. Toch
gaat er een zeer groot feitelijk gezag uit van een erkenning door de United
Grand Lodge of England (U.G.L.E.). Verder gaat er ook een groot gezag uit van de
Grand Lodge of Scotland (G.L.S.) en de Grand Lodge of Ireland (G.L.I.). Als deze
Britse obediënties een andere obediëntie als regulier erkennen, zullen alle
andere reguliere obediënties de facto volgen. Na de Tweede Wereldoorlog is dit
gezag een beetje verminderd. Vanaf dan zullen ook de Noord-Amerikaanse
obediënties delen in dit ongeschreven gezag.

Het is een goed gebruik dat leden bij alle aangesloten loges welkom zijn om te
visiteren, ofwel om bij elkaar op bezoek te gaan. Dat geldt dus voor alle
reguliere loges over de gehele wereld.

De reguliere vrijmetselarij is niet religieus. Daarvoor biedt de vrijmetselarij
te veel vrijheid aan leden om zelf meningen en ideeën te vormen met betrekking
tot zingeving en spiritualiteit. Wel erkent de vrijmetselarij een zekere hogere
macht, die echter voor eenieder een andere betekenis kan en mag hebben. Het
symbool van de Opperbouwmeester des Heelals (OBDH) kan o.a. geïnterpreteerd
worden als God, Allah, YHWH, Tao, Atman of Brahman, Demiurg of het teleologisch
principe in de natuur. In Scandinavische landen bijvoorbeeld is het lidmaatschap
van een reguliere loge slechts toegestaan, als de betrokkene belijdend christen
is en lid van de christelijke kerk. De Bijbel is symbool voor het religieus
richten van de gedachte.

In Nederland is de reguliere vrijmetselarij toonaangevend, net zoals in het
Verenigd Koninkrijk en de Verenigde Staten, Noord-Europa en alle voormalige
koloniale gebieden van deze landen. Vooral in protestantse cultuurgebieden staat
de reguliere vrijmetselarij sterk.

De irreguliere vrijmetselarij bestaat uit loges of obediënties die om één of
andere reden niet regulier zijn, of blijven. Indien een obediëntie een van de
beginselen van de vrijmetselarij niet aanvaardt, is dit voldoende om irregulier
te zijn, of te worden. De irreguliere vrijmetselarij respecteert ook expliciet
de wetten van het land.

Historisch werd het erkennen en aanroepen van de Opperbouwmeester van het Heelal
en de aanwezigheid van de Bijbel in landen en culturen die sterk katholiek
geïnspireerd zijn, een problematisch gegeven. De rooms-katholieke Kerk wijst de
vrijmetselarij integraal af, en dat heeft in het Zuiden van continentaal Europa
tot een radicalisering onder de vrijmetselaars geleid[bron?]. Dit heeft geleid
tot een uitgesproken vrijzinnigheid, waar geen plaats meer was voor verwijzingen
naar een persoonlijke God of Christelijke waarden[bron?]. De starre houding van
de rooms-katholieke kerk gericht tegen de vrijmetselarij, had tot gevolg dat de
irreguliere vrijmetselarij uitgesproken anti-klerikaal werd[bron?].

De nationale obediëntie van Frankrijk, het Grand Orient de France (G.O.d.F.),
heeft in het laatste kwart van de 19e eeuw elke verwijzing naar de
Opperbouwmeester van het Heelal en Christelijke beginselen uit haar werking en
statuten geschrapt. Hierdoor verloor deze obediëntie haar erkenning als
reguliere obediëntie. Sedertdien is deze irreguliere vorm van vrijmetselarij
verder gegroeid, en is ze sterk vertegenwoordigd in België, Frankrijk, Spanje,
Portugal, Italië, voormalige koloniale gebieden van deze landen en Zuid-Amerika.
Vooral in katholieke cultuurgebieden staat de irreguliere vrijmetselarij sterk.

Ook het verbod op vrouwelijke leden in de loges heeft tot een structurele breuk
met de reguliere vrijmetselarij geleid. In 1893 werd daardoor in Frankrijk een
Vrijmetselaars grootloge opgericht voor mannen en vrouwen onder de naam Le Droit
Humain. In 1899 werd deze grootloge internationaal Internationale Gemengde
Vrijmetselaarsorde Le Droit Humain, die Loges heeft in 60 landen, met ca. 27.000
leden. Het grootste aantal leden en werkplaatsen telt ze echter in Frankrijk en
België. Gemengde obediënties zijn altijd irregulier. In het Engels wordt dit
Co-Freemasonry en in het Frans Maçonnerie Mixte genoemd. In 2001 verliet een
groep vrijmetselaren de Belgische federatie van Le Droit Humain om een nieuwe
orde op te richten. Zo ontstond op 11 november 2006 Lithos Confederatie van
Loges. Lithos CL staat garant voor een niet-dogmatische gemengde vrijmetselarij
waarbinnen de loges volledige autonomie bezitten.

Indien men eenmaal lid is begint men als leerling. Vervolgens wordt de leerling
gezel en daarna meester, graden genoemd. De verschillende inwijdingen hebben
ieder een symbolische betekenis, die op iedere persoon een andere indruk kan en
mag hebben. Er zijn daarbij geen dwingende regels die zeggen, hoe iemand dient
te denken of te handelen. De rituelen hebben wel een symbolische structuur en
vorm, welke een zekere zingeving kan bieden.

In principe dient diegene die lid wil worden van de vrijmetselarij, zelf het
initiatief te nemen door zich aan te melden bij een loge. Dit als uitdrukking
van het vrijmetselaarsbeginsel Op u komt het aan.

In de meeste landen, voornamelijk gebieden waar de reguliere vrijmetselarij
sterk staat zoals Nederland, zal men dus niet voor het lidmaatschap worden
uitgenodigd, zoals vaak wordt gedacht. Het aanmelden kan bij een loge via de
secretaris van die loge of via een ander lid. Voorwaarde is dat het aspirant-lid
de Ordegrondwet ondertekent. In Nederland dient iedere loge als vereniging met
rechtspersoonlijkheid te zijn ingeschreven in het register van de Kamer van
Koophandel. Tevens worden er regelmatig openbare bijeenkomsten georganiseerd
voor belangstellenden. In tegenstelling tot de vrijmetselarij in België, lijkt
er in Nederland meer openheid te zijn. Zo worden op de website van het
Grootoosten der Nederlanden de telefoonnummers en e-mailadressen van al hun
loges in Nederland vermeld. Bij sommige loges kan men daar zelfs de agenda en de
namen en adressen van sommige leden vermeld zien. Het staat de leden vrij om
zich als lid bekend te maken of niet. Het zal duidelijk zijn dat de namen van
hun leden niet zomaar door de loges bekend worden gemaakt. Tegenwoordig beroept
de vrijmetselarij zich hierbij op de privacy en wet persoonsregistratie, maar
van oudsher is het lidmaatschap geheim en bepaalt de vrijmetselaar zelf of hij
dit publiekelijk bekendmaakt. Dat in Nederland een aspirantlid zichzelf
aanmeldt, betekent niet dat vrijmetselaars zelf niet actief betrokken zouden
zijn bij het zoeken naar aspirantkandidaten. Het grootste deel van de leden is
bekendgeraakt met de vrijmetselarij door familie, vrienden en kennissen.

In België kan is in de praktijk moeilijk, aangezien er van bijna geen enkele
vrijmetselaarsloge adressen, telefoonnummers, e-mailadressen, verslagen of namen
van voorzitters of secretarissen gepubliceerd worden en er ook geen vrij
toegankelijke zittingen bestaan. Bij enkele schaarse loges is contact mogelijk
via een website. Daarom wordt er bewust uitgekeken door leden naar potentiële
kandidaten, worden zij doorgelicht en worden deze daarna benaderd. In de
voorwaarden van de grootloge van België staat te lezen: Als voorwaarde geldt
reeds eeuwenlang dat een kandidaat een vrij man is van goede naam. Hiermee
bedoelen ze dat de kandidaat iemand is die zich bewust is van zijn eigen
beperkingen daar waar het gaat om het kennen van waarheid en niet gehinderd
wordt door (geloofs)dogma's. Dit laatste is een verwijzing naar sommige
dogmatische interpretaties van geopenbaarde religies, zoals gangbaar in het
protestants en katholiek christendom, jodendom en de islam. Dogmatische
opvattingen passen niet in de vrijmetselarij als zij de harmonie met
andersdenkenden in de weg staat. Mensen van alle religies zijn welkom zich als
kandidaat aan te melden en kunnen lid worden.

De periode tot uiteindelijke toelating duurt meestal ongeveer een jaar.
Gedurende deze periode vinden verschillende ontmoetingen plaats met
vrijmetselaars van de betreffende loge. Meester-Vrijmetselaars zelf stemmen niet
over het lidmaatschap van een kandidaat. Alleen indien er sprake zou zijn van
uitzonderlijke situaties, zoals ernstige strafbare feiten, zal een vrijmetselaar
bezwaar maken tegen een kandidaat. In dit opzicht verschilt de situatie in
Nederland niet van die in België.

De vrijmetselarij heeft zelf altijd hooggehouden dat ze voor de buitenwereld
niets te verbergen heeft. De opname in de Orde gaat namelijk door middel van
zogenoemde inwijding. Over deze inwijdingen worden de details niet naar buiten
gebracht, want de nieuweling krijgt te maken met bepaalde verrassingen waarvan
hij niet vooraf op de hoogte mag zijn.

Elke graad is een stap in het proces van inwijding. Steeds worden andere
inzichten en ervaringen aangedragen met behulp van de vrijmetselaarssymbolen.

In antimaçonnieke geschriften, zoals van de hand van Leo Taxil, wordt de
vrijmetselarij verweten een organisatie te zijn die in het geheim tracht de
staatsmacht te verwerven, of de transformatie van de samenleving wil
bewerkstelligen op weg naar één totalitaire en globale wereldregering (Nieuwe
Wereldorde). Ook wordt in deze geschriften de vrijmetselarij verweten in het
geheim Satan onder de naam Lucifer of Lichtdrager te aanbidden.

In België heeft onderzoeksjournalist Jan Puype in april 2005 het voorstel gedaan
om politici en ambtenaren te verplichten, bekend te maken of ze tot besloten
genootschappen zoals de vrijmetselarij of het (onterecht als besloten
gekarakteriseerde) Opus Dei behoren. Toen de Britse Labour Party uit het
Verenigd Koninkrijk een dergelijk voorstel deed in het Europees Parlement werden
ze door politici van bevriende socialistische partijen uit het Zuiden van Europa
teruggefloten. Door journalisten en politici uit de Independence Party werd dit
uitgelegd als bewijs, dat velen hun vrijmetselaarschap niet wensten te
openbaren.

In 2006 bestond de Nederlandse vrijmetselarij 250 jaar. Zij is daarmee de oudste
Nederlandse vereniging met rechtspersoonlijkheid.

Het bekendste logo van de vrijmetselarij bestaat uit een passer en een
winkelhaak - eertijds de hulpmiddelen van een metselaar. Meestal ziet men de
passer liggend op de winkelhaak - maar dat mag alleen een meestervrijmetselaar.
Een leerling legt de winkelhaak boven op de passer en een gezel legt ze
gekruist: aan de ene kant de passer boven en aan de andere kant de winkelhaak.

Een ander logo, dat men soms als reversspeldje aantreft, bestaat uit een stok
met twee ballen. Het is een woordspeling met de naam van Tubal-Kaïn, die volgens
de Bijbel de eerste smid was en het grote voorbeeld van de vrijmetselaars is. In
het Engels klinkt zijn naam als "two ball cane".

In Oorlog en Vrede (1865-1869) beschrijft Tolstoj de inwijding van de
hoofdpersoon Pierre. De vermelde rituelen lopen redelijk evenwijdig met de
rituelen die in de huidige loges worden opgevoerd. Alleen zijn er van land tot
land verschillen. Bovendien werden de rituelen in de loop der tijden
vereenvoudigd zonder dat de essentie verloren ging. Ook zijn individuele loges
tot op zekere hoogte vrij hun rituelen net even anders op te voeren.

Ook de bekende componist Wolfgang Amadeus Mozart was een vrijmetselaar en tevens
lid van een loge. De door hem gecomponeerde opera, naar een libretto van de
eveneens vrijmetselaar zijnde Emanuel Schikaneder, Die Zauberflöte (1791) is
doordrenkt van maçonnieke ideeën en beschrijft enkele inwijdingsrites. Ook de
spreuk "sei standhaft, duldsam, und verschwiegen" is een letterlijk citaat uit
deze rituelen. In 1785 schreef Mozart de vijf minuten durende hoogst indringende
"Maurerische Trauermusik" (KV 477) in c-mineur voor een deel van het rituaal.

Niet alleen in de klassieke muziek hebben vrijmetselaren van zich laten horen,
ook zijn er invloeden in de hedendaagse popmuziek. De Nederlandse band Freestone
heeft zelfs een compleet album aan de vrijmetselarij gewijd in 2008. Ultravox
gebruikte Vrijmetselaarssymboliek op de platenhoes van de single Hymn uit 1982.

In het Vrijheidsbeeld (1886) zijn enkele symbolen van de vrijmetselarij
verwerkt. Zij is het geesteskind van de beeldhouwer Frédéric Bartholdi en de
architect Gustave Eiffel, beiden vrijmetselaar.

De Tsjechische kunstenaar Alfons Mucha (1860-1939), bekend van zijn
Jugendstilschilderingen met symbolistische invloeden, en de Spaanse architect
Antoni Gaudí (1852-1926), hoewel kortstondig, waren eveneens vrijmetselaar.

Ook in het urbanisme kan men vrijmetselaarssymboliek terugvinden. Voorbeelden
hiervan zijn Washington D.C. en in het Warandepark te Brussel.

Het Brusselse Justitiepaleis van de architect Joseph Poelaert, op het moment van
de bouw het grootste overheidsgebouw ter wereld, is rijk aan
vrijmetselaarssymboliek.

Voor een overzicht van voorbeelden van vrijmetselaarskunst zie
Categorie:Vrijmetselaarskunst en voor een overzicht van muziek voor en door
vrijmetselaren zie de Lijst van maçonnieke muziek.

In de Lage Landen is de vrijmetselarij actief in Nederland, België en Luxemburg.
De vrijmetselarij in België is numeriek meer dan dubbel zo groot als de
vrijmetselarij in Nederland. In regel is de Nederlandse vrijmetselarij regulier,
en de Belgische en de Luxemburgse vrijmetselarij irregulier.



https://nl.wikipedia.org/wiki/Majorca

Majorca (Catalaans, Spaans en meestgebruikte spelwijze: Mallorca) is het
grootste eiland van de Gymnesiae en de Balearen, een eilandengroep in de
Middellandse Zee behorende tot Spanje. De oppervlakte bedraagt 3640 km² en er
wonen circa 858.000 mensen. Majorca is tevens een bestuurlijke eenheid binnen de
Balearen met een eigen volksvertegenwoordiging, de Eilandraad (Consell Insular).
De hoofdstad is Palma de Mallorca, dat tevens de hoofdstad van de Balearen is.
De officiële talen zijn het Catalaans en het Spaans; de lokale Catalaanse
spreektaal heet het Mallorquín. De naam Majorca komt van de Griekse kolonisten
die op het eiland de gezegende tempel voor Heracles Maliorcas oprichtten.

Het eiland werd in 123 voor Chr. door de Romeinen veroverd, die er de stad Palma
stichtten. Na hen verschenen achtereenvolgens de Vandalen (450 na Chr.), de
Byzantijnen (534) en de Moren (902). In 1229 ondernam Jacobus I van Aragón
(Spaans: Jaime I, Catalaans: Jaume I) met Aragonese troepen een invasie en
veroverde in december Palma. De moslims bleven echter tot 1231 militair
weerstand bieden in het gebergte. Van 1276 tot 1344 was het eiland een
zelfstandig koninkrijk. In deze tijd waren afwisselend Palma de Mallorca en
Perpignan de hoofdstad van het koninkrijk. Daarna werd het eeuwenlang een
provincie van Aragón. Autonomie kreeg het (met de andere Balearen) pas in 1983.

In juli 2009 heeft de ETA op Majorca in de plaats Palma Nova een bomaanslag
gepleegd, waarbij twee agenten van de Guardia Civil in hun dienstwagen om het
leven kwamen. De aanslag was de eerste ETA-aanslag ooit op de Balearen. In het
verleden was wel reeds een poging van de ETA om de Spaanse koning Juan Carlos,
die op Majorca een zomerverblijf heeft, te vermoorden, verijdeld.

De bekende toptennissers Rafael Nadal en Carlos Moyà, en MotoGP coureur Jorge
Lorenzo zijn op Majorca geboren. Op het eiland wordt in Calvià het WTA-toernooi
van Majorca georganiseerd. Verder is de hoofdstad Palma de Mallorca de
thuishaven van twee voetbalclubs: Real Mallorca en Club Deportivo Atlético
Baleares.

Een ander sportevenement dat jaarlijks wordt gehouden op Majorca is de Challenge
Mallorca (ook bekend als de Volta Ciclista a Mallorca). Deze wielerronde bestaat
uit vijf losstaande wedstrijden, Trofeo's. De Challenge Mallorca bestaat sinds
1992 en werd al gewonnen door grote namen als Laurent Jalabert, Alex Zülle en
Alejandro Valverde.

Er zijn veel golfbanen op Majorca. De beroemdste zijn de Arabella Golf Mallorca
(54 holes) in Palma, de Pula Golf in Son Servera, waar de Mallorca Classic van
2004-2007 werd gespeeld en de Santa Ponsa Golf (45 holes) in Santa Ponsa, waar
onder meer 7x het Open de Baleares werd gespeeld.

Majorca is een zeer populaire toeristenbestemming, die vooral door Duitsers en
Britten wordt bezocht. De bekendste en meest bezochte badplaatsen liggen in het
zuiden. Het middelpunt van de reeks badplaatsen is het strand Playa de Mallorca,
dat grenst aan de stad Palma de Mallorca. Palma Nova, en Santa Ponça liggen ten
westen van de hoofdstad, El Arenal, Playa de Palma en Ca'n Pastilla liggen ten
oosten van de hoofdstad. In het noorden ligt Alcúdia, ook een geliefde
vakantiebestemming vooral voor ouders met jonge kinderen. Het eiland wordt niet
alleen in de zomer veelvuldig bezocht maar is ook geliefd bij mensen die graag
overwinteren.

Het eiland is bereikbaar via de Luchthaven Palma de Mallorca of per veerboot
vanuit Barcelona, Valencia of Dénia.

Hoogtepunten van Majorca zijn Cap Formentor, Valldemossa (o.a. het
Kartuizerklooster) en Sóller, en natuurlijk de druipsteengrotten, de grootste
van deze grotten vindt men bij Porto Christo, de grotten van Ham en Drach.



https://nl.wikipedia.org/wiki/Kreta

Kreta (Grieks: Κρήτη, Kriti) is het grootste van de Griekse eilanden, en is in
grootte het vijfde eiland in de Middellandse Zee. Het eiland vormt, samen met
een paar kleine nabijgelegen eilanden, tevens de zuidelijkste van de dertien
Griekse regio's.

Door de gunstige ligging tussen de kusten van Klein-Azië, Cyprus, Egypte en
Syrië heeft Kreta, dat ook wel bekend is onder de Venetiaanse benaming Candia,
een lange geschiedenis als centrum van de zeehandel. Tussen 1600 en 1400 v.Chr.
bereikten de Kretenzers door die ligging een hoog beschavingspeil, dankzij hun
heerschappij die op zeemacht berustte.

De oudste tekenen van beschaving op Kreta dateren uit ongeveer 6500 v.Chr. toen
volkeren uit Klein-Azië zich naar het eiland begaven. Deze periode staat bekend
als het Neolithicum en kwam ten einde rond ongeveer 3000 v.Chr.

Ongeveer 3300 v.Chr. ontwikkelde zich op het eiland de Minoïsche beschaving. Het
was de eerste grote beschaving van het gebied rond de Egeïsche Zee. De Minoïsche
periode was van 3300 v.Chr. tot 1450 v. Chr.

Deze bracht goede zeevaarders, handelaars en landbouwers voort. Omdat zij
vrijwel de gehele oostelijke Middellandse Zee onder controle hadden en vrijwel
geen vijanden hadden, konden zij zich ontwikkelen tot een bijzonder hoge
beschaving. Knossos was vermoedelijk een belangrijk ceremonieel en politiek
centrum. In deze periode was er grote welvaart op Kreta vanwege de handel met
Griekenland, het Middellandse Zeegebied, Egypte en Syrië. Ook de vruchtbare
grond van Kreta die olie, graan en wijn leverde zorgde voor grote welvaart. De
paleizen vormden de economische centra. De ruïnes van deze paleizen zijn op
verschillende delen van het eiland te vinden. Het paleis van Knossos bevatte
goed ingerichte vertrekken met muurschilderingen, sommige van levensgroot
afgebeelde mensen, stieren en dolfijnen. Andere onderwerpen zijn religieuze
optochten, dansers, fabeldieren, lelies en vogels.

Aan deze Minoïsche beschaving kwam rond 1200 v.Chr. een einde. Dit wordt vaak in
verband gebracht met een waarschijnlijk allesverwoestende vulkaanuitbarsting. In
deze gebeurtenis ziet men zelfs de aanleiding voor de legende van Atlantis.
Dendrochronologisch onderzoek heeft echter uitgewezen dat de Thera uitbarsting
ruim vier eeuwen voordien (1628 v.Chr.) heeft plaatsgevonden.

Toen het economisch niet meer goed ging, werd Kreta veroverd door de Myceners
uit het Griekse gebied. De Minoïsche cultuur bleef daarbij overeind. Een van de
belangrijkste dingen uit deze tijd was dat er aan goudbewerking werd gedaan.

Rond 1100 v.Chr. was er veel onrust en onzekerheid, waardoor een migratiegolf
naar Cyprus op gang kwam. Rond 1000 v.Chr. trokken Dorische volken vanuit het
Griekse vasteland naar Kreta, die de ijzerbewerking meebrachten. Dit wordt de
Dorische tijd genoemd. Deze periode wordt ook de "donkere periode" van de
geschiedenis van Kreta genoemd, omdat er vaak oorlogen tussen de steden gevoerd
werden, vooral omdat er weinig voedsel was door gebrek aan landbouwgrond. In de
eeuwen daarna (ongeveer 800 v.Chr. tot ongeveer 500 v.Chr.) waren er veel
kunstenaars op Kreta die veel beelden maakten. In de klassieke periode (480-323
v. Chr) werd de techniek van het slaan van munten geïntroduceerd. Tijdens deze
periode was Kreta niet echt in beeld want Kreta had niet veel macht. Alexander
de Grote was namelijk aan de macht in het buurland Macedonië aan het eind van de
klassieke periode. Alexander de Grote overleed in 323 v. Chr. In de
daaropvolgende 2250 jaar hebben achtereenvolgens Romeinen, Arabieren,
Byzantijnen, Venetianen en Turken het eiland overheerst.

In 365 n.Chr werd Kreta getroffen door een zware aardbeving en als gevolg
daarvan een tsunami, die grote schade aanrichtte. Veel gebouwen werden helemaal
vernietigd. Delen van West-Kreta kwamen tot negen meter hoger te liggen.

De tijd van de Kruistochten was nu aangebroken en na de bezetting van
Constantinopel in 1204 kwam Kreta in handen van Bonifatius van Montferrato.
Bonifatius had eigenlijk de nieuwe keizer van Constantinopel moeten worden, maar
de Venetianen verkozen Boudewijn VI van Henegouwen. Aan Bonifatius werd Kreta
toegewezen, maar hij verkocht het eiland spoedig aan Venetië. Even probeerden de
Genovezen alsnog het eiland te veroveren maar het waren uiteindelijk de
Venetianen die het definitief innamen. Zo kwam Kreta onder Venetiaanse
heerschappij. Deze periode duurde 450 jaar lang. De Venetianen bevolkten het
eiland met militairen aan wie ze grote grondgebieden gaven. Dit had tot gevolg
dat er tal van opstanden waren van de Kretenzische bevolking. Deze opstanden
werden steeds met harde hand neergeslagen.

Na de val van Constantinopel in 1453 groeiden de Venetianen en Kretenzers meer
naar elkaar toe. Dit kwam waarschijnlijk ook door de angst voor de gezamenlijke
vijand, de Ottomanen. Veel Kretenzers leerden Italiaans en gingen naar Venetië
om te werken of te studeren. Vanaf circa 1454 en voor twee eeuwen lang kende
Kreta een enorme culturele bloei, het was de tijd van de Kretenzische
Renaissance. Schilderkunst, architectuur, beeldhouwkunst, literatuur, onderwijs,
alle vormen van kunst kenden hoogtij. De Venetiaanse kenmerken van Kreta uit die
periode zijn nog steeds op het eiland te zien.

In 1645 vielen de Ottomaanse Turken Kreta binnen. De verovering maakte abrupt
een einde aan de Kretenzische Renaissance. Dit was het ook het begin van een
langdurige onderdrukking van de lokale bevolking door de Turken. De Venetianen
verlieten het eiland, maar ook veel Kretenzers gingen ergens anders wonen. De
Kretenzers moesten hoge belastingen betalen. Vanaf het einde van de 18e eeuw
kende Kreta nog zwaardere tijden en in de 19e eeuw braken er opstanden uit.

De opstand was echter geenszins voorbij. Op beperkte schaal smeulde de opstand
verder, maar na het drama van het Arkadi-klooster in 1866 werd het verzet tegen
de Ottomanen heviger.

In 1879 dwongen de toenmalige grote mogendheden (Engeland, Frankrijk, Rusland en
Italië) het Ottomaanse Rijk tot het verdrag van Chalepa (Chalepa is een dorp
vlak bij Chania), dit hield in dat de Kretenzers meer vrijheid kregen en het
Grieks als officiële taal erkend werd. Ondanks de toegewezen beperkte rechten
gingen de bezetters door met het onderdrukken van de Kretenzers. In 1898 kreeg
Kreta zijn vrijheid. De reactie van het op Kreta aanwezige Ottomaanse leger was
het vermoorden van onschuldige burgers, het verbranden van huizen en het beroven
van winkels. De grote machten reageren nu pas echt en versnelden de
terugtrekking van de Ottomanen.

Kreta was nu behoorlijk zelfstandig, maar veel inwoners wilden bij Griekenland
horen. Grootmachten zoals Engeland en Italië hadden hun eigen belangen en vonden
dat Kreta niet tot Griekenland moest horen. Kreta werd daarna tijdelijk bestuurd
door de Griekse prins George als gouverneur, maar stond nog wel onder de
soevereiniteit van de Ottomaanse Sultan. Bij het Verdrag van Boekarest op 10
augustus 1913 werd Kreta uiteindelijk opgenomen in het Koninkrijk Griekenland na
de Griekse overwinning in de Balkanoorlogen.

De Kretenzische bevolking werd door Griekenland met open armen ontvangen. Ook
tijdens de Eerste en Tweede Wereldoorlog hebben Kretenzers voor Griekenland
gevochten. In mei 1941 landden Duitse parachutisten in het westen van Kreta in
een poging het eiland over te nemen. Na een zware strijd tussen Australiërs,
Nieuw-Zeelanders en Grieken enerzijds en Duitsers anderzijds, viel Kreta
uiteindelijk in handen van de Duitsers. Het was de eerste grootschalige
luchtlandingsoperatie uit de geschiedenis die zo kostbaar was dat de Duitsers
nooit meer een belangrijke luchtlandingaanval zouden uitvoeren. Door sommige
historici wordt de grote moeite van de Duitsers om op Kreta snel resultaat te
boeken geweten aan de verliezen van de Luftwaffe tijdens de slag om Den Haag.
Verschillende verzetsorganisaties streden de volgende jaren met Britse hulp,
verder tegen de Duitse bezetting. Deze bezetting was wreed. Dorpen werden
platgebrand en burgers geëxecuteerd.

De oppervlakte van Kreta bedraagt ruim 8300 vierkante kilometer. Kreta ligt in
het zuiden van de Egeïsche Zee en vormt de grens met de Libische Zee. Het eiland
is 260 kilometer lang en de breedte varieert van 12 kilometer (bij Ierapetra)
tot 70 kilometer (tussen Heraklion en Lithinon). Het eiland heeft een omtrek van
ongeveer 1050 km.

Kreta is zeer bergachtig en van West naar Oost zijn er drie gebergtes te
onderscheiden. In het Westen bevindt zich de Lefka Ori (Witte Bergen), waarvan
met 2452 meter de Pachnes de hoogste top is. Deze bergen zijn gedurende de
winter altijd wit en zelfs tot begin juni kan van grote afstand de resterende
sneeuw worden gezien. De Samariakloof loopt door dit gebergte. In het centrale
deel van Kreta bevindt zich het Idagebergte met de Ida Psiloritis als hoogste
berg (2456 meter). In het Oosten ligt bij de Lassithihoogvlakte het
Diktigebergte, waarvan de Dikti met 2148 meter de hoogste berg is. De bergen
bestaan grotendeels uit kalksteen en herbergen veel grotten en tegen de 50
kloven. Er lopen verspreid over Kreta een aantal kleine riviertjes die een groot
deel van het jaar droog staan.

De kustlijn heeft een lengte van ruim 1050 km. De zuidkust van Kreta kenmerkt
zich door de steile rotswanden en door sterke erosie. De noordkust is relatief
vlakker en aan deze zijde bevinden zich dan ook de meeste stranden. De weinige
strandjes aan de zuidkust liggen meestal in afgelegen baaien. De afstand tussen
Kreta en het vasteland van Griekenland bedraagt ongeveer 100 km. Zo'n 300 km ten
zuiden van Kreta ligt het Afrikaanse land Libië.

Rondom Kreta ligt een aantal kleinere eilanden, die bij Kreta horen. Het
grootste is Gavdos (29,6 km²), dat ten zuiden van Chora Sfakion in de Libische
Zee ligt. Vlak bij Gavdos ligt het kleinere Gavdopoula (2,6 km²). Ten zuiden van
Ierapetra ligt het onbewoonde Chrisi (4,7 km²). Koufonisi (5,3 km²) ligt
oostelijk van Chrisi. Ten noorden van de hoofdstad Iraklion ligt Dia.

De grootste stad van Kreta is Iraklion (Heraklion) met ongeveer 175.000
inwoners. Heraklion is de vierde stad van Griekenland na Athene, Thessaloniki en
Patras. Andere belangrijke steden zijn Chania (± 65.000 inw.) in het
noordwesten, Rethimnon (± 32.000 inw.) dat precies tussen Iraklion en Chania in
ligt en Agios Nikolaos (± 15.000 inw.) in het noordoosten. In het zuidoosten (op
het smalste gedeelte van het eiland; 12 km) ligt Ierapetra met ± 14.000
inwoners. De inwonersaantallen schommelen omdat na het toeristische seizoen een
groot aantal mensen zich weer terugtrekken op het vasteland.

Administratief is het eiland opgedeeld in vier regionale eenheden (perifereiaki
enotita): Chania (Χανιά), Rethymno (Rethimnon) (Ρέθυμνο), Iraklion (Ηράκλειο) en
Lassithi (Λασίθι). Voor 2011 hadden deze de status van prefectuur (nomos): sinds
dat jaar hebben deze geen eigen bestuur meer.

Het inwonertal bedroeg in 2007 zo'n 600.000 waarvan ongeveer de helft in het
departement Iraklion woont. Het havenstadje Ierapetra (14.000 inw.) is de meest
zuidelijke stad van Europa.

Kreta heeft een Middellandse Zeeklimaat met droge, hete zomers en milde
regenrijke winters. In de zomer liggen de gemiddelde dagtemperaturen op
zeeniveau rond de 30 °C met uitschieters naar 40 °C. In de winter bedraagt de
gemiddelde middagtemperatuur op zeeniveau circa 15-20 graden hoewel koudere
perioden wel voorkomen. De minimumtemperaturen liggen dan net boven het
vriespunt, hoewel nachtvorst wel voorkomt. Natuurlijk gelden in de bergen lagere
temperaturen, in de zomer is het daar meestal aanmerkelijk koeler, rond 20-25
graden met 's nachts een sterke afkoeling tot 5 à 10 graden. In de winter liggen
er dikke pakken sneeuw op de toppen. Er is zelfs een skipiste aanwezig (omgeving
Anogia).

In de winter staat Kreta onder invloed van Genua-depressies, dat zijn depressies
die ontstaan in de westelijke Middellandse Zee en van daaruit oostwaarts
trekken. Doordat in de winter de luchttemperatuur lager is dan die van het
zeewater (dan ca. 16 graden) ontstaat plaatselijk een onstabiele situatie
waardoor makkelijk neerslag zal vallen. Naarmate in het voorjaar de
luchttemperatuur hoger wordt, verdwijnt de onstabiliteit en kan de lange droge
zomer beginnen. Wanneer dit omslagpunt is bereikt hangt samen met de hoeveelheid
en sterkte van de depressies—deze hangen samen met veel bewolking die de zon
tegenhoudt en met veel neerslag die door verdamping het land afkoelt, wat
opwarming door de zon tegenwerkt. De regens in het najaar kunnen al vroeg in
september beginnen, of pas eind oktober of zelfs in november. De temperatuur
blijft in deze periode aangenaam. Als de luchttemperaturen ten slotte zakken
onder het niveau van de (in de zomer flink gestegen) watertemperaturen, treedt
instabiliteit op waardoor de kans op regen sterk stijgt. Ook de hoogte boven
zeeniveau speelt een rol: de bergen ontvangen doorgaans (veel) meer regen dan
het laagland. Zo krijgen de Lefka Ori circa 2000 mm regen per jaar tegen Vai aan
de oostkust circa 500 mm per jaar. Toch valt in de zomer (juni-augustus) ook in
de bergen vaak helemaal geen neerslag.

Kreta staat bekend om het 'aangename' klimaat, wat inhoudt dat het er zelden
benauwd is. De ligging omringd door zee houdt in dat het op Kreta haast altijd
wel waait. De meest gebruikelijke winden waaien uit het westen. In de zomer kan
een sterke noordenwind, de Meltemi, opsteken, die dagenlang kan aanhouden en
voor flinke afkoeling zorgt; in de winter waait soms de Notia, die lijkt op de
föhn. Deze wind uit de Sahara is van oorsprong droog, verliest eventueel vocht
als hij tegen de centrale bergen van Kreta opstijgt om dan tijdens de daling
naar de noordkust sterk op te warmen. Het is een stoffige, sterk drogende wind
die als vervelend wordt ervaren. Hij laat ook overal een rood laagje stof
achter. Dit zijn echter uitzonderingen. Een andere factor die het klimaat van
Kreta aangenaam maakt is de matigende invloed van de zee waardoor het 's zomers
nooit snikheet wordt; de middagtemperaturen in Iraklion en Chania liggen 's
zomers vaak rond 30 graden terwijl die op het Griekse vasteland ruim boven de 35
graden uitkomen. Ook de winters op Kreta zijn gematigder, en door de zuidelijke
ligging zachter, dan die in (bijvoorbeeld) Athene.

De veestapel omvat schapen en vooral geiten. Bekend is natuurlijk de geitenkaas
of feta en de kaas en yoghurt van de schapen. De veeteelt concentreert zich
voornamelijk in de bergachtige regio's. De Kretenzische wijnbouw gaat terug naar
de Minoïsche tijd en wordt ook al voor de export verbouwd. De totale oogst per
jaar ligt tussen de 150.000 en 200.000 ton druiven. De visserij is nog steeds
een vrij belangrijke bedrijfstak, hoewel de Egeïsche Zee ernstig overbevist en
vervuild is. In elke haven liggen wel vissersboten.

Kreta is veruit de populairste vakantiebestemming van Griekenland, gevolgd door
de eilanden Kos en Rodos. Het Griekse vasteland, waaronder de hoofdstad Athene,
wordt veel minder bezocht.

Het massatoerisme vindt voornamelijk plaats tussen Iraklion en Malia aan de
noordkust van Kreta. Dankzij het toerisme[bron?] bedraagt de werkloosheid onder
de beroepsbevolking maar 4%, terwijl het gemiddelde in Griekenland op 23% ligt.
Het binnenland en de zuidkust zijn veel minder toeristisch. Hier wordt
bijverdiend door kamerverhuur en het maken van handwerk.

Het eiland Kreta is ontstaan door het over elkaar schuiven van Europese en
Afrikaanse tektonische platen, op vergelijkbare wijze als waarop de Alpen en de
Himalaya zijn ontstaan.

De Kretenzische flora is van een uitzonderlijke diversiteit: er groeien 2170
verschillende soorten planten en bloemen (in heel Griekenland, naar schatting,
ruim 6000) en vele daarvan komen alleen op Kreta voor: het Kretenzische
zonneroosje, de Kretenzische iris, de Kretenzische pijpbloem, de Kretenzische
zwaardlelie en de Diktamo, verwant aan onze majoraan. De meest zeldzame soorten
worden in de bergen gevonden. Ook wilde kruiden worden voornamelijk in de bergen
gevonden, waarbij salie, marjolein, tijm en dragon het meest gekend zijn.

Eind april tot begin mei bloeien 25 soorten orchideeën. Tussen een 'vroeg' en
een 'laat' voorjaar kan wel zes weken tijdsverschil zitten. In een laat voorjaar
(zoals in 2003) begint dan eind april voor zeer veel planten tegelijk de
bloeiperiode, maar in een vroeg voorjaar (zoals in 2000) wordt de bloei van deze
soorten over een langere periode 'uitgesmeerd' zodat beduidend minder soorten
tegelijk bloeien.

Er zijn 311 soorten planten die nergens anders in Griekenland voorkomen en nog
eens 57 Aziatische soorten zijn ook elders in Europa onbekend. De vegetatie van
Kreta heeft in het verleden te lijden gehad door sterke ontbossing, met name
tijdens de Venetiaanse en Turkse overheersing. Dit gebeurde hoofdzakelijk om het
hout te verkrijgen voor de bouw van schepen. Al eeuwenlang is de geit (ook wel
de gesel van de Middellandse Zee genoemd) een belangrijke factor, naast - meer
recent - het bouwen van hotels en appartementen op land waar voorheen
interessante en zeldzame planten groeiden.

Wie op Kreta op zoek gaat naar planten moet met diverse zaken rekening houden.
Zoals op veel andere plaatsen is de hoogte boven zeeniveau van veel invloed, hoe
hoger boven zeeniveau, hoe later het voorjaar begint. Op een gegeven tijdstip
kan men in de bergen wellicht nog soorten in bloei zien, die dan lager, aan de
kust, al zijn uitgebloeid. Verder speelt het verschil tussen oost en west,
tussen noord- en zuidzijde op Kreta een grote rol. Het Westen krijgt circa 30
procent meer regen dan het Oosten en blijft dus naarmate de zomer vordert langer
groen. Aan de zuidkust valt gemiddeld minder regen dan aan de noordkust, zodat
het Noordwesten beduidend meer neerslag heeft dan het Zuidoosten. De bergdalen
kunnen plaatselijk zeer lang groen blijven door de geleidelijk smeltende sneeuw.
Diverse hoogvlakten, zoals die van Lassithi en die rond Amari zijn relatief
vochtig. De Messara-vlakte in het zuiden (rond Agii Deka en Mires) is droog.
Daarnaast heeft de geologie nog invloed: op kalk groeien andere plantensoorten
dan op het oergesteente van de Lefka Ori en de Idi.

Mooie gebieden waar typische vegetaties te zien zijn, zijn de Topolia-kloof ten
zuiden van Voulgaro in de buurt van Kissamos; en de kloven, waarvan Kreta er
circa 45 heeft, in het algemeen. Al is de Samariakloof het bekendst, sommige
andere zijn wat de vegetatie betreft zeker zo interessant, zoals de Imbros-kloof
juist ten oosten van de Samaria-kloof en de Kourtaliotis- en Kotsofou-kloof,
waar men overigens ook vaak gieren kan zien. Verder is de zuidkust, met name in
de omgeving van Chora Sfakion (Chora Sfakion), bij Paleochora en ten oosten van
Ierapetra interessant door de extreem droge biotoop met veel kussenvormige
stekelige soorten. De Amari-hooglanden ten oosten van Spili op centraal-Kreta
zijn bijzonder soortenrijk; waar de Tripolitsa kalksteen aan de oppervlakte
komt, kan men tot wel 25 soorten orchideeën tegelijk in bloei zien staan. Het
verdient wel aanbeveling om een gids mee te nemen die de groeiplaatsen kent; van
een afstandje merkt men er vaak niets van dat sommige plaatsen zo rijk zijn aan
planten, doordat ze vaak verborgen in rotsspleten groeien.

Kreta heeft drie luchthavens: Iraklion in Iraklion (Heraklion), Chania bij
Chania en als derde Sitia, waarvan Sitia alleen nationaal aangevlogen wordt. Er
is een veerverbinding met Piraeus (Athene), Thessaloniki, Santorini, Karpathos,
Rodos en in het seizoen van Kissamos naar Githion op de Peloponnesos.



https://nl.wikipedia.org/wiki/Europees_kampioenschap_voetbal_1988

Het Europees kampioenschap voetbal 1988 werd tussen 10 juni en 25 juni gespeeld
in de Bondsrepubliek Duitsland (informeel: West-Duitsland). Het was de achtste
editie van het Europees kampioenschap voetbal, dat om de vier jaar wordt
georganiseerd door de overkoepelende voetbalbond UEFA.

Het eindtoernooi verliep met acht landen, waarvan West-Duitsland zich als
gastland automatisch had geplaatst. Titelhouder Frankrijk werd al in de
kwalificatiefase uitgeschakeld, ten voordele van de Sovjet-Unie. Nederland won
uiteindelijk de finale op 25 juni in München, toen de Sovjet-Unie met 2-0 werd
verslagen. Het was de eerste en tot dusver enige Europese titel voor Oranje.

Nederland kwalificeerde zich voor de eindronde, maar niet zonder slag of stoot.
Tijdens de wedstrijd Nederland - Cyprus ontplofte een zware vuurwerkbom in het
Cypriotische strafschopgebied vlak bij de keeper. Die werd hierdoor onwel en de
Cypriotische spelers verlieten hierop in protest het veld. Na lang aandringen
werd de wedstrijd vervolgd en uiteindelijk door Nederland gewonnen met 8-0, mede
door 5 goals van John Bosman. Hij vestigde hiermee een record dat officieel
nooit werd erkend. Er werd gevreesd dat de UEFA Nederland hiervoor zou straffen
door middel van uitsluiting of een reglementaire nederlaag, maar men besloot tot
overspelen van de wedstrijd zonder publiek. Op 9 december 1987 won Nederland
alsnog met 4-0. Dit incident is ook bekend onder de naam bomincident.

Evenals bij het Wereldkampioenschap voetbal 1986 in Mexico van twee jaar eerder
klonken er voorafgaand aan het toernooi proteststemmen betreffende de deelname
van het Engelse team aan het EK, in verband met de betrokkenheid van Engelse
fans bij het Heizeldrama in 1985. Uiteindelijk hebben zich echter geen
noemenswaardige problemen voorgedaan met de Engelse supporters.

Ten tijde van het EK van 1988 was de politieke status van West-Berlijn
omstreden. Om zijn kandidatuur voor het EK niet in gevaar te brengen zag de
Duitse voetbalbond af van West-Berlijn als speelstad.

Vooraf werd gastland West-Duitsland gezien als de belangrijkste kanshebber voor
de titel. Het land had na het WK in Mexico afscheid genomen van spelers als
Karl-Heinz Rummenigge en Harald Schumacher. Centrale man was nu middenvelder
Lothar Matthäus, een speler met een voorbeeldige mentaliteit, maar niet geliefd
bij de tegenstander vanwege zijn provocatieve gedrag. Zorgenkind bij de Duitsers
was topscorer Rudi Völler, die een matig seizoen bij AS Roma achter de rug had,
maar positief was de doorbraak van Jürgen Klinsmann, een jonge, energieke
aanvaller met een positieve uitstraling.

Na een slecht WK moest Italië een nieuwe ploeg opbouwen onder leiding van
Azeglio Vicini. Hoofddoel van de ploeg was het WK in eigen land over twee jaar,
maar de jonge ploeg kon op dit EK veel ervaring opdoen. AC Milan was de club in
opkomst en leverde vier basisspelers voor dit EK, waaronder de offensieve libero
Franco Baresi, die zijn debuut al maakte in 1982, maar nu eindelijk het
vertrouwen kreeg en de 19- jarige linksback Paolo Maldini. Verder had Vicini
veel vertrouwen in de jonge spelverdeler Giuseppe Giannini en het aanvalsduo
bestond uit twee spelers van Sampdoria Gianluca Vialli en Mancini. Enige
routinier was Giuseppe Bergomi, een van de beste mandekkers van de wereld.

Spanje was een outsider voor de titel, waar vooral veel werd verwacht van de
spelers van Real Madrid, Emilio Butragueño en Míchel. Denemarken had een aantal
succesvolle jaren achter de rug, maar verscheidene sleutelspelers waren
inmiddels op leeftijd, Michael Laudrup had een moeizaam jaar bij Juventus achter
de rug en er was weinig aanwas uit de jeugd. Algemeen werd verwacht, dat
West-Duitsland de halve finale zou halen, Spanje en Italië zouden strijden om de
tweede plaats en Denemarken het moeilijk zou krijgen.

De eerste helft was een aangename verrassing vanwege de positieve spelopvatting
van de Italianen, die onder aanvoering van de offensieve libero Franco Baresi
on-Italiaans aanvallend speelden. West-Duitsland kon daar alleen hun
onverzettelijkheid tonen en maakten vaak een hulpeloze indruk. In de tweede
helft kwam het gastland op achterstand door het eerste interlanddoelpunt van
Roberto Mancini na slecht verdedigen van de onzekere libero Mathias Herget.
Duitsland werd gered door de scheidsrechter, hij gaf een vrije trap in het
strafschopgebied door een nalatigheidje van doelman Walter Zenga (hij maakte
vier stappen met de bal in het strafschopgebied, terwijl er drie zijn
toegestaan). Andreas Brehme profiteerde van een gat in de muur bij de vrije
trap. Daarna waren de beide ploegen wel tevreden met het gelijke spel en
gebeurde er niet veel meer.

Tijdens het EK in 1984 en het WK in 1986 genoot men van het frisse Deense spel,
maar werd het steeds uitgeschakeld door het net iets slimmere Spanje. Ook in
Hannover koos Denemarken weer de aanval, maar Spanje was veel gevaarlijker in de
tegenaanval. Míchel maakte een doelpunt na prima combinatiespel met Callego en
Michael Laudrup maakte de gelijkmaker na zijn enige geslaagde actie. Doelman
Rasmussen stopte in de eerste helft nog een strafschop van uitblinker Michel,
maar in de tweede helft liep Spanje weg. Denemarken had wel pech, dat de
Nederlandse scheidsrechter Bep Thomas een buitenspelgeval van Butragueño over
het hoofd zag. Gordillo scoorde uit een vrije trap en het tegendoelpunt van
Povlsen hielp de uitgebluste Denen niet verder. Er werd na de wedstrijd nog
flink gemopperd op de scheidsrechter, maar ook de meeste van de 40.000 Denen
moesten toegeven, dat de zege terecht was.

De Deense bondscoach Sepp Piontek besloot wat meer zekerheden in te bouwen tegen
West-Duitsland en posteerde Lars Olsen als libero, de 37-jarige Morten Olsen
schoof door naar het middenveld. Peter Schmeichel werd de nieuwe doelman. Alle
zekerheden waren niet meer nodig, nadat Sören Lerby de bal zomaar inleverde en
Jürgen Klinsmann kon scoren. Het was een weinig verheffende wedstrijd, waarbij
de Denen niets konden creëren en de kopgoal van de kleine Olaf Thon was het
enige hoogtepunt in de tweede helft.

Italië verbaasde iedereen weer door een positieve spelopvatting tegen Spanje,
alleen de voorhoede Mancini-Vialli faalde. Spanje stelde zwaar teleur, het gokte
alleen maar op de tegenaanval en de vedetten Michel/Butragueño waren
onzichtbaar. Een gelijkspel zou voor Italië gunstig zijn, maar de ploeg bleef
aanvallen en na het inbrengen van Alessandro Altobelli voor Mancini werd de
ploeg ook effectief: Altobelli bediende Vialli en hij tekende voor het enige
doelpunt van de wedstrijd.

Voor de wedstrijd was er veel stemmingmakerij in de Duitse pers om de falende
spits Rudi Völler te vervangen tegen Spanje. Coach Franz Beckenbauer bleef zijn
vertrouwen uitspreken in Völler en dat betaalde zich uit, Völler scoorde twee
keer. Het eerste doelpunt maakte hij na een vloeiende combinatie over veel
schijven, de tweede maakte hij na een lange rush van Matthäus, die Völler
bediende met een subtiel hakje. Matthäus was de absolute uitblinker op het veld,
alle aanvallen liepen via hem en West-Duitsland leek op tijd in vorm te zijn na
een stroeve start. Spanje nam in het begin van de wedstrijd het initiatief (het
moest winnen om zich te plaatsen), maar zakte weg na het eerste doelpunt. Met
name de gevreesde Butragueño maakte een zwakke indruk.

De Deense coach Piontek zette zijn uitgebluste vedetten Søren Lerby en Preben
Elkjaer Larsen op de tribune en Denemarken verweerde zich tegen Italië wat beter
na de wanprestaties tegen West-Duitsland en Spanje. Italië kwam een uur lang
niet in zijn spel en na een uur mocht veteraan Altobelli weer wat forceren. Na
27 seconden werd hij bediend door Vialli, hij draaide om zijn as en maakte het
eerste doelpunt. Een andere invaller Luigi de Agostini maakte in de slotfase het
tweede doelpunt en Italië had zich geplaatst voor de halve finales.

Nederland plaatste zich voor de eerste keer sinds 1980 voor een groot
internationaal toernooi. Er werd vooral veel verwacht van Ruud Gullit, die een
uitstekend toernooi bij AC Milan achter de rug had. Het zorgenkind van het team
was Marco van Basten, die bij hetzelfde AC Milan nauwelijks gespeeld had en bij
Oranje inmiddels voorbij was gestreefd door zijn voormalige teamgenoot John
Bosman. In de oefenwedstrijd tegen Roemenië werd van Basten nog getest als
vleugelspits, maar dat werd geen succes. Zijn voormalige coach bij Ajax Johan
Cruijff adviseerde hem het trainingskamp te verlaten, maar van Basten besloot
toch te blijven om in ieder geval goed te trainen en wedstrijdfit te zijn voor
het nieuwe seizoen. PSV was een maand eerder Europees kampioen geworden en vier
spelers waren basisspelers in het Nederlands Elftal, waarvan het meeste werd
verwacht van de offensieve libero Ronald Koeman. Frank Rijkaard had een
turbulent seizoen achter de rug, hij vertrok na ruzie met Cruijff bij Ajax, werd
gekocht door Sporting Lissabon, maar speelde het seizoen bij Real Zaragoza,
omdat de transfermarkt al gesloten was.

Ook van de Sovjet-Unie werd veel verwacht, het elftal liet op het WK fantastisch
voetbal zien, maar werd voortijdig uitgeschakeld. De kern van de ploeg bestond
uit liefst negen spelers van het Oekraïense Dinamo Kiev met balvaardige spelers
als Igor Belanov en Aleksandr Zavarov. Technisch brein achter het team was
dezelfde trainer van Dinamo Kiev Valeri Lobanovsky, die met een uitgekiend
systeem de tegenstander kon overrompelen. Een nadeel was, dat bij onverwachte
tegenslagen het team niet meer kon functioneren.

Met name de Britse pers verwachtte veel van Engeland, volgens de pers was het
het beste team sinds 1966, toen Engeland wereldkampioen werd. Gary Lineker
beleefde een moeizaam seizoen bij FC Barcelona, maar was in het nationale team
nog steeds een garantie voor doelpunten. Een nadeel was wel, dat veel spelers
geen Europese wedstrijden meer speelden, sinds Engelse clubs uitgesloten waren
dankzij het Heizeldrama. Dat Ierland zich plaatste voor een groot toernooi was
een grote verrassing, het was de eerste keer, dat het team zich plaatste voor
een groot toernooi. Onder leiding van de Engelsman Jack Charlton keek men vooral
uit naar het treffen met aartsvijand Engeland. De verwachting was, dat
Nederland, Sovjet-Unie en Engeland zouden strijden om twee plaatsen en Ierland
geen rol van betekenis zou spelen.

Ierland ging er in het begin flink tegenaan en Engeland had er geen antwoord op.
In de zesde minuut scoorde Ray Houghton met zijn hoofd na gestuntel in de
Engelse verdediging. De Ieren streden voor elke meter en hadden in de eerste
helft het beste van het spel. In de tweede helft viel Glenn Hoddle in en de
Engelsen gingen eindelijk voetballen. Gary Lineker kreeg de ene na de andere
fraaie kans, maar verprutste ze allemaal en anders was doelman Pat Bonner in
topvorm met uitstekende reflexen. Later bleek, dat Lineker tijdens het toernooi
leed aan hepatitis. De Ieren hielden het vol en behaalden een historische
overwinning.

Nederland had in de eerste helft het beste van het spel tegen een opvallend
defensief Sovjet-Unie. In het begin van de tweede helft gaf de Sovjet-Unie even
gas, doelman Hans van Breukelen redde eerst op een kans van de vrijstaande
Belanov, maar was later kansloos op een verwoestend schot van Vasili Rats.
Daarna overheerste Nederland weer, maar doelman Rinat Dasajev was in topvorm.
Hij redde op schoten van Ronald Koeman en Jan Wouters en Nederland had pech, dat
de bal via Ruud Gullit en de rug van een Russische verdediger op de lat
uiteenspatte. Ook het inbrengen van Marco van Basten leverde niet de gelijkmaker
op. De nederlaag was onverdiend, maar het is was ook duidelijk, dat de aanval en
met name John Bosman en John van 't Schip te weinig bracht. Bovendien maakte
Gullit na zijn eerste topseizoen bij AC Milan een vermoeide indruk.

Voor zowel Engeland als Nederland was het een cruciaal duel, beide ploegen
moesten winnen om nog een kans te maken op de halve finale. Beide coaches hadden
hun maatregelen genomen: bij Engeland stond Glenn Hoddle in de basis, bij
Nederland Marco van Basten en Erwin Koeman. In de eerste helft was Gary Linker
weer niet trefzeker, vrij voor de doelman schoot hij op de paal en Glenn Hoddle
schoot uit een vrije trap ook op de paal. Vlak voor rust maakte Marco van Basten
het eerste doelpunt, hij draaide makkelijk om Tony Adams heen en schoot raak. In
de tweede helft had Engeland aanvankelijk het beste van het spel en Bryan Robson
scoorde de gelijkmaker. Nederland wankelde, maar coach Rinus Michels besloot op
de aanval te spelen en bracht Wim Kieft in. Van Basten profiteerde van de extra
ondersteuning en maakte twee doelpunten. Door de nederlaag was Engeland
uitgeschakeld en had van Basten zijn basisplaats definitief heroverd. Opvallend
was, dat Ruud Gullit volledig in dienst speelde van Marco van Basten, hij wist,
dat hij niet in vorm was, maar speelde in dienst van het elftal en was wel
waardevol, hij leverde twee voorzetten aan van Basten.

Na de stunt tegen Engeland ging Ierland gewoon verder met verrassen. Lange tijd
kwam de weer veel te passieve Sovjet-Unie er niet aan de pas, Ierland streed
voor elke meter en creëerde meer kansen. Na een lange ingooi van Mike McCarthy
scoorde Ronnie Wheelan met een fraaie omhaal, lange tijd het mooiste doelpunt
van het toernooi. Zestien minuten voor tijd scoorde Oleg Protasov uit het niets
de gelijkmaker en met deze stand waren beide teams wel tevreden.

Engeland had zich voorgenomen het toernooi waardig af te sluiten tegen de
Sovjet-Unie en de bevriende Ieren een handje te helpen, maar die goede
bedoelingen konden na twee minuten al de prullenbak in, Hoddle leverde de bal
zomaar in bij Alejnikov, die kon scoren. Sovjet-Unie boekte een regelmatige 3-1
overwinning zonder zich bovenmatig in te spannen en werd groepswinnaar.

Nederland moest van Ierland winnen om de halve finale te halen. De eerste kans
was vroeg in de wedstrijd, Paul McGrath kopte snoeihard op de paal, waarna
Gerald Vanenburg de bal ternauwernood kon wegwerken. Daarna was het
eenrichtingsverkeer richting het Ierse doel, maar veel kansen kon Nederland niet
creëren, Pat Bonner werd alleen serieus getest door afstandsschoten van Jan
Wouters. Er moest iets gebeuren en Michels bracht Wim Kieft in. In de 82e minuut
belandde een mislukt schot van Ronald Koeman per ongeluk op de hoofd van Kieft,
die in het doel belandde. Bovendien stond van Basten (niet hinderlijk)
buitenspel, maar het doelpunt werd goedgekeurd en kon Nederland zich opmaken
voor de halve finale tegen aartsvijand West-Duitsland.

In de eerste halve finale, op 21 juni in Hamburg, stond het Nederlands elftal
tegenover dat van West-Duitsland, waar veertien jaar eerder in de finale van het
wereldkampioenschap nog met 2-1 van was verloren. Omdat Oranje destijds door
velen als de betere ploeg werd beschouwd, was de verloren wedstrijd in 1974 voor
een groot aantal Nederlanders reden voor wat een "nationaal trauma" werd
genoemd. Doelman Hans van Breukelen zou later in een interview aangeven dat dit
een van zijn motivaties was niet te verliezen; hij vermoedde dat andere spelers
dezelfde gevoelens hadden. Voor de wedstrijd was er genoeg "koude oorlog" tussen
beiden, het Nederlands elftal was gehuisvest in een veel te lawaaierig hotel en
coach Franz Beckenbauer gaf in de opstelling aan, dat Pierre Littbarski was
opgesteld, maar stelde doodleuk Frank Mill op. Het Nederlands elftal liet zich
niet van de wijs brengen.

In de eerste helft waren er kansen voor beide kanten, maar Nederland leek
sterker. Opvallend was, dat de Nederlandse aanvallers hun tegenstanders vaak de
baas waren, Marco van Basten vocht verbeten duels uit met Jürgen Kohler, maar
was de sterke verdediger vaak te snel af en Ruud Gullit overklaste Uli Borowka
keer op keer. Bovendien dook middenvelder Erwin Koeman een aantal malen
verrassend in de spits op. Tegen de verhouding in kwam West-Duitsland echter na
55 minuten op voorsprong. Een charge van Frank Rijkaard met borst en bovenbeen
op Jürgen Klinsmann werd gezien als een overtreding en de Roemeense
scheidsrechter Igna gaf een strafschop. Lothar Matthäus benutte deze, hoewel Van
Breukelen naar de juiste hoek dook en de bal nog wist te raken. In die periode
kon het mis gaan met Nederland, dat van de kook raakte en geluk had, dat de
scheidsrechter niet trapte in de provocaties van Rudi Völler tegen Ronald Koeman
en Berry van Aerle. In een snelle tegenaanval via Lothar Matthäus en Jürgen
Klinsmann kwam Nederland goed weg, waarbij Adri van Tiggelen Matthäus genadeloos
onderuit schoffelde. Nederland ging weer voetballen en ook Nederland kreeg een
strafschop toebedeeld, nadat Van Basten op de grond belandde na een sliding naar
de bal van verdediger Jürgen Kohler. Ronald Koeman schoot vervolgens de
gelijkmaker binnen. Beide strafschoppen zouden later door voetbalanalytici als
onterecht worden beoordeeld. Scheidsrechter Igna gaf toe, dat hij eigenlijk te
geblesseerd aan de wedstrijd begon en daardoor de strafschoppen niet goed kon
overzien. Twee minuten voor het eindsignaal, met een stand die op dat moment een
verlenging zou betekenen, bereikte een pass van Jan Wouters Van Basten en al
vallend passeerde hij in de lange hoek doelman Eike Immel, waardoor Nederland
zich plaatste. In het feest op het veld dat na de wedstrijd volgde zorgde Koeman
voor enige controverse door een shirt van Olaf Thon langs zijn achterwerk te
halen, als zou hij er zijn billen mee afvegen. Heel Nederland vierde de hele
nacht door en Rinus Michels zou later verklaren, dat de echte finale de halve
finale was. Beckenbauer toonde zich een sportieve verliezer door het Nederlands
Elftal te feliciteren in de bus, het Nederlandse volk had vooral lol om de
voorpagina van de Bild Zeitung, waar men vooral jammerde over de "Falschen
Elfmeter".

Voor de tweede halve finale, een dag later in het Stuttgartse Neckarstadion was
Italië favoriet, omdat het aanvallender en aantrekkelijker speelde in de eerste
ronde dan de Sovjet-Unie. In de eerste helft waren de Russen al de baas op het
veld vooral door een positief agressieve houding, Italië kwam niet in hun spel.
Dat resulteerde wel een gele kaart voor de prima verdediger Kuznetsov, die toen
al wist, dat hij de eventuele finale niet zou spelen. In de stromende regen
trokken de Russen de lijn door in de tweede helft, hetgeen resulteerde in twee
doelpunten binnen vijf minuten; op aangeven van Alexei Michailitsjenko schoot
Gennadiy Litovtsjenko in de 58e minuut voor de eerste maal de bal in het net.
Korte tijd later bepaalde Oleg Protasov na een tegenaanval van de Sovjet-Unie
met een boogbal de eindstand op 2-0. Italië, dat veel jonge spelers in het team
had, probeerde tevergeefs terug in de wedstrijd te komen; een vrije kans van
Gianluca Vialli tegen het einde ging echter hoog over, en de Sovjet-Unie stond
in de finale. Europa had weer het droomvoetbal van Dinamo Kiev en de Sovjet-Unie
tijdens het WK in 1986 gezien en maakte zich op voor de finale tegen het
individueel sterke Nederland.

Het snelste doelpunt werd gescoord na 2 minuten en 44 seconden door Sergej
Alejnikov (Sovjet-Unie) in de wedstrijd tegen Engeland.



https://nl.wikipedia.org/wiki/Slowakije

Slowakije of Slovakije (Slowaaks: Slovensko) is een republiek in
Centraal-Europa, die zich op 1 januari 1993 losmaakte uit Tsjecho-Slowakije, dat
daardoor ophield te bestaan. De officiële benaming is Slowaakse Republiek
(Slowaaks: Slovenská Republika). De hoofdstad is Bratislava.

Het land wordt begrensd door Tsjechië in het noordwesten, Polen in het noorden,
Oekraïne in het oosten, Hongarije in het zuiden en Oostenrijk in het westen. Het
is een overwegend bergachtig land, dat gedurende de twintigste eeuw weliswaar
één geheel vormde met het taalkundig en cultureel nauw verwante Tsjechië, maar
dat in de eeuwen daarvoor een heel andere ontwikkeling had doorgemaakt.
Slowakije behoorde eeuwenlang tot Hongarije. De emancipatie van het Slowaakse
volk kreeg pas laat gestalte.

Op 29 maart 2004 trad Slowakije toe tot de NAVO en op 1 mei 2004 tot de Europese
Unie. Op 1 januari 2009 trad het land ook toe tot de eurozone.

Tot 1918 was Slowakije onderdeel van Oostenrijk-Hongarije en viel het onder het
Hongaarse deel. Van 1918-1939 was het een onderdeel van Tsjecho-Slowakije dat na
de Eerste Wereldoorlog ontstond. In de periode 1939-1945 was het als Slowaakse
Republiek formeel een zelfstandige staat, in de praktijk een satelliet van
nazi-Duitsland. Van 1945-1992 was het weer onderdeel van Tsjecho-Slowakije. Op 1
januari 1993 splitste Tsjecho-Slowakije zich in Tsjechië en Slowakije.

Sinds 1 mei 2004 is Slowakije een van de lidstaten van de Europese Unie, nadat
de bevolking op 18 mei 2003 in een referendum voor toetreding stemde. Een maand
eerder, op 29 maart 2004, trad Slowakije toe tot de NAVO. Op 21 december 2007
trad Slowakije toe tot de Schengen-zone, wat vrij verkeer mogelijk maakt tussen
Slowakije en zijn buurlanden, met uitzondering van Oekraïne.

De officiële taal is Slowaaks. Deze taal wordt door 83,9% van de bevolking
gesproken. De belangrijkste minderheidstalen zijn Hongaars (10,6%), Romani
(1,8%), Oekraïens of Roetheens(1%). In het zuiden vormt het Hongaars van de
Hongaarse minderheid in Slowakije de algemene omgangstaal. In gemeenten waar
meer dan 20% van de bevolking behoort tot de Hongaarse minderheid is het
Hongaars een co-officiële taal.

De meerderheid van de bevolking (68,9 %) is katholiek. Trnava is een
aartsbisdom. Verder zijn van de Slowaken 13,7 % atheïst, 6,9 % evangelisch,
4,1 % Grieks-katholiek (of Oosters-orthodox), 2,2 % niet bekend en 2 % zijn
gereformeerd.

Slowakije bestaat voor het grootste gedeelte uit berggebieden, die allemaal deel
uitmaken van de Beskiden en de Karpaten. Alleen het zuidwestelijke deel en in
het uiterste zuidoosten zijn er laaggelegen gebieden, die tot de Pannonische
vlakte behoren.

De berggebieden kunnen ruwweg in twee groepen verdeeld worden; die ten noorden
van de vallei van de rivieren de Váh en de Hornad, en het gebied ten zuiden
daarvan. Ten noorden ervan bevinden zich van west naar oost; de Kleine Karpaten
(op de grens met Tsjechië), (deels) de Kleine Fatra, de Tatra (op de grens met
Polen), die weer wordt onderverdeeld in de Westelijke, Hoge, en de Belianske
Tatra. Ten zuiden van de vallei bevinden zich (deels) de Grote Fatra, Lage Tatra
en het Slowaaks Ertsgebergte. In veel berggebieden bevinden zich veel populaire
wintersportgebieden, vooral in de Hoge Tatra. In dit laatste gebergte bevindt
zich ook de hoogste berg van Slowakije; de Gerlachovský štít (2.655 m) en de
Kriváň, die voor Slowakije een belangrijke symbolische betekenis heeft.

De belangrijkste rivieren zijn de Donau, de Kleine Donau, de Váh, de Hron en de
Hornad, alsmede de bronrivieren van de Bodrog in het zuidoosten.

Bratislava is de hoofdstad en heeft 428.672 inwoners (1 januari 2006). De
grootste steden zijn:

De totale lengte van de landsgrenzen van Slowakije bedraagt 1.524 kilometer.
Daarvan is 97 kilometer, de grens met Oekraïne, tevens de buitengrens van de
Europese Unie. De overige landsgrenzen betreffen Oostenrijk (91 km), Tsjechië
(215 km), Hongarije (677 km) en Polen (444 km). Door de Verdragen van Schengen
is vrij verkeer mogelijk over alle landsgrenzen, met uitzondering van Oekraïne.

Het klimaat heeft een sterk continentaal karakter met warme zomers en koude
winters. In de bergen is het over het algemeen koeler. In januari is in
Bratislava de gemiddelde temperatuur overdag -3 tot 2 °C en in juli 16 tot
34 °C.

De neerslag varieert sterk. In de beide Tatragebergtes komt neerslag tot 1800 mm
voor, in Bratislava gemiddeld 611 mm. De zomermaanden zijn het natst. De
droogste periode is van januari tot en met april met een gemiddelde van 39–43 mm
regen.



https://nl.wikipedia.org/wiki/Maastricht

Maastricht (uitspraak:  /masˈtrɪχt/ (info / uitleg)) (Limburgs: Mestreech
/məsˈtʁeːç/) is een stad en gemeente in het zuiden van Nederland. Het is de
hoofdstad van de provincie Limburg en telt 122.418 inwoners (1 april 2016, bron:
CBS). Het is hiermee de grootste gemeente van de provincie Limburg. De
patroonheilige is Sint-Servaas.

De stad ligt aan de Maas. De herkomst van de naam Maastricht is waarschijnlijk
terug te leiden tot de Latijnse naam Mosae Trajectum, "doorwaadbare plaats in de
Maas", die uit de middeleeuwen bekend is. De aanduiding Traiectum of Triecht
werd voor Utrecht gebruikt; vandaar de toevoeging van de naam van de rivier. In
1051 werd voor het eerst de naam Masetrieth genoteerd, wat uiteindelijk
Maastricht werd.

Maastricht ligt in het zuiden van Nederland. De stad ligt aan de voet van de
Sint-Pietersberg, tussen het Plateau van Margraten, het Plateau van Caestert en
de Haspengouw, op de plaats waar de rivier de Jeker in de Maas uitmondt. Het
centrum van de stad ligt op een hoogte van ca 50 meter boven NAP. De
buitenwijken liggen hoger. Het laagstgelegen deel van de gemeente is de rivier
de Maas bij Itteren; het hoogste punt is de Sint-Pietersberg (109 m). D'n
Observant is met ruim 170 meter weliswaar hoger, maar betreft een kunstmatige
heuvel.

De Maas heeft door erosie een breed dal uitgeslepen, waarin gedurende het hele
Kwartair rivierklei is afgezet. In de wijk Belvédère waren in de twintigste eeuw
enkele steenfabrieken gevestigd die deze rivierklei als grondstof gebruikten
voor bakstenen, dakpannen en gresbuizen. Een van deze fabrieken is nog actief.
In de hoger gelegen delen van de stad bestaat de deklaag uit löss, een
fijnkorrelige grondsoort die geschikt is voor akkerbouw. De beschutte
zuidoosthelling van de Cannerberg in het Jekerdal is, mede door zijn ondergrond,
geschikt voor wijnbouw.

Maastricht ligt in een gebied waar het Krijt op sommige plaatsen aan de
oppervlakte komt, bijvoorbeeld in de omgeving van de Duivelsgrot. Op de
Sint-Pietersberg en de Cannerberg maakt men al eeuwen dankbaar gebruik van de
aanwezigheid van het makkelijk winbare krijtgesteente, vaak aangeduid met de
incorrecte naam mergel. Het in ondergrondse mergelgroeven gewonnen materiaal
werd gebruikt als bouwmateriaal en als meststof in de landbouw. Als gevolg van
deze vorm van ondergrondse mijnbouw ontstonden honderden kilometers lange
gangenstelsels, waarvan er enkele te bezichtigen zijn (Zonneberg,
Jezuïetenberg). Vanaf begin 20e eeuw vond de mergelwinning plaats in dagbouw ten
behoeve van de cementindustrie. De 200 hectare grote ENCI-groeve is het
resultaat van deze grootschalige afgravingen. In het Natuurhistorisch Museum
Maastricht bevinden zich een groot aantal fossielen afkomstig van de
Sint-Pietersberg, waaronder Mosasaurussen, reuzenschildpadden en andere
fossielen uit de Krijtzee.

Omdat Maastricht voor Nederlandse begrippen diep landinwaarts ligt, ondergaat de
stad minder de invloed van zee dan de meer westwaarts en noordwaarts gelegen
delen van Nederland. Dit brengt met zich mee dat het weer enigszins de kenmerken
van een landklimaat heeft dan de dichter bij de kust gelegen gebieden. De
winters zijn er vaak iets kouder en sneeuwrijker, de zomers zijn gemiddeld wat
warmer. De gemeten verschillen zijn echter klein: gemiddeld ligt de
maximumtemperatuur in juli en augustus niet meer dan een halve graad boven die
van De Bilt. Maastricht is een van de plaatsen waar de hoogste temperaturen van
Nederland worden gemeten. Op 27 juni 1947 werd in deze stad de tot nu toe op één
na hoogste maximumtemperatuur geregistreerd sinds het begin der waarnemingen
rond 1900, namelijk 38,4 °C. Ook op 2 juli 2015 was het er zeer warm: 38,2°.

Maastricht is vanouds gelegen op beide oevers van de Maas. De Jeker mondt er uit
in de Maas, het is een 55 km lange zijrivier van de Maas die zijn oorsprong
vindt vlak bij Lens-Saint-Servais in de Waalse provincie Luik. Weinig andere
Nederlandse steden hebben een vergelijkbare ontstaansgeschiedenis aan
weerszijden van een grote rivier. Het deel van de historische stad, dat op de
oostoever van de Maas ligt, heet Wyck (uitspraak: Wiek). Het andere stadsdeel
wordt simpelweg Maastricht genoemd. Na de scheiding van Nederland en België werd
pas in 1843 definitief overeenstemming bereikt om een gebied van 2,3 km (1.200
vadem; 1 kanonschot ver) rond Maastricht bij Nederland te voegen. Maastricht en
Sint Pieter waren steeds in Nederlandse handen gebleven en vormden tot 1839 een
enclave in het door de Belgen bezet Limburg. Zo komt het dat de stad Maastricht
op de linkeroever Nederlands bleef, terwijl ten zuiden de Maas en noordelijk van
de stad de Grensmaas de twee provincies Limburg scheidden.

De stad werd vroeger omgeven door een krans van agrarische dorpen met akkers,
weilanden en boomgaarden. Sinds de annexaties van 1920 en 1970 behoren deze
dorpen tot de gemeente Maastricht en zijn langzamerhand verstedelijkt: (Limmel,
Amby, Heer, Scharn, Heugem, Oud-Caberg, Wolder en Sint Pieter). Sint Pieter
neemt hierbij een aparte plaats in door zijn geïsoleerde ligging tussen Maas en
Sint-Pietersberg en de beschermde status van de omgeving. De dorpen Borgharen en
Itteren liggen gevoelsmatig nog vrij ver van de stad.

De gemeente Maastricht bestaat officieel uit vijf stadsdelen, die zijn
onderverdeeld in 44 wijken:

De wijken Amby, Borgharen, Heer, Itteren, Sint-Pieter en Wolder (als hoofdkern
van de gemeente Oud-Vroenhoven) zijn geannexeerde dorpen en waren vroeger
zelfstandige gemeenten. Sommige dorpen maakten deel uit van andere gemeenten:
Limmel (voorheen gemeente Meerssen), Scharn (voorheen gemeente Heer) en Heugem
(voorheen gemeente Gronsveld).

Omdat Maastricht tot 1867 vestingstad was, waren er tot die tijd geen
uitbreidingsmogelijkheden buiten de stadsmuren. Ook de vroege industriële
ontwikkeling van de stad vond grotendeels intra muros plaats. Omdat de
bevolkingsgroei van Maastricht in de 19e eeuw achterbleef bij andere Nederlandse
steden, was er pas vanaf ca. 1920 noodzaak voor woningbouw op grote schaal
buiten de middeleeuwse stad.

Na de Tweede Wereldoorlog heerste in Nederland woningnood en werden er in hoog
tempo nieuwbouwwijken gebouwd, aanvankelijk vooral in het westelijk deel van de
stad, vanaf de jaren 1980 ook op de oostelijke Maasoever. In het noordwesten en
noordoosten ontstonden industrieterreinen (Bosscherveld, Beatrixhaven). In het
zuidoosten van de stad verrees vanaf eind jaren 1970 de kantorenwijk Randwyck.
De wijk De Heeg was de laatste grote uitbreidingswijk in klassieke zin. Daarna
werd gekozen voor inbreiding, herbestemming van verouderde industriegebieden en
revitalisatie en verdichting van bestaande stadswijken. Een mooi voorbeeld van
herbestemming van een oud industrieterrein is de wijk Céramique.

Sinds de jaren 1990 vergrijst en krimpt de bevolking van Zuid-Limburg door een
laag geboortecijfer, een hoog sterftecijfer en een negatief migratiesaldo. Ook
in Maastricht was aan het begin van het derde millennium enkele jaren op rij
sprake van bevolkingsdaling. Sinds 2007 is er echter weer een lichte groei te
bespeuren, voornamelijk door de toename van het aantal studenten aan de
Universiteit Maastricht. De universiteit en andere opleidingen zorgen er ook
voor dat de Maastrichtse bevolking jonger is dan die van andere Zuid-Limburgse
gemeenten.

Maastricht behoort tot de steden die zich "oudste stad van Nederland" noemen.
Aan de hand van resultaten van archeologische opgravingen kan met zekerheid
gezegd worden dat de stad twintig eeuwen continu bewoond is geweest. Grofweg kan
de geschiedenis van Maastricht worden ingedeeld in vier tijdperken met vier
verschillende gezichten: Romeinse vesting, middeleeuws religieus centrum,
garnizoenstad en vroege industriestad.

Lang voor het ontstaan van de stad Maastricht was er al menselijke bewoning in
het gebied. Bij opgravingen in de kleigroeve Belvédère werden sporen gevonden
van menselijke bewoning uit de Oude Steentijd (±250.000 jaar geleden), de oudste
archeologische vondsten in Nederland.

Rond het jaar 10 v. Chr. legden de Romeinen de belangrijke heirbaan
Keulen-Tongeren aan (later Via Belgica genoemd) die bij Maastricht de Maas
kruiste. Bij de Romeinse brug ontstond een nederzetting, waarvan het centrum
nabij de huidige Stokstraat lag. Rond 270 na Chr. werd Romeins Maastricht
verwoest door invallende Germaanse stammen. Ter bescherming van de brug werd in
het jaar 333 na Chr. of kort daarna op de linkeroever het Romeins castellum
gebouwd. Langs de uitvalswegen buiten de nederzetting begroeven de Romeinen hun
doden. Op een van die begraafplaatsen, het huidige Vrijthof, werd volgens de
traditie in het jaar 384 de van oorsprong Armeense missionaris en bisschop van
Tongeren Servatius begraven.

Maastricht wordt in schriftelijke bronnen uit de vroege middeleeuwen regelmatig
genoemd. Het beeld dat daaruit naar voren komt, is dat van een voor die tijd
redelijk grote, redelijk welvarende stad, die dankzij de aanwezigheid van een
bisschopszetel en wellicht een koninklijke palts een zeker machtscentrum binnen
het Merovingische en Karolingische rijk vormde. Ondanks het bestaan van een
lijst van 21 heilige bisschoppen van Maastricht is er geen zekerheid over de
eerste bisschoppen. Wel is duidelijk dat de christelijke godsdienst hier al
vroeg geworteld was. In de loop van de 8e eeuw verloor Maastricht de
bisschopszetel aan Luik.

Al in de Merovingische tijd was er in Maastricht een tol gevestigd en werden er
munten geslagen. In 881 werd de stad door Vikingen geplunderd. In de 9e eeuw was
Maastricht, na de diverse delingen van het rijk van Karel de Grote, ingedeeld
bij het middenrijk van Neder-Lotharingen. Aan het einde van de 10e eeuw leek
Maastricht even hoofdstad van dat rijk te worden. De laatste hertog van
Neder-Lotharingen overleed echter in gevangenschap en werd rond het jaar 1000 in
de St.-Servaaskerk herbegraven.

De elfde en twaalfde eeuw waren met name voor het kapittel van Sint-Servaas een
tijd van grote voorspoed. Rond het jaar 1000 begonnen beide Maastrichtse
kapittels -Sint Servaas en Onze Lieve Vrouw- aan een grootscheepse bouwcampagne,
waarbij men elkaar kopieerde en trachtte te overtreffen. Deze bouwactiviteit
leidde tot een ongekende culturele bloeiperiode in Maastricht en omgeving. De
Maaslandse edelsmeedkunst bereikte een hoog niveau en Maastrichtse schilders en
beeldhouwers ('metsen') waren actief in grote delen van het Heilige Roomse Rijk.
Hendrik van Veldeke schreef een nieuwe vita van Sint-Servaas, een der oudste
werken in de Nederlandse literatuur.

In 1204 werd Maastricht door de keizer in leen gegeven aan de hertog van
Brabant. Vanaf dat moment had Maastricht twee heren, de (prins-)bisschop van
Luik en de hertog van Brabant, het begin van de tweeherigheid van Maastricht.
Rond 1400 kwam Brabant, en dus ook een deel van Maastricht, in bezit van de
hertog van Bourgondië. Karel de Stoute, en daarna van hun opvolgers keizer Karel
V en de Spaanse koning Filips II, die meermaals in de stad verbleven en dan in
het Brabants Gouvernement logeerden.

Maastricht heeft nooit stadsrechten in de zin van een stadsbrief gehad. Wel
kreeg de stad in 1229 van hertog Hendrik I van Brabant toestemming om de
bestaande aarden wal rond de stad te vervangen door een stenen stadsmuur. In
1281 begon de bouw van een nieuwe brug, iets ten noorden van de oude, die enkele
jaren eerder was ingestort. In 1284 werd het gezamenlijk beheer vastgelegd in
een constitutioneel verdrag, de Alde Caerte genoemd. Na een aantal
interpretatiedisputen werd dit in 1356 nog aangevuld met de Doghter Caerte. Deze
situatie bleef voortbestaan tot aan de Franse Revolutie. Rond 1375 werd een
tweede muur gebouwd. Voor de laat-middeleeuwse economie waren vooral de
leerlooierij en de lakenfabricage van betekenis. Maastricht was gedurende de
hele middeleeuwen een belangrijk religieus centrum en een pelgrimsoord. Vanaf de
dertiende eeuw vestigden zich vele kloosters in de stad.

Maastricht behoorde in de zestiende eeuw met zijn vijftien- tot twintigduizend
inwoners tot de grotere steden in de Nederlanden. De stad maakte rond 1500 een
bescheiden bloeiperiode mee, ook op cultureel gebied. De godsdienstonvrijheid
drukte echter zwaar. In 1535 belandden 15 ketterse anabaptisten op de
brandstapel op het Vrijthof. Bij de beeldenstorm van 1566 sneuvelden ook in
Maastricht beelden en meubilair in kerken en kapellen. In deze jaren kwam de
aanvankelijke bloeiperiode tot stilstand en nam de armoede hand over hand toe.

In 1579 heroverde Alexander Farnese, de latere hertog van Parma, Maastricht
(Beleg van Maastricht, 1579), waarna de contrareformatie begon. In 1632
veroverde Frederik Hendrik de stad (Beleg van Maastricht, 1632) en kwam
Maastricht in handen van de protestantse Republiek der Zeven Verenigde
Nederlanden. Deze nam in het stadsbestuur de plek in van de Brabantse hertog en
respecteerde het condominium met Luik. De vredesvoorwaarden gaven gereformeerden
en katholieken dezelfde rechten, dus beide kregen godsdienstvrijheid.

Van 1673-78 (Beleg van Maastricht, 1673) en in 1748-49 (Beleg van Maastricht,
1748) stond Maastricht onder Frans bestuur. Tijdens de kortdurende Franse
bezettingen werden de protestantse Maastrichtenaren hun gelijke rechten
tijdelijk ontnomen.

In de 17e en 18e eeuw was Maastricht een ingeslapen provinciestad. Het garnizoen
zorgde voor enig vertier, maar verder werd het leven in de stad gekenmerkt door
een conservatieve levenshouding. In de tweede helft van de 18e eeuw was er
sprake van een lichte culturele opleving.

Op 4 november 1794 veroverde de Franse bevelhebber Kléber Maastricht. De stad
werd na het afsluiten van het Haags Verdrag van 16 mei 1795 ingelijfd bij de
Franse Republiek, waarmee voorgoed een einde kwam aan de eeuwenoude
tweeherigheid. Maastricht werd de hoofdstad van het departement Nedermaas. De
erfenis van de Franse Tijd is, over het geheel bezien, geen positieve. Kerken,
kapittels en kloosters waren opgeheven, waardevolle inventarissen verkocht of
vernield, bibliotheken, archieven en schatkamers geplunderd, en eeuwenoude
instellingen die zich bezighielden met de zorg voor zieken, armen en
ouden-van-dagen afgeschaft.

Op 1 augustus 1814 werd Maastricht hoofdstad van de nieuwe provincie Limburg in
het Verenigd Koninkrijk der Nederlanden. Tijdens de Belgische opstand van 1830
bleef Maastricht, door de vasthoudendheid van garnizoenscommandant Dibbets,
onder Nederlands bestuur.

In 1834 begon de jonge ondernemer Petrus Regout aan de Boschstraat met de
fabricage van glas en kristal, spoedig gevolgd door een aardewerkfabriekje. De
fabrieken van Regout ontwikkelden zich voorspoedig en mede daardoor werd
Maastricht in de 19e eeuw een vooraanstaande industriestad. Door de zeer slechte
sociale omstandigheden was de kindersterfte hoog en de gemiddelde leeftijd laag.
Geïndustrialiseerd Maastricht was in die tijd een ongezonde, smerige stad met
een grote massa verpauperde inwoners, waar het socialisme al vroeg een
voedingsbodem vond.

In 1826 werd de Zuid-Willemsvaart, inclusief de binnenhaven Bassin, geopend voor
scheepvaartverkeer. Tussen 1845 en 1850 werd het Kanaal Maastricht-Luik
gegraven. De eerste spoorlijn in Maastricht (Aken - Maastricht) werd in 1853
opengesteld. Pas in 1865 werd Maastricht verbonden met het Nederlandse
spoorwegnet. Het station van Maastricht werd gebouwd op terreinen die tot dan
toe onder de gemeente Meerssen hoorden en bij de stad werden ingelijfd.

Maastricht was in de 19e eeuw een sterk verfranste stad. De stedelijke elite
sprak, naast het Maastrichts, Frans, en beheerste nauwelijks het Nederlands. Het
onderwijs en verenigingsleven waren tot ver in de 20e eeuw sterk verzuild en
grotendeels in handen van katholieke instellingen.

Op de ochtend van 10 mei 1940 blies het Maastrichtse garnizoen de bruggen over
de Maas op in een poging de opmars van de Duitsers te vertragen. Na de
capitulatie begon de Duitse bezetting, die in Maastricht vier jaren, vier
maanden en vier dagen zou duren, tot 14 september 1944. Geallieerde
luchtbombardementen eisten niet alleen veel doden, maar leidden door het
wegvallen van een groot areaal aan woningen decennialang tot woningnood. Het
grootste verlies leden de Maastrichtse Joden: van de 515 leden van de Joodse
gemeente in 1940 bleven er in 1945 nog slechts 145 over.

Na de Tweede Wereldoorlog nam de bevolking explosief toe, wat leidde tot de bouw
van uitgestrekte nieuwbouwwijken, vooral ten westen van de Maas. Op 1 juli 1970
vond opnieuw een gemeentelijke annexatie plaats, waardoor het inwonertal steeg
naar 112.500. Vanaf de jaren 1960 vond een geleidelijke ontzuiling en
ontkerkelijking van de Maastrichtse samenleving plaats, waardoor de
Rooms-Katholieke Kerk veel invloed verloor.

In 1974 ging de Rijksuniversiteit Limburg (inmiddels Universiteit Maastricht)
van start. De komst van de universiteit leidde tot meer diversificatie van de
Maastrichtse bevolkingssamenstelling en een toenemende internationalisering van
de stad. Geleidelijk aan vond er binnen de stedelijke economie een transformatie
plaats van voornamelijk industriële werkgelegenheid naar meer banen in de
dienstensector. In 1981 en 1991 vonden in Maastricht topconferenties van de
Europese Raad plaats. Vooral aan die laatste bijeenkomst, en het daaruit
voortvloeiende Verdrag van Maastricht, dankt Maastricht een grote internationale
naamsbekendheid.

Maastricht is mede dankzij de aanwezigheid van enkele kunstopleidingen een
cultureel centrum van bovenregionale betekenis. Door de bezuinigingen in de
culturele sector van de kabinetten Rutte I en II zijn een aantal organisaties
gedwongen geweest te fuseren (het Limburgs Symfonie Orkest), in te krimpen
(Opera Zuid, Intro in situ en de Jan van Eyck Academie) of zijn geheel verdwenen
(het Huis van Bourgondië).

Vooruitlopend op de titel Culturele Hoofdstad van Europa 2018, trachtte de
gemeente Maastricht de afgelopen jaren de culturele infrastructuur te verbeteren
met onder andere plannen voor een nieuw filmhuis, een beter geoutilleerd
poppodium en aanvankelijk tevens een nieuw centrum voor podiumkunsten, allemaal
te realiseren in de Timmerfabriek. Doordat de Maastrichtse kandidatuur in 2013
niet gehonoreerd werd, moesten een aantal van deze plannen worden aangepast. Zo
gaat de clustering van de kunstopleidingen in het Eiffelgebouw (Quartier des
Arts) niet door. Wel wordt het Frontenpark met daarin enkele industriële
monumenten (de cokesfabriek en de gashouder) ontwikkeld tot een "park van
inspiratie" met ruimte voor (openlucht)voorstellingen, beeldende kunst en
stadslandbouw.

Het Architectuurcentrum TOPOS en het Bureau Europa (voorheen NAi Maastricht)
organiseren wisselende exposities en lezingen over architectuur.

Maastricht heeft sinds 1982 een door het Rijk beschermd stadsgezicht (met een
latere uitbreiding in Wyck) en telt 1677 rijksmonumenten, waarmee het qua aantal
in Nederland de tweede plaats inneemt, na Amsterdam. Onder de beschermde
bouwwerken vallen onder andere de oudste stadspoort van Nederland, de oudste
brug van Nederland, twee van de belangrijkste romaanse kerken in Nederland,
zeven gotische kerken en kapellen, en een vijftiental kastelen en landhuizen. De
stad ligt in een regio die bekend is vanwege haar natuurschoon en
cultuurhistorische waarden.

Niet alleen in musea, ook in de openbare ruimte zijn een groot aantal
kunstobjecten te bewonderen, waaronder romaans en gotisch beeldhouwwerk aan de
buitenkant van de voormalige kapittelkerken, een aantal klassieke 17e-eeuwse
reliëfs aan het stadhuis, enkele bronzen standbeelden van beroemde
Maastrichtenaren (Minckeleers, Veldeke), beelden van minder beroemde
Maastrichtenaren (het Mooswief, de Mestreechter Geis en de Wiekeneer), het
standbeeld van een beroemde niet-Maastrichtenaar (D'Artagnan), een groot aantal
religieuze beeldhouwwerken (bijvoorbeeld het Maria-monument in Wyck, Monulfus en
Gondulfus en diverse Heilig Hartbeelden), een reeks oorlogsmonumenten en enkele
moderne sculpturen (o.a. Richard Serra's Hours of the day en Michel Huisman's
Halfautomatische Troostmachine). Verder bevinden zich in Maastricht ongeveer 250
historische gevelstenen, voornamelijk in het centrum van de stad.

De taalsituatie in Maastricht (en elders in Limburg) is complex en sterk aan
verandering onderhevig. Een groot deel van de autochtone bevolking van
Maastricht spreekt nog steeds Maastrichts, een Centraal Limburgs stadsdialect.
In een aantal buitenwijken, zoals Itteren, Borgharen, Amby en Heer, worden
afwijkende dialecten gesproken. De Kring Maastricht van de Vereniging Veldeke
zet zich in voor het behoud en de promotie van het Maastrichts. Jaarlijks wordt
in het Centre Céramique het Groet Mestreechs Dictee gehouden, een variant op het
Groot Dictee der Nederlandse Taal. Mestreechs Eus Moojertaol en De Nuie
Mestreechsen Dictionair worden gezien als standaardwerken over het Maastrichtse
stadsdialect. Door de veranderde bevolkingssamenstelling is het gebruik van het
Maastrichts in de laatste decennia afgenomen. Om nieuwkomers te stimuleren
Maastrichts te leren is onder andere een Maastrichts leesplankje ontwikkeld.

Hoewel de dichter Hendrik van Veldeke, een van de eerste schrijvers in een
middeleeuwse variant van het Nederlands, uit de omgeving van Maastricht
afkomstig was, is het gebruik van de Nederlandse taal in Maastricht nooit
vanzelfsprekend geweest. Door de ligging van Maastricht nabij de grens van het
Franse en Duitse taalgebied, werd tot eind 19e eeuw, met name door de
welgestelden, veel gebruikgemaakt van het Frans, en in mindere mate van het
Duits. Pas in het begin van de 20e eeuw werden de Franstalige opschriften in de
Bonbonnière vervangen en werden er ook Nederlandstalige toneelstukken gespeeld.
Belangrijke bijdragen aan de Nederlandse literatuur leverden de dichter Pierre
Kemp en de neerlandicus Fernand Lodewick. De schrijfster Lulu Wang en de
dichters Hans van de Waarsenburg en Wiel Kusters zijn in Maastricht woonachtig.
Laatstgenoemde is tevens hoogleraar letterkunde aan de Universiteit van
Maastricht.

Door de toenemende mondialisering (in Maastricht is bijna de helft van de
studenten afkomstig uit het buitenland) is de laatste jaren het gebruik van
Engels sterk toegenomen. Het onderwijs aan de universiteit is vrijwel geheel
Engelstalig. Ook de gemeente Maastricht richt zich steeds vaker in twee talen
(Nederlands en Engels) tot haar burgers.

Maastricht telt meerdere theaters, waarvan het Theater aan het Vrijthof het
belangrijkste is. Dit theater, gevestigd in en achter het Generaalshuis aan het
Vrijthof, doet dienst als schouwburg en als concertzaal. De Bordenhal op Plein
1992 in Céramique is het vaste theater van Toneelgroep Maastricht. De
Bonbonnière, het Pesthuys-theater, Intro in situ en AINSI zijn kleinere podia.
De philharmonie zuidnederland, met standplaatsen in Eindhoven en Maastricht, is
in 2013 ontstaan door een fusie van het Limburgs Symfonie Orkest en het Brabants
Orkest. Het Johann Strauß Orchestra van André Rieu is wereldwijd bekend. Opera
Zuid en het professionele kamerkoor Studium Chorale zijn beide gevestigd in
Maastricht, maar treden ook buiten de stad en regio op. De Muziekgieterij is het
centrum voor popmuziek in Maastricht, sinds kort gevestigd in de Timmerfabriek
aan de Boschstraat.

In Maastricht zijn veel amateurgezelschappen actief op het gebied van muziek en
theater. Een bekend mannenkoor is de Mastreechter Staar. De Cappella Sancti
Servatii en het Basilicakoor zijn kerkelijke koren met een hoog niveau. De
Mestreechter Operètte Vereiniging brengt sinds 1949 dialectvoorstellingen, die
een groot publiek aanspreken. De Koninklijke Harmonie Ster van Maastricht is een
fusieorkest, ontstaan uit één der oudste harmonieorkesten van Nederland (1825).
Ook in de dorpen en wijken van Maastricht opereren harmonieën en
zangverenigingen.

Het filmhuis Lumière Cinema en de bioscopen Euroscoop Maastricht en Pathé
Maastricht (vanaf eind 2015) verzorgen het filmaanbod in de stad, terwijl ook de
Euroscoop multiplex-bioscoop in Lanaken veel bezoekers trekt uit Maastricht en
omgeving. Pathé bouwt in 2015 een nieuw bioscoopcomplex nabij het Eiffelgebouw,
vlak bij de nieuwe locatie van Lumière in de Timmerfabriek aan het Bassin.

Vanwege haar toeristische functie telt de stad Maastricht een groot aantal cafés
en restaurants, met belangrijke horecaconcentraties rond Vrijthof, met In den
Ouden Vogelstruys uit 1730 als het naar verluidt oudste café van de stad, Markt,
Onze-Lieve-Vrouweplein en Platielstraat/Sint Amorsplein. Een bekend biercafé is
Take One en In den Moriaan is waarschijnlijk het kleinste café van Nederland.
Van de grotere steden in Nederland heeft Maastricht de hoogste cafédichtheid.

Maastricht kent een aantal restaurants van hoog niveau en was lange tijd na
Amsterdam de stad met de meeste Michelinsterren in Nederland. Alszodanig
onderscheiden waren onder meer de restaurants Toine Hermsen en Au Coin des Bons
Enfants. In 2017 beschikken alleen Tout à Fait en Château Neercanne over 1 en
Beluga over 2 Michelinsterren. In Maastricht vindt ook de jaarlijkse presentatie
van de befaamde Rode Gids van Michelin plaats.

Voor lhbt-ers zijn er het Sway Café aan de Markt en Café Rose van COC Limburg,
dat echter niet regulier geopend is. Ook telt de stad ca. 15 coffeeshops, die
vanwege het drugstoerisme veel overlast veroorzaken (zie onder Toerisme).

Een bijzondere vorm van carnavalsviering is het Maastrichtse carnaval. In het
Maastrichtse carnaval wordt veel aandacht besteed aan de kostuums (pekskes) en
aan het schminken van het gezicht. Een groot deel van het feest speelt zich in
de buitenlucht af; het zogenaamde straatcarnaval. In 1840 werd de sociëteit
Momus opgericht. Deze gaf het vanouds spontane volksfeest een meer georganiseerd
karakter door naar Rijnlands voorbeeld zittingen en optochten (Boonte störrem)
te houden. Momus ging in 1939 ter ziele, maar na de Tweede Wereldoorlog werd
haar rol overgenomen door de carnavalsvereniging De Tempeleers.

Maastricht heeft eveneens een bijzondere traditie van eigen carnavalsmuziek. Na
de oorlog stimuleerden De Tempeleers het gebruik van voor de gelegenheid
geschreven vastelaovendsleedsjes. In een concours wordt jaarlijks het
carnavalsliedje van het jaar verkozen. Zo is er in de afgelopen zeventig jaar
een groot repertoire van Maastrichtse carnavalsliedjes ontstaan. Op straat
werden deze liedjes aanvankelijk begeleid door accordeons en trompetten, vanaf
de jaren zestig door dweilorkesten (Zaate Hermeniekes). Een tamelijk nieuw
fenomeen in het Maastrichtse carnaval zijn de sambabands.

Al sinds de vroege middeleeuwen kan Maastricht beschouwd worden als een
christelijke stad. In de laatste vijftig jaar heeft zich een proces van
secularisatie en ontkerkelijking voorgedaan, waardoor de dominantie van de
rooms-katholieke kerk (met name in onderwijs, politiek en maatschappelijk leven)
sterk is verminderd. Door de diversificatie van de Maastrichtse
bevolkingssamenstelling is ook het aantal niet-katholieke en niet-christelijke
geloofsgemeenschappen toegenomen.

Alhoewel het aantal rooms-katholieken in Maastricht, zoals ook elders in
Limburg, nog altijd sterk terugloopt, zijn er op dit moment (anno 2013) binnen
de gemeente Maastricht nog 22 parochies met 26 parochiekerken, die alle deel
uitmaken van het dekenaat Maastricht (dat daarnaast enkele parochies in de
gemeente Meerssen omvat). Het dekenaat Maastricht wordt geleid door deken
Mathieu Hanneman en is een van de 14 dekenaten van het bisdom Roermond.

Behalve de vier centrumparochies, die al sinds de Middeleeuwen bestaan, vallen
de parochiegrenzen grotendeels samen met de wijkindeling van Maastricht (zie
hierboven). In 2012 maakte het dekenaatsbestuur bekend dat, om de toekomst van
het katholicisme in Maastricht te kunnen waarborgen, de parochies gebundeld
worden in zes clusters (waarvan vijf in Maastricht). Deze zullen in de toekomst
samenwerken op het gebied van bestuur, financiën en inzet van pastoors en
kapelaans. Recent zijn enkele parochiekerken gesloten en parochies gefuseerd. De
parochie-indeling anno 2013 (gerangschikt volgens de op handen zijnde
clustering) is als volgt:

Daarnaast is/was er een 'rolstoelparochie' in de verpleegkliniek Klevarie en
bestaat er in de kapel van verpleeghuis Vivre in Amby een RK parochie van de H.
Geest (Oosters-katholieke parochie met Byzantijnse liturgie).

Maastricht was al in de Middeleeuwen een belangrijke bedevaartplaats. Ook heden
ten dage spelen de vier zogenaamde stadsdevoties een belangrijke rol in het
geloofsleven van veel Maastrichtenaren en bezoekers:

Eenmaal in de zeven jaar, tijdens de Heiligdomsvaart, worden de stadsdevoties in
processie door de binnenstad gedragen. Naast de stadsdevoties worden ook andere
heiligen vereerd, onder anderen de heiligen Monulfus en Gondulfus, de heilige
Hubertus en O.L. Vrouw van Banneux.

In een pand aan de Heggenstraat zijn twee vrijmetselaarsloges gevestigd: La
Persévérance (opgericht in 1753) en La Constance. (heropgericht in 2008). Het
Humanistisch Verbond organiseert regelmatig bijeenkomsten en cursussen in het
Toon Hermanshuis in Maastricht.

In de periode vanaf 2010 werd na de gemeenteraadsverkiezingen een college van
burgemeester en wethouders gevormd dat bestond uit CDA, PvdA, SPM en D66 (23 van
de 39 zetels). Het college telde 6 wethouders, 2 van de PvdA (Albert Nuss en
Jacques Costongs), 2 van het CDA (Jim Janssen en Luc Winants), 1 van SPM (André
Willems) en 1 van D66 (Mieke Damsma). Dit collega kwam op 15 oktober 2010 ten
val, waarna er een nieuw college gevormd werd, dat bestaat uit PvdA, SPM, D66,
GroenLinks en VVD.

De burgemeester van Maastricht was tot het aftreden van Gerd Leers in 2010
altijd van CDA-huize. Met de benoeming van interim-burgemeester Jan Mans, kreeg
Maastricht voor het eerst een burgemeester van PvdA-huize. Op 1 november 2010
werd de VVD'er Onno Hoes beëdigd als burgemeester. Hij is op 1 juli 2015
opgevolgd door de partijloze Annemarie Penn-te Strake.

Maastricht is al bijna twee eeuwen een belangrijke industriestad. Al in het
begin van de 19e eeuw kwam er de glas- en aardewerkfabricage tot ontwikkeling;
later kwam daar de papier- en cementindustrie bij. Sphinx, Mosa, Kristalunie,
KNP (tegenwoordig Sappi) en ENCI zijn moderne bedrijven die op een lange
traditie kunnen bogen, hoewel het aantal werknemers in de industrie in de
afgelopen decennia sterk is teruggelopen. Om die reden werd vanaf de jaren
zeventig sterker ingezet op ontwikkeling van de kenniseconomie in plaats van
industrie. Dit resulteerde onder andere in de oprichting van de Universiteit
Maastricht, het congres- en expositiecentrum MECC en de komst van bedrijven als
Vodafone Nederland, diverse call centers en een groot aantal Europese
instituten. Het hoofdkantoor van parkeerbedrijf Q-Park is in Maastricht
gevestigd. In de hoofdstad van Limburg is de overheid (gemeente, Provincie
Limburg, Euregio Maas-Rijn, justitie en Rijkswaterstaat) een belangrijke
werkgever. Maastricht telde anno 2012 zo'n 73.500 banen.

Maastricht is een toeristenstad en trekt jaarlijks ruim 3.000.000 bezoekers,
waarvan ongeveer 300.000 minimaal één overnachting boeken. Om die reden zijn
hotels, restaurants, cafés en winkels sterk vertegenwoordigd in de lokale
economie. In de jaren 1990 vond er een sterke groei van het aantal toeristische
overnachtingen plaats, waardoor het aantal hotelkamers in deze periode meer dan
verdubbelde. Maastricht telde in 2012 62 hotels (waarvan 13 in het vier- en
vijfsterrensegment), waarmee de stad de vierde plaats innam in Nederland. In de
periode 2002-07 vlakte de groei van het aantal hotelovernachtingen enigszins af
(3,1% groei per jaar).

Vanouds gerenommeerde hotels zijn Hotel de l'Empereur (tegenover het station),
Hotel Du Casque (op het Vrijthof) en Hotel Derlon (op het
Onze-Lieve-Vrouweplein). Enkele jaren geleden opende het Kruisherenhotel in een
middeleeuws klooster. Veel nieuwere hotels zijn buiten het centrum gelegen, in
Randwyck of langs de A2.

In 2009 kondigde de gemeente een hotelstop af om overcapaciteit te voorkomen.
Bij grote evenementen waarbij de Maastrichtse hotelcapaciteit onvoldoende is
(zoals TEFAF), kan worden uitgeweken naar Valkenburg, Aken en Luik.

Maastricht is, na Amsterdam, de tweede congresstad van Nederland, alhoewel het
aantal congressen de laatste jaren fors is teruggelopen. Het MECC is een groot
congres- en beurzencentrum in de wijk Randwyck. Enkele recente initiatieven die
ten doel hadden het toerisme verder te stimuleren, zoals een mega-casino, een
groot musicaltheater, een Hilton-hotel en een luxe vakantiepark op de Dousberg,
zijn vertraagd of niet van de grond gekomen. De belangrijkste troef blijft de
monumentale Binnenstad en het 'Bourgondische' karakter van de stad. Daarnaast
zijn een bezoek aan de mergelgrotten van de Sint-Pietersberg, een boottochtje op
de Maas en een rondrit door het nabije Mergelland populaire uitjes.

Een probleem vormt het drugstoerisme, dat in Maastricht al tot veel politieke
discussie heeft geleid. De ca. 15 Maastrichtse coffeeshops trekken voornamelijk
klanten uit het nabije buitenland. Met name de straathandel door drugsrunners,
die vaak plaatsvindt in de omgeving van coffeeshops, leidt regelmatig tot
overlast. Onder burgemeester Gerd Leers werd een plan ontwikkeld om de
coffeeshops naar de stadsranden (o.a. nabij de Belgische grens) te verplaatsen,
maar de uitvoering van dit zogenaamde 'Plan Coffeecorners' is nog steeds
onzeker. De invoering van de wietpas, waarop door burgemeester Onno Hoes streng
wordt gehandhaafd, heeft niet geleid tot minder overlast.

De Maastrichtse binnenstad heeft een ruim winkelaanbod met, naast de
gebruikelijke winkelketens, relatief veel gespecialiseerde zaken en exclusieve
winkels. Het Maastrichtse kernwinkelcentrum trekt veel bezoekers uit de
omringende regio, maar ook uit andere delen van Nederland, België en Duitsland.
De Grote en Kleine Staat zijn de meest populaire winkelstraten; de Stokstraat en
de Maastrichter Smedenstraat de meer exclusieve. Een opvallende winkel is de
boekhandel Dominicanen, gevestigd in de bijna 800 jaar oude Dominicanenkerk.
Volgens de Britse krant The Guardian is dit de mooiste boekhandel ter wereld. In
het stadsdeel Wyck zijn voornamelijk kleinere winkels te vinden die geen deel
uitmaken van winkelketens. De afgelopen jaren werd het winkelaanbod sterk
uitgebreid met de komst van winkelcentra als Entre Deux en Mosae Forum. Van de
andere kant is er, door het internetwinkelen en de verslechterde economie, in
sommige delen van het centrum toenemende leegstand, met name in de zgn.
'aanloopstraten'.

Maastricht heeft twee reguliere weekmarkten. Deze worden gehouden op de Markt,
rondom het stadhuis. De Vrijdagmarkt is een algemene warenmarkt die tot in de
wijde omgeving van Maastricht bekend is en traditioneel veel Belgische kopers
trekt. De Woensdagmarkt, vroeger 'kleine warenmarkt' genoemd is iets kleiner van
opzet dan de Vrijdagmarkt. Zowel op de Markt als op het Vrijthof staan permanent
enkele marktkramen, waar men voor dagelijkse benodigdheden, vis en snoepwaren
terechtkan. Verder is er in de Stationsstraat in Wyck iedere donderdagmiddag een
markt van biologische levensmiddelen en iedere zaterdagochtend in dezelfde
straat een antiek- en curiosamarkt. Een tweede antiekmarkt vindt sinds kort op
zondag plaats op de Markt.

Spoorwegen verbinden station Maastricht met het noorden (richting Sittard en
Eindhoven), oosten (richting Valkenburg aan de Geul en Heerlen) en het zuiden
(richting Wezet en Luik). Na bestuurlijk overleg tussen de beide provincies
Limburg werd eind 2004 besloten tot het opknappen van de oude spoorlijn tussen
Maastricht en Lanaken (B). De lijn werd in 2011 weer in gebruik genomen voor
goederenverkeer. In België bestaan vergevorderde plannen het andere deel van het
tracé, tussen Lanaken en Hasselt op te nemen in een sneltramverbinding tussen
Maastricht en Hasselt. Hierdoor ontstaat tevens een snellere verbinding tussen
Maastricht en Antwerpen.

Sinds 2016 exploiteert Arriva een tiental stadsbuslijnen in Maastricht en
directe omgeving (voorheen Stadsbus Maastricht en Veolia Transport).

De autosnelweg A2 verbindt Maastricht in noordelijke richting met Eindhoven en
de Randstad en in zuidelijke richting met Luik, en de A79 verbindt Maastricht in
oostelijke richting met Heerlen en in het verlengde daarvan - via de A76 - met
Duitse steden als Aken, Keulen en het Ruhrgebied. Laatstgenoemde snelweg voert
een tiental kilometers ten noorden van Maastricht in westelijke richting naar
Antwerpen en Brussel. In december 2016 werd de Koning Willem-Alexandertunnel in
de A2 in gebruik genomen. Tot die tijd moest het verkeer gebruik maken van de
zgn. stadstraverse van de N2; deze was, door de aanwezigheid van gelijkvloerse
kruisingen met verkeerslichten decennia lang een barrière voor het autoverkeer.

Enkele kilometers ten noorden van Maastricht, in de gemeente Beek, bevindt zich
de luchthaven Maastricht Aachen Airport.

In Maastricht zijn enkel lokale media gevestigd, zoals de huis-aan-huisbladen De
Ster en Gezien (voorheen De Maaspost en De Trompetter). De radiozender
Maastricht FM en de televisiezender TV Maastricht zijn beide in handen van RTV
Maastricht. Provinciale media, zoals de dagbladen De Limburger en het Limburgs
Dagblad, en de radio- en televisiezender L1 bieden eveneens veel lokale
informatie. Uitgaansmogelijkheden worden wekelijks gepubliceerd in de
cultuuragenda Week In Week Uit en op de website MaastrichtNet.

Maastricht is een echte studentenstad. Dit komt vooral door de aanwezigheid van
de Universiteit Maastricht (UM), met 16.000 studenten (in 2011) de grootste
onderwijsinstelling in Limburg. De in 1976 opgerichte universiteit is
internationaal georiënteerd en scoort met de meeste opleidingen hoog in de
diverse rankings. Aan de universiteit gelieerde opleidingen zijn het University
College Maastricht en de Maastricht School of Management. Daarnaast is in
Maastricht het postacademisch kunstinstituut Jan van Eyck Academie gevestigd.

De Hogeschool Zuyd, met vestigingen in drie Zuid-Limburgse steden, biedt diverse
hbo-opleidingen in Maastricht, waaronder de Vertaalacademie Maastricht, de Hotel
Management School Maastricht, de Academie Verloskunde Maastricht, de PABO
Maastricht, de Academie Beeldende Kunsten Maastricht, de Academie van Bouwkunst
Maastricht, het Conservatorium Maastricht en de Toneelacademie Maastricht.
Enkele van deze opleidingen genieten grote faam en trekken studenten uit het
hele land en het nabije buitenland. In het Jekerkwartier zijn een aantal
kunstopleidingen en universitaire instellingen gevestigd, zodat dit deel van het
centrum zich heeft ontwikkeld tot een Maastrichts Quartier Latin. De medische
opleidingen van zowel de Universiteit Maastricht als de Hogeschool Zuyd zijn
gehuisvest op de campus Randwyck.

Middelbaar beroepsonderwijs wordt in Maastricht verzorgd door Leeuwenborgh
Opleidingen, dat vestigingen heeft in Scharn, op Maastricht-Aachen Airport
(vliegtuigonderhoudtechniek) en in Sittard-Geleen. Het Terra Nigra College is
een school voor praktijkonderwijs en de Don Boscoschool biedt speciaal onderwijs
aan.

Middelbare scholen zijn het Porta Mosana College (op twee locaties in
Maastricht-Oost), het Sint-Maartenscollege (eveneens twee locaties in
Maastricht-Oost), het Bonnefanten College (twee locaties in Maastricht-West), de
Bernard Lievegoed School (vrijeschoolonderwijs; zelfstandig onderdeel van het
Bonnefanten College) en het United World College Maastricht (internationale
school; nieuwe campus nabij het Geusseltpark). In 2014 maakte de Maastrichtse
afdeling van de Stichting Limburgs Voortgezet Onderwijs bekend dat door de
teruglopende leerlingenaantallen bij de drie eerstgenoemde scholen een
reoganisatie noodzakelijk is, waarbij een aantal vestigingen zullen sluiten. Zo
zal de HAVO/VWO-afdeling van het Bonnefanten College in augustus 2014 het
monumentale maar verouderde Trichtercollege aan de Tongerseweg verlaten. Sinds
2005 heeft het particuliere Luzac College een vestiging aan de Markt, waar
versneld een middelbareschooldiploma kan worden behaald.

Recent onderzoek heeft uitgewezen dat de bevolking van Zuid-Limburg gemiddeld
minder gezond is dan elders in Nederland. Met name hart- en vaatziekten en
diabetes komen in deze regio vaker voor. Waarschijnlijk speelt het feit dat
Limburgers gemiddeld minder bewegen en een minder gezond eetpatroon hebben
('Bourgondische leefwijze') daarin een rol. Door de vergrijzing in dit deel van
Nederland, zijn er relatief veel ouderen, die relatief vaak gebruikmaken van
zorginstellingen.

Maastricht heeft één groot ziekenhuis, het Academisch Ziekenhuis Maastricht. Het
ziekenhuis komt voort uit Ziekenhuis Sint Annadal, dat in 1986 werd omgevormd
tot academisch ziekenhuis. In 1990 werd het nieuwe gebouw in Randwyck in gebruik
genomen, dat sindsdien verschillende malen is uitgebreid. Het ziekenhuis is
onderdeel van een samenwerkingsverband met de medische en gezondheidsfaculteiten
van de Universiteit Maastricht, de provincie Limburg en een aantal bedrijven.
Het is de bedoeling dat deze Maastricht Health Campus (niet te verwarren met de
mislukte Campus Maastricht) in de toekomst voor een flinke toename van de
werkgelegenheid op het gebied van gezondheidszorg en biowetenschappen zorgt.

Het psychomedisch centrum Vijverdal in Scharn heeft in de afgelopen jaren een
transformatie ondergaan, waarbij de hoogbouw uit 1972 met gesloten afdelingen
werd vervangen door paviljoen-achtige gebouwen met een meer open structuur. Een
nevenvestiging van forensisch psychiatrisch centrum De Rooyse Wissel in Limmel
heeft slechts enkele jaren als zodanig gefunctioneerd en is inmiddels gesloten.

De sportparticipatie in Maastricht ligt al vele jaren onder het landelijk
gemiddelde. Voor jongeren onder de 18 ligt het juist hoger. In de Sportnota
Mee(r)bewegen 2020 stelt de gemeente Maastricht zich ten doel het sporten in de
stad te bevorderen (minimaal 65%, het landelijk gemiddelde). Tegelijkertijd zien
veel sportclubs zich gedwongen te fuseren door teruglopende ledentallen. Het
aantal sportterreinen, met name het aantal voetbalvelden, is in de afgelopen
jaren afgenomen. De gemeente tracht de overgebleven accommodaties te bundelen in
twee grote sportparken, Sportpark Geusselt en Sportpark West, en enkele
kleinere. Het Sportpark Geusselt is onderdeel van het Geusseltpark, waar zich
ook het voetbalstadion Geusselt en het nieuwe zwembad Geusseltbad bevinden.
Recent is er onder andere een semi-waterveld (voor hockey) en het grootste
multifunctionele kunstgrasveld van de Benelux gerealiseerd. Sportpark West ligt
in het Van de Vennepark in Maastricht-West. Vlakbij bevindt zich het
recreatiegebied Dousberg met onder andere een tennis- en squashcentrum en de
18-holes golfbaan van Golfclub Maastricht (deels op Belgisch grondgebied). Een
andere golfbaan, Rijk van Margraten geheten, bevindt zich aan de oostkant van de
stad grotendeels op grondgebied van de gemeente Eijsden-Margraten.

Bekende sportclubs in Maastricht zijn de voetbalclub MVV (uitkomend in de
Jupiler League van de KNVB), de American footballclub Maastricht Wildcats
(uitkomend in de Eerste Divisie Zuid van de AFBN) en de atletiekvereniging
Atletiek Maastricht (met ondervereniging MSAV Uros). Kimbria is de naam van een
Maastrichtse zwemvereniging, tennisclub en basketbalclub (oorspronkelijk ook
voetbal en atletiek). In Maastricht zijn diverse watersportverenigingen actief.
Een sport die in de stad relatief veel beoefenaars kent, is petanque ('jeu de
boules'). Op een 25-tal plaatsen in de stad bevinden zich jeu-de-boulesbanen en
jaarlijks wordt op het Vrijthof een groot toernooi gehouden.

Maastricht telt op dit moment vijf sporthallen (Belfort, Daalhof, Geusselt, De
Heeg en de tijdelijke sporthal Randwyck), waarvan er geen voldoet aan de
voorwaarden voor professionele wedstrijden. Een jarenlang voortslepend conflict
tussen de gemeente, de Universiteit Maastricht en de woningbouwvereniging
Servatius over een vervangende sporthal voor de in 2007 ten behoeve van de
mislukte Campus Maastricht gesloopte universitaire sporthal in Randwyck, werd
onlangs bijgelegd. De tijdelijke sporthal in Randwyck zal in 2014 worden
vervangen door een grote, goed geoutilleerde hal op het campusterrein, die ook
voor niet-studenten toegankelijk zal zijn. Maastricht telt twee Cruyff Courts en
een zevental SPOTs (sportkooien). Skaters kunnen onder andere terecht in het
Griendpark.

De Amstel Gold Race is een belangrijke wielerklassieker die elk jaar in april op
de Markt in Maastricht van start gaat. Het meerdaagse hardloop- en
wandelevenement Maastrichts Mooiste vind jaarlijks in juni plaats; de ENCI
Bergloop in november. ENCI Limburg Open is een vierdaags schaaktoernooi dat in
het Pinksterweekend plaatsvindt. Enkele grote sportevenementen uit het verleden,
het wielerevenement Zesdaagse van Maastricht en het paardensportevenement
Jumping Indoor Maastricht, hebben om uiteenlopende redenen al enige jaren niet
plaats kunnen vinden.

De omgeving van Maastricht, met onder andere de Sint-Pietersberg, het Jekerdal,
de Landgoederenzone Maastricht - Meerssen en het Zuid-Limburgse Heuvelland,
nodigt uit tot wandelen en fietsen, wat door velen wordt gedaan. Ook het vele
water rond de stad (onder andere de Maas en de Pietersplas) biedt recreatieve
mogelijkheden.



https://nl.wikipedia.org/wiki/Inline-skaten

Inline-skaten is een discipline in het hardrijden op de skate, een tak van de
skatesport. De sport is voortgekomen uit het rolschaatsen, maar tegenwoordig
wordt het (in Nederland) meer gezien als een variant van het schaatsen op ijs.
Dat blijkt wel, want de top van het inline-skaten, bestaat voornamelijk uit
marathonschaatsers. Toch krijgt de sport steeds meer een eigen karakter.

In andere delen van de wereld (met name Zuid-Amerika) is inline-skaten wel een
grote sport. Aan het wereldkampioenschap inline-skaten van 2011 deden 35 landen
mee, terwijl (ter vergelijking) aan het wereldkampioenschap afstanden
langebaanschaatsen in 2011 23 landen meededen. Wat Thialf voor Nederland is,
zijn de inline-skatepistes in Zuid-Amerika voor de bevolking aldaar.
Inline-skaten is echter geen Olympische sport, waardoor veel wereldtoppers van
het inline-skaten overstappen op langebaanschaatsen. Voorbeelden hiervan zijn
Chad Hedrick, Bart Swings, Shane Dobbin, Derek Parra en Peter Michael.

Het inline-skaten lijkt qua techniek heel veel op het langebaanschaatsen, maar
er zijn enkele wezenlijke verschillen, met name door de grotere wrijving. De
introductie van de Double push in 1992 door Chad Hedrick veranderde de techniek
echter behoorlijk. Met deze techniek kan er twee keer in elke slag worden
afgezet, waarmee hogere snelheden worden gehaald. De techniek is echter vooral
te gebruiken op korte afstanden of voor korte tijd, omdat hij zeer vermoeiend
is. Momenteel is deze techniek behoorlijk verbeterd en zie je dit toegepast.

Tactieken in het inline-skaten hebben wel wat weg van het wielrennen. Bij
langere afstanden worden groepen gevormd en gaat men zo rijden dat men zo min
mogelijk wind vangt. Van elke rijder wordt wel verwacht dat hij zijn tijd op kop
rijdt, anders zullen andere rijders al snel tegen hem gaan rijden.

Uit de groepen worden aanvallen gedaan, waarbij één of meerdere rijders proberen
te ontsnappen uit de groep om een voorsprong te nemen. Zeker bij korte rondjes
kan dit heel belangrijk zijn, omdat een ronde voorsprong een redelijk veilige
marge geeft. Sinds de commercie zijn intrede heeft gedaan en ploegen
belangrijker zijn geworden, ziet men ook vaker dat rijders een taak binnen een
ploeg hebben. Hierbij zijn één of twee rijders goed genoeg om te winnen, de
andere houden deze rijders zo lang mogelijk in de buurt van andere favorieten.
Dit is ook te vergelijken met het wielrennen.

De wereldkampioenschappen inline-skaten worden door de Fédération Internationale
de Roller Sports (FIRS) sinds 1937 georganiseerd. Vanaf 1960 wordt inline-skaten
over de wereld verspreid, dit zorgde ervoor dat in 1966 de eerste officiële
wereldkampioenschappen inline-skaten werd georganiseerd

Inline-skaten staat al sinds de eerste editie in 1981 op het programma van de
Wereldspelen.

De Europese kampioenschappen inline-skaten worden georganiseerd door de
Confédération Européenne de Roller Skating (CERS) sinds 1989, na vervanging van
de traditionele rolschaats door de inline-skate.

Naast de regionale competitie zoals een Oomssport Skeelercup in Zuid-Holland, en
de landelijke competitie onder de naam KPN Inline Cup, is er voor de A-categorie
(hoogste klasse heren) en D1-categorie (hoogste klasse dames) de WoW, ook wel
bekend als: World on Wheels-skeelercompetitie, en de Europa Cup.

Indoor wordt meestal op een 100m-baan gereden, op een houten ondergrond. Dit
soort banen vindt men vooral in de Verenigde Staten.

Outdoor kan worden gereden op de weg of op speciaal aangelegde inline-skatebanen
(vaak ook wielerbanen), op een asfalt- of betonondergrond. Dit soort banen zijn
er veel in Europa, maar in de Verenigde Staten nauwelijks. Een dergelijke baan
(piste) is vaak 200 m of 400 m lang, maar kan in principe elke willekeurige
lengte hebben.

In Nederland worden wedstrijden verreden onder auspiciën van de KNSB, die een
onderverdeling maakt in verschillende groepen. Inline-skaters zijn te vinden in
de secties Speed en Recreatie. Onder Recreatie vallen toertochten, waarbij geen
(duidelijk) wedstrijdelement aanwezig is. In de sectie Speed vallen
wedstrijdrijders. Deze zijn onderverdeeld in Heren (A, B, C-rijders (C1 en C2)
en Masters), Dames (Dames 1 en 2), Jeugd (Junioren, Cadetten, Pupillen 1 t/m 4).
Bij de Heren en Dames wordt gebruikgemaakt van een promotieregeling. De jeugd
wordt ingedeeld op leeftijd en geslacht.

De beste inline-skaters van de wereld komen traditioneel uit landen als Italië,
Colombia, Verenigde Staten en Frankrijk. Voorbeelden hiervan zijn Ippolito
Sanfratello, Jennifer Alexa Caicedo Mejía, Chad Hedrick, Bart Swings, Joey
Mantia en Ewen Fernandez.

In Nederland zijn de beste inline-skaters doorgaans ook schaatsers op de
langebaan of marathon, enkele namen zijn Jenita Hulzebosch-Smit, Elma de Vries,
Crispijn Ariëns en de broers Michel en Ronald Mulder. In tegenstelling tot
Nederland is inline-skaten in België wel groter dan schaatsen, hier komen ook
(voormalig) wereldkampioenen Bart Swings, Wouter Hebbrecht en Anja Decoster
vandaan.

Verder zijn er ook nog toppers uit andere landen, voorbeelden hiervan zijn Kalon
en Shane Dobbin, Sheila Herrero, Desly Hill en Hyo-Sook Woo



https://nl.wikipedia.org/wiki/Pi_(wiskunde)

Het getal π, soms geschreven als pi, is een wiskundige constante, met in
decimale notatie de getalswaarde 3,141 592 653... Het getal is de verhouding
tussen de omtrek en de diameter van een cirkel.

Het symbool π is de kleine letter pi uit het Griekse alfabet (overeenkomend met
de Latijnse p). Dit symbool werd door Engelse wiskundigen William Oughtred in
1647, en Isaac Barrow in 1664 al gebruikt als afkorting van het Griekse woord
περιφέρεια (perifereia = omtrek van een ronde vorm). De verhouding tussen
diameter en omtrek gaven zij aan als δ/π waarbij δ als afkorting van het Griekse
woord διάμετρος (diametros = diameter) werd gebruikt.

Door sommigen wordt π als afkorting van het Griekse woord περίμετρον (perimetron
= omtrek) gezien. Er is echter een subtiel verschil tussen beide woorden,
hetgeen o.a. blijkt uit de volgende passage uit het geschrift Commentationes
Analyticae Ad Theoriam Serierum Infinitarum Pertinentes van Leonhard Euler:

In het boek A New Introduction to Mathematics van William Jones van 1706 werd de
Griekse letter π het eerst gebruikt als aanduiding voor de verhouding tussen
omtrek en diameter, de wiskundige constante pi. De notatie werd echter pas echt
algemeen toen Leonhard Euler die in 1737 overnam.

De kleine letter π dient niet verward te worden met de hoofdletter Π. Deze
laatste wordt in de wiskunde in een geheel andere betekenis gebruikt, namelijk
voor een product van een rij getallen.

Het getal π is het getal dat we krijgen wanneer we de omtrek van een cirkel
delen door de diameter van die cirkel. De diameter van een cirkel is makkelijk
te meten met een liniaal, in tegenstelling tot de omtrek, omdat die niet recht
is.

De animatie toont hoe π experimenteel bepaald kan worden. De diameter van de
cirkel is 1 genomen. Als de cirkel wordt afgerold, blijkt de omtrek van de
cirkel ruim driemaal de diameter te zijn. Bij iedere cirkel is de verhouding
tussen omtrek en diameter hetzelfde, en die grootheid noemen we dus π.

Het bewijs dat π irrationaal is, is gegeven door Johann Heinrich Lambert in
1761. Het veel lastiger bewijs dat π transcendent, ofwel niet-algebraïsch is,
volgde ruim een eeuw later in 1882. Ferdinand von Lindemann gaf dit bewijs. In
iets technischer termen dan boven stelt dit bewijs vast dat er geen polynoom met
gehele coëfficiënten bestaat met π als nulpunt. Daardoor is het onmogelijk om in
een eindig aantal stappen door constructie met passer en liniaal een vierkant te
construeren waarvan de oppervlakte gelijk is aan die van een gegeven cirkel. Met
passer en liniaal kunnen slechts algebraïsche getallen worden geconstrueerd.

In de meetkunde hebben formules waarin π voorkomt meestal met een cirkel, ellips
of bol te maken. De volgende formules kunnen worden gebruikt om met behulp van
de straal, of de halve assen voor een ellips, van een meetkundig object de
andere grootheden uit te rekenen.

De kans dat twee willekeurig gekozen gehele getallen relatief priem zijn, is
6/π2, dit volgt uit de getaltheorie.

Het gemiddelde aantal manieren om een positief, geheel getal te schrijven als de
som van twee volmaakte kwadraten, waarbij de volgorde van belang is, is π/4.

In plaats van breuken en ezelsbruggetjes konden in berekeningen ook decimale
getallen gebruikt worden, toen die weergave van getallen eenmaal ingeburgerd was
(waarbij Simon Stevin een grote rol gespeeld heeft). Voor simpel decimaal
rekenen op papier is 3,14 (drie komma veertien) meestal goed genoeg, maar een
stuk beter is 3,1416 (laatste cijfer omhoog afgerond). Als het preciezer moet,
hebben rekenmachines meestal π als knopje, waarachter π in 8 tot 30 decimalen
opgeslagen is. Ook in spreadsheets en programmeertalen zit π veelal standaard
ingebouwd, bij een wiskundige programmeertaal als Maple of Mathematica kan zelfs
met elk gewenst aantal decimalen gerekend worden.

Zoals boven vermeld is π een irrationaal getal en dus niet exact weer te geven.
Hieronder wordt de decimale ontwikkeling na 1000 decimalen afgekapt:

De eerste miljoen decimalen van π en 1/π zijn beschikbaar gemaakt door het
project Gutenberg.

Hierboven werden al wat schattingen genoemd die gebaseerd zijn op geschriften
uit de oudheid. Iets heel anders dan een schatting zijn rekenmethodes die een
benadering van π als uitkomst geven.

De methode van Archimedes en navolgers is een iteratief proces: Archimedes moest
eerst voor de 6-hoek de resultaten berekenen, die werden gebruikt om uitkomsten
voor de 12-hoek te kunnen berekenen, die weer nodig waren om de 24-hoek te
berekenen, et cetera.

Viète was in 1593 de eerste die met een echte formule kwam, die naar wens
verlengd kon worden om tot een nauwkeuriger uitkomst te komen:

Zowel de methode van Archimedes als de formule van Viète bevatten wortels.
Worteltrekken is met pen en papier tamelijk tijdrovend, daarom zocht men naar
formules die geen wortels bevatten. Daarin slaagden kort na elkaar Wallis (1656)
en Leibniz, maar helaas convergeerden hun formules zo langzaam naar π dat er
geen tijdwinst mee geboekt werd. Het oneindige product van Wallis is:

Leibniz was de eerste die een reeksontwikkeling voor π publiceerde en al gauw
werden allerlei andere reeksen gevonden:

Zoals hier genoteerd lijken de laatste twee formules geen reeks, maar een
arcsinus of arctangens is altijd in reeksvorm te gieten (zie aldaar). De laatste
reeks, die van Machin, gebaseerd op de reeksontwikkeling arctan ⁡ 1 x = 1 x − 1
3 x 3 + 1 5 x 5 − ⋯ {\displaystyle \arctan {\frac {1}{x}}={\frac {1}{x}}-{\frac
{1}{3x^{3}}}+{\frac {1}{5x^{5}}}-\cdots } , bleek in het tijdperk vóór de
rekenmachines heel erg geschikt om steeds meer decimalen van π te berekenen.
Machin zelf ging tot 100 decimalen, de Sloveense wiskundige Jurij Vega berekende
in 1789 de eerste 140 decimalen voor π, waarvan er 126 correct waren. Dit was 50
jaar lang het wereldrecord.

Wanneer men bovenstaande zes reeksen tot tien en tot duizend termen uitrekent,
wordt duidelijk welke reeks het snelste naar π gaat (convergeert):

De snelheid van convergentie van de eerste vier reeksen is dus tamelijk laag.
Van de 5e reeks zijn 13 termen voldoende voor een nauwkeurigheid van 9
decimalen, van de 6e reeks 6 termen. Bij deze laatste twee reeksen is de limiet
van het quotiënt van twee opeenvolgende termen in absolute waarde kleiner dan 1,
wat een snelle convergentie garandeert.

Rond 1973 ontdekten onafhankelijk van elkaar Eugène Salamin en Richard Brent dat
ouder werk van Gauss, het algoritme van Gauss-Legendre, ook gebruikt kon worden
om π te benaderen. Bij alle eerdere methoden leverde iedere stap hetzelfde
aantal nieuwe decimalen op, maar bij Brent en Salamin verdubbelde het aantal
decimalen bij elke stap. Na slechts 25 stappen zijn er al 45 miljoen correcte
decimalen bekend.

In 1996 ontdekte Simon Plouffe in samenwerking met David H. Bailey en Peter
Borwein een nieuwe formule voor π als oneindige reeks, ook wel de BBP-reeks
genaamd:

Voor de negentiende eeuw zou dit een aardig snelle methode zijn geweest, maar
het curieuze is dat deze formule het mogelijk maakt om het n-de binaire of
hexadecimale cijfer van π te berekenen zonder daarvoor eerst alle voorgaande
cijfers te hoeven berekenen.

Tegenwoordig wordt het berekenen van π gebruikt om de snelheid van computers te
onderzoeken. In 2009 werd π berekend op 2 699 999 990 000 decimalen door Fabrice
Bellard met een desktopcomputer. In 2010 scherpte de Japanner Shigeru Kondo dit
record aan met een door de Amerikaan Alexander J. Yee geschreven programma tot
iets meer dan 10 biljoen cijfers achter de komma (10 000 000 000 050).

De dringendste openstaande vraag luidt: is π normaal? 'Normaal' betekent hier
dat elke cijfergroep in de expansie van π even vaak voorkomt als bij een
willekeurige keuze. Zo ja, dan zou π normaal moeten zijn in elke basis (met elk
grondgetal), niet alleen in basis 10.

Als π inderdaad normaal is, dan zou dit betekenen dat in de decimalen van π elke
willekeurige cijfergroep ergens voorkomt en dat dus ook elke tekst zoals
"Hamlet" van Shakespeare, na omzetting in een cijfervolgorde, ergens in de
decimalen van π voorkomt, zoals uitgelegd in de stelling van de eindeloos
typende apen.

Bailey en Crandal toonden in 2000 aan dat de bovenstaande formule van Bailey,
Borwein en Plouffe (en andere vergelijkbare formules) betekent dat de
normaliteit van π in basis 2 en verschillende andere constanten gereduceerd kan
worden als een mogelijke aanname voor chaostheorie. Zie de website van Bailey
voor details.

Mnemotechnieken om de cijfers van π te onthouden worden samen humoristisch
aangeduid als Piphilologie. Het woord is een duidelijke woordspeling op Pi zelf
en het linguïstische onderzoeksgebied filologie (Engels: philology).

Het gaat steeds om teksten, vaak gedichten, waarbij het aantal letters in ieder
woord de opeenvolgende cijfers van π aangeeft – in de titel van dit hoofdstukje
hebben de woorden 3, 1, 4, 1, 5, 9 letters. Er zijn piphilologisten die
gedichten hebben geschreven om meer dan 100 cijfers te coderen.

In het Frans komt men tot 127 decimalen. De woorden van tien letters tellen als
0:

Een limerick van Harvey L. Carter (echter geen ezelsbruggetje voor de cijfers
van pi):

Onder de titel Griekse tango schreef Drs. P. een aan een pi-minnaar gewijd,
dramatisch lied, dat onder meer te vinden is op Drs. P. Compilé sur CD. In dit
lied bezingt hij de eerste 8 decimalen: "Aldus vind ik 3,14159265".

Het nummer π van Kate Bush, bevat als niet-herhalend refrein de eerste 119
gezongen cijfers van pi, daarbij twee cijfers overslaand. Het nummer gaat over
iemand met "a complete infatuation with the calculation of pi".

De metalband After the Burial heeft een nummer geschreven genaamd Pi (The
Mercury God Of Infinity). Dit nummer bestaat uit een akoestische intro op
gitaar, gevolgd door een breakdown gebaseerd op de eerste 71 decimalen van pi.

De speelfilm Pi gaat over het getal pi en de mysteries daaromtrent. Ook Life of
Pi bevat diverse verwijzingen naar het getal: de hoofdpersoon heet Pi en
schrijft het getal in honderden decimalen op een schoolbord.

Het getal Pi speelt een belangrijke rol in het boek Contact van Carl Sagan en
geen enkele in de film die daarover gemaakt is. Aan het eind van het boek wordt
er een versleutelde boodschap ontdekt in de oneindige reeks decimalen van het
getal, zeer ver achter de komma. Dit toont aan dat er niet alleen intelligent
leven buiten de Aarde is maar dat het universum zelf ontworpen schijnt te zijn
door een hogere intelligentie: Intelligent Design.

In de Pieterskerk in Leiden is een monument opgericht voor pi (zie afbeelding).
De steen bevat de tekst die op de grafsteen van Ludolph van Ceulen stond. De
grafsteen zelf is in de negentiende eeuw uit de kerk verwijderd, maar de tekst
was afgebeeld in een in druk verschenen reisverslag van de Engelsman Philip
Skippon (1641-1691). De ring is uitgevoerd in twee kleuren koper, waarbij het
kleine stuk precies zo lang is als de diameter van de koperen ring.

Het getal π heeft vele fans en een van hun bezigheden is het uit het hoofd leren
van de decimalen van π. Volgens het Guinness Book of Records is de recordhouder
de Chinees Lu Chao, die in 2005 67 890 decimalen uit het hoofd voordroeg. Hij
had 100 000 decimalen uit het hoofd geleerd, en was van plan om er 91 300 voor
te dragen, maar vergiste zich in het 67 891ste cijfer.

Op 14 maart 2006 werd de 300e verjaardag van π als wiskundig symbool gevierd. Op
14 maart (maand 3, dag 14, verwijst naar de eerste drie cijfers) wordt over de
gehele wereld aan verschillende universiteiten Pi-dag gevierd. Het is tevens de
verjaardag van Albert Einstein.

Het Huis van Afgevaardigden van de Amerikaanse staat Indiana keurde in februari
1897 een wetsontwerp goed waarin π gelijkgesteld werd aan 3,2. De wet kwam
echter op het laatste moment niet door de Senaat en werd zo niet van kracht.



https://nl.wikipedia.org/wiki/Yul_Brynner

Yul Borisovitsj Bryner, beter bekend als Yul Brynner (Russisch: Юлий Борисович
Бринер, Joelij Borisovitsj Briner) (Vladivostok, 11 juli 1920 - New York, 10
oktober 1985) was een acteur met karakteristiek kaal hoofd van Russische komaf
en met het Franse burgerschap die voornamelijk bekend werd door Amerikaanse
films en toneelstukken. Zijn bekendste rol is die van de koning van Siam uit The
King and I. Ook was Brynner een befaamd fotograaf.

Yul Brynner deed zijn toch al exotische leven nog aantrekkelijker klinken door
een aantal verhalen over zijn jeugd in de wereld te brengen. Zo zou zijn
geboortenaam Taidje Khan zijn, zou hij van Zwitsers-Japanse afkomst zijn en
geboren zijn op het Russische eiland Sachalin. Verder deed hij vrij geheimzinnig
over zijn echte geboortedatum. In 1989 kwam er een biografie uit, geschreven
door zijn zoon, die enkele van deze verhalen ontkrachtte en het mogelijk
werkelijke verhaal naar boven bracht.

Yul Brynner werd in 1920 geboren in Vladivostok, Rusland. Zijn moeder Marousia
Blagovidova was de dochter van een Russische arts, zijn vader Boris Bryner was
een Zwitsers-Mongoolse uitvinder en technicus. Hij werd Yul genoemd naar zijn
grootvader, Jules Bryner. In zijn jeugd verhuisde hij met zijn moeder en zus
naar Harbin, China en in de jaren dertig vertrok de familie naar Parijs.

Daar verwaarloosde hij zijn school en ging hij gitaar spelen bij Russische
vluchtelingen. Later werd hij trapeze-artiest en ging hij bij het theater. In
1941 verhuisde hij naar de Verenigde Staten om daar deel uit te maken van het
theatergezelschap van Michael Chekhov. In 1945 kreeg hij een rol in het
Broadwaystuk Lute Song tegenover Mary Martin, dat voor korte tijd in 1946 liep.
Voor deze rol kreeg hij een aantal prijzen. In 1949 maakte hij zijn filmdebuut
in Port of New York.

Met Lute Song in het achterhoofd werd hij gevraagd voor de rol van de koning van
Siam in The King and I, de Broadwaymusical van Michael Rodgers en Hammerstein
uit 1951. De rol betekende zijn grote doorbraak en bracht hem in de
schijnwerpers. In 1956 herhaalde hij de rol weer voor de filmversie, waarvoor
hij de Academy Award voor Beste Acteur binnenhaalde. Hij is één van de negen
mensen die zowel aan Tony Award als een Oscar wonnen voor dezelfde rol. Brynner
schoor zich kaal voor de rol en bleef zich daarna kaal scheren, al zette hij
later voor sommige rollen een pruik op. Omdat een kaalgeschoren hoofd in die
tijd ongewoon was werd Brynner een iconisch figuur.

Filmregisseur Cecil B. DeMille castte hem in de rol van de Egyptische farao
Ramses II in het miljoenenproject The Ten Commandments en datzelfde jaar speelde
hij ook in Anastasia aan de zijde van Ingrid Bergman. In 1959 was hij de
tegenspeler van schoonheidskoningin Gina Lollobrigida in de epische film Solomon
and Sheba, waarin hij koning Salomo vertolkte. In 1960 speelde hij de hoofdrol
in The Magnificent Seven, de westernversie van Akira Kurosawa's The Seven
Samurai. In 1962 speelde hij Taras Bulba in de gelijknamige film.

In de jaren zeventig keerde hij terug naar de rol die hem beroemd maakte, onder
andere in de televisieserie "Anna and the King" uit 1972 en een theatertournee
in 1977. Ook was hij te zien in Michael Crichtons Westworld als een op hol
geslagen cowboy-robot, in ongeveer dezelfde kledij als in The Magnificent Seven.

In 1985 speelde hij voor de laatste keer de koning van Siam in een tweede
tournee. Hij werd toen al geplaagd door longkanker. Twee maanden na het einde
van de tournee stierf Brynner aan de ziekte in een ziekenhuis in New York (op
dezelfde dag als Orson Welles) op 65-jarige leeftijd.

Voor zijn dood had hij een reclameboodschap opgenomen, waarin hij verklaarde
ziek te zijn geworden door roken. Deze reclameboodschap is op zijn verzoek na
zijn dood uitgezonden, als een krachtig statement tegen het roken.



https://nl.wikipedia.org/wiki/Rome_(stad)

Rome (Italiaans: Roma) is de hoofdstad van Italië en tevens het bestuurlijk
centrum van de regio Lazio en de Città Metropolitana di Roma Capitale (voorheen
de provincie Rome). De stad Rome heeft ca. 2,8 miljoen inwoners, het inwonertal
van de metropoolregio bedraagt 3,7 miljoen. Het is de grootste stad van Italië.
Door de stad, gelegen in het midwesten van het Apennijns Schiereiland, stromen
de rivieren de Tiber en de Aniene.

De geschiedenis van Rome strekt zich uit over ruim 2700 jaar en de stad heeft
zich in de geschiedenis ontwikkeld als een van de belangrijkste steden van de
westerse cultuur. Het was de hoofdstad van het Romeinse Koninkrijk, de Romeinse
Republiek en het Romeinse Keizerrijk. Sinds 1871 is Rome de hoofdstad van
Italië. Rome is ook de zetel van de paus, die het gezag voert over de dwergstaat
Vaticaanstad, een enclave binnen de stad Rome.

Rome is oorspronkelijk gebouwd op zeven heuvels, maar strekt zich inmiddels uit
tot aan de Tyrreense Zee. Het historische stadscentrum bevindt zich op de
Werelderfgoedlijst van de UNESCO. Bekende bezienswaardigheden zijn het
Colosseum, het Forum Romanum, het Pantheon, de Sint-Pietersbasiliek, de
Trevifontein en het Monument van Victor Emanuel II.

Over het ontstaan van Rome doet een aantal verhalen de ronde. Volgens de legende
zoals opgetekend door de Romeinse geschiedschrijver Titus Livius (rond 59 v.Chr.
- 17 n.Chr.) in zijn geschiedenis van Rome (Latijn: Ab urbe condita; Nederlands:
Vanaf de stichting van de stad) is de stad in 753 v.Chr. gesticht door Romulus
en Remus. Volgens archeologen is Rome echter ontstaan in vier stappen:

Onder de Etrusken werd Rome geregeerd door koningen. Na het verjagen van de
laatste koning, Lucius Tarquinius Superbus, werd Rome een republiek die
standhield tot de laatste eeuw voor Christus waarna het een keizerrijk werd.
Tijdens de Romeinse Republiek verenigde Rome het Italische schiereiland waarna
het hele middellandse zee gebied werd onderworpen. Tijdens het Romeinse
Keizerrijk omvatte het rijk ook grote delen van West-Europa en van het
Midden-Oosten. Rome telde toen, als hoofdstad van dit enorme rijk, meer dan een
miljoen inwoners. Vanaf de derde eeuw begon het rijk in verval te raken waarna
in de loop van de vierde en vijfde eeuw een definitieve splitsing in een West-
en Oost-Romeinse Rijk volgde. Byzantium (beter bekend als Constantinopel) werd
in deze tijd de nieuwe hoofdstad van het rijk en nadat de keizerlijke
instellingen en bureaucratie alsmede de politieke en economische elite naar
Constantinopel verhuisd waren, overvleugelde de nieuwe hoofdstad van het Rijk
spoedig de vorige hoofdstad Rome die inkromp tot een gemiddelde provinciale
stad.

Tijdens het voortgaande verval en de uiteindelijke val van het West-Romeinse
Rijk verminderde de Romeinse bevolking sterk maar Rome bleef wel belangrijk als
de stad waar de paus zetelde, hoewel die aan het eind van de Middeleeuwen
tijdens het Westers Schisma tijdelijk vertrok uit Rome. Naast Rome werd er een
groot gebied om Rome heen (de Kerkelijke Staat) in Midden-Italië bestuurd door
de paus.

Tijdens de Italiaanse eenwording van 1860 was Rome met directe omgeving het
enige deel van het Italiaanse schiereiland dat niet door het nieuwe Koninkrijk
Italië werd ingenomen. De stad bleef met Franse steun in handen van de paus. In
1870 volgde alsnog de Inname van Rome door de Italianen. Pas in 1929 legde de
paus zich hier middels het Verdrag van Lateranen, dat Vaticaanstad oprichtte,
bij neer.

Kort na de Eerste Wereldoorlog, was Rome getuige van de groei aan macht van het
Italiaanse fascisme, geleid door Benito Mussolini. In 1922 marcheerden zij naar
de stad om het nieuwe Italiaanse rijk uit te roepen en werd een bondgenootschap
met nazi-Duitsland aangegaan. Het interbellum zag een snelle groei van de
bevolking in de stad, die de één miljoen inwoners overtrof. Als gevolg van de
aanwezige culturele schatten en de aanwezigheid van het Vaticaan ontsnapte Rome
tijdens de Tweede Wereldoorlog grotendeels aan het tragische lot van andere
Europese steden. Op 19 juli 1943 werd echter de wijk San Lorenzo alsnog
gebombardeerd door de Anglo-Amerikaanse luchtmacht, wat resulteerde in ongeveer
3.000 doden en 11.000 gewonden. Na de val van Mussolini en de door het nieuwe
Italiaanse regime onderhandelde wapenstilstand met de geallieerden op 8
September 1943, werd de stad bezet door de Duitsers en tot open stad verklaard
tot de uiteindelijke bevrijding op 4 juni 1944.

Rome bevindt zich in de regio Lazio in het midden van Italië. De stad is gelegen
aan de oevers van de rivier de Tiber. Het centrum van Rome bevindt zich op zeven
heuvels ten oosten van de Tiber: de Aventijn, de Capitolijn, de Caelius, de
Esquilijn, de Palatijn, de Quirinaal en de Viminaal. De Vaticaanse heuvel, de
Janiculum, de Velia en de Pincio horen niet bij dit traditionele zevental,
evenmin als de hoogste heuvel van de stad, de Monte Mario, die 139 meter boven
zeeniveau uitstijgt. Naast de Tiber, stroomt ook de rivier Aniene door de stad.

Als grens van de stad Rome kan de Grande Raccordo Anulare beschouwd worden, de
ringweg die de stad op 10 kilometer afstand van het centrum ontsluit. De
gemeente Rome bestrijkt echter een oppervlakte van 1.285 km² en trekt zich uit
tot de Tyrreense Zee, die meer dan 20 kilometer van het stadscentrum verwijderd
is.

Rome heeft een mediterraan klimaat. Een aangename temperatuur is er van april
tot en met juni. In juli en augustus is het erg warm in Rome. In de winter kan
de temperatuur onder het vriespunt dalen, maar sneeuw is zeldzaam.

Rome bestaat uit vijftien deelgemeenten (Municipi). Municipio I is het oude
centrum en de achttien andere Municipi liggen eromheen. Tot 1992 waren er
twintig Municipi, maar de toenmalige nummer XIV is in dat jaar de zelfstandige
gemeente Fiumicino geworden. In 2013 is het aantal municipi teruggebracht naar
15.

In 330 bedroeg het aantal inwoners omstreeks 1 miljoen. Na de val van het
Romeinse Rijk daalde het drastisch. Het was pas na circa 1936 dat het aantal
inwoners weer was gestegen tot boven het miljoen.

Het aantal inwoners binnen de stadsgrenzen van Rome is ongeveer 2,7 miljoen,
maar de agglomeratie Rome telt 4 miljoen inwoners. Rome en Milaan zijn daarmee
qua bevolkingsaantal de grootste steden van Italië.

Tegenwoordig wordt er in Rome net als in de rest van Italië Italiaans gesproken.
In de Romeinse tijd werd er echter net als in de rest van het Romeinse Rijk
Latijn gesproken. Deze taal is oorspronkelijk in Lazio, de regio waarin Rome
ligt, ontstaan. Het huidige dialect van Rome is het Romanesco. Dit dialect kent
veel afkortingen en "vieze woorden".

Als oude hoofdstad van het Romeinse Rijk en centrum van de Rooms-Katholieke Kerk
is Rome bijzonder rijk aan bezienswaardigheden. Bekende voorbeelden van
bezienswaardigheden uit de tijd van het Romeinse Rijk zijn het Colosseum, het
Forum Romanum en het Pantheon.

Een voorbeeld van een bezienswaardigheid van latere datum is de Trevifontein,
die in de 18e eeuw zijn huidige vorm kreeg en het toneel vormde van een beroemde
scène uit de film La Dolce Vita van Federico Fellini. Het Sint-Pietersplein en
de daar gelegen Sint-Pietersbasiliek zijn ook wereldberoemd.

Rome heeft een zeer uitgebreid uitgaansleven. Cafés zoals in Nederland en België
zijn er niet veel, maar typisch Italiaanse koffiebars des te meer. Opmerkelijk
hier is dat, net als in de rest van Italië, drankjes die je staand aan de bar
drinkt, aanmerkelijk goedkoper zijn dan bij een zitplaats of op het terras.
Verder zijn er veel restaurants, en ook zijn er veel clubs, discotheken,
enzovoorts te vinden. Onder andere het Campo de' Fiori en de wijk Trastevere
zijn bekend om het uitgaansleven. Er zijn meer dan honderd bioscopen, met
Italiaanse en meestal in het Italiaans nagesynchroniseerde buitenlandse films.

Het oudste museum van Rome is de in 1471 opgerichte Musei Capitolini, dat in
aanvulling op de grotere Vaticaanse Musea tot de belangrijkste kunstcollecties
van de stad behoren.

De Villa Giulia, het zestiende-eeuwse landhuis van Paus Julius II, huisvest een
uitgebreide collectie van oude Etruskische en Romeinse kunst. In de Villa
Borghese, het paleis van de familie Borghese, wordt de kunstcollectie van deze
familie tentoongesteld, die hoofdzakelijk bestaat uit schilderijen en
sculpturen.

In een door Michelangelo ontworpen klooster bevindt zich het Museo Nazionale
Romano delle Terme. Hier wordt Griekse en Romeinse kunst tentoongesteld. Ook van
belang zijn de galerieën in het Palazzo Doria Pamphili en het Palazzo Colonna,
de Renaissancistische bronscollectie in de Palazzo Venezia en de
schilderijencollectie van het Palazzo Barberini. Andere belangrijke musea zijn:

AS Roma en SS Lazio zijn twee grote Italiaanse voetbalclubs uit Rome. Roma is de
club van de binnenstad, maar ook in de zuidelijke en oostelijke buitenwijken
heeft de club een grote aanhang. Lazio is de club van de provincie Lazio en
heeft ook supporters in de noordelijke buitenwijken van Rome. De twee clubs
delen het Stadio Olimpico. De derde club van Rome is het kleine Cisco Roma.

Vanaf 12 juni 2013 tot en met 30 oktober 2015 was Ignazio Marino de burgemeester
van Rome. Hij is lid van de Partito Democratico en trad af nadat hij in opspraak
was gekomen na het indienen van enkele tienduizenden euro's declaraties voor
etentjes met zijn familie en vrienden.Hij diende eerder al eens zijn ontslag in
vanwege deze kwestie, maar kwam daar enkele weken later op terug, waarop uit
protest 26 van de 48 Romeinse gemeenteraadsleden aftraden. De volgende dag
stapte hij definitief op. Giovanni Alemanno (Alleanza Nazionale/Popolo della
Libertà) was zijn voorganger. Alemano is voorjaar 2016 officieel in staat van
beschuldiging gesteld wegens zijn aandeel in een groot corruptieschandaal. Mede
hierdoor heeft de stad Rome een grote schuld opgelopen van vele miljarden euro's
en staat zij onder curatele van de landelijke regering.

Rome is tussen 1946 en 1976 en van 1985 tot 1989 bestuurd door de teloor gegane
partij Democrazia Cristiana (DC). Van 1976 tot 1985 leverde de Partito Comunista
Italiano (PCI) de burgemeester en van 1989 tot 1993 had de teloor gegane Partito
Socialista Italiano (PSI) het hoogste ambt van de stad in handen. Van 1993 tot
2001 was Francesco Rutelli (nu Partito Democratico, toen voor Verdi, I
Democratici en Margherita) de burgemeester van Rome.

Rome is het centrum van een radiaal netwerk van wegen dat ruwweg de lijnen volgt
van het oude Romeinse wegennet dat begon bij de Capitolijn en Rome verbond met
zijn rijk. Tegenwoordig wordt Rome omcirkeld door een ringweg, de Grande
Raccordo Anulare (GRA), op een afstand van ongeveer 10,5 kilometer tot het
centrum. De aansluitende autosnelwegen zijn onder meer de autosnelweg A1
(Noord-Zuid, vergelijk de oude Via Tiberina en Via Salaria), A24 (naar het
Oosten, Via Tiburtina), A12 (langs de kust naar het noorden, Via Aurelia) en A91
(naar vliegveld Fiumicino).

De luchthaven Rome Fiumicino bij de kustplaats Fiumicino, ook Leonardo da Vinci
International Airport genoemd, is de belangrijkste luchthaven van Rome en naar
aantal passagiers de grootste van Italië. Rome beschikt daarnaast over een
tweede internationale luchthaven: Rome Ciampino, een gecombineerde civiele en
militaire luchthaven ten zuidoosten van de stad. Het is de bedoeling dat in de
toekomst bij Viterbo, ten noorden van Rome, een derde vliegveld wordt
gerealiseerd.

Dankzij de centrale ligging op het Italiaanse schiereiland is Rome een
belangrijk knooppunt voor spoorverkeer. Station Roma Termini is het
belangrijkste spoorwegstation van Rome. De internationale treinen (met
bestemmingen als Parijs) vertrekken hier. Vanuit Rome vertrekken twee
hogesnelheidslijnen, een naar Napels en een naar Florence (en verder naar Milaan
en Turijn). Het is tevens een belangrijk knooppunt voor bus en metro. Kleinere
stations zijn Roma Tiburtina, Roma Trastevere, Roma Tuscolana en Roma Ostiense.
Omdat Termini een kopstation is stoppen niet alle doorgaande lange
afstandtreinen in Termini maar in Tiburtina. Ook sommige voorstadslijnen stoppen
niet in Termini. Er zijn de volgende regionale lijnen: (FL=ferrovia regionale
del Lazio (buurtspoor van Lazio). Tot 2012 werd de afkorting FR gebruikt. De
meeste oudere Romeinen spreken echter nog steeds over de FM (Ferrovia
Metropolitana))

Naast de staatspoorwegen in Rome zijn er nog twee normaalsporige regionale
spoorlijnen, Rome (Flaminio) - Viterbo en Rome (Porta S.Paolo) - Lido die
geëxploiteerd worden door Met.Ro.. De maatschappij die de metro exploiteert.

De metro van Rome heeft drie lijnen, lijn A, B en C. In vergelijking met veel
andere grote steden is het metronet van Rome vrij klein. Tot de opening van lijn
C waren grote delen van het oude centrum niet bereikbaar. Inmiddels zijn 21
stations van lijn C, van Pantano naar Lodi, operationeel. Een vierde lijn (D) is
gepland. Het probleem bij de aanleg is dat bij het graven steeds weer
archeologische vondsten worden blootgelegd, die het bouwen tot tientallen jaren
vertragen.

Rome heeft een uitgebreid busnet verzorgd door Trambus SpA. Hiermee wordt ook
het oude historische centrum goed ontsloten, bijvoorbeeld vanaf Roma Termini.
Sinds 1877 wordt de stad bediend door een tramnet, dat bestaat uit zes lijnen
met een totale lengte van zo'n 51 km. Het tramnet bestaat grotendeels uit een
niet gesloten ringlijn in de buitenwijken met een paar uitlopers naar het
centrum en een lijn naar het Oosten. Door de vele verkeerslichten waarbij de
tram geen voorrang heeft, was de rijsnelheid eerder laag. Door de aanleg van
vrije trambanen is deze situatie aanmerkelijk verbeterd. Een flink deel van de
tramstellen is voorzien van airconditioning. Ook heeft lijn 8 zijn eindpunt bij
Piazza Venezia, waardoor het centrum beter wordt ontsloten.

De vroegere trammaatschappij STEFER (Società delle Tramvie e Ferrovie Elettriche
di Roma) van Rome had regionale tramlijnen die in het zuidoosten doorreden tot
Velletri, Lanuvio, Frascati en andere plaatsen. Naar het Oosten reed de TFE
(Tramvie e Ferrovie Economische) naar Tivoli. De vroegere 950 mm sporige
buurtspoorweg SFV (Società per le Ferrovie Vicinali) reed in de jaren 1970 tot
Fiuggi. Deze lijn is ingekort tot Giardinetti in Rome. Al deze spoorstreeklijnen
zijn vervangen door het huidige netwerk van streekbussen van Co.Tra.L Spa. Deze
streekbussen rijden niet tot in het centrum van Rome, maar komen aan in
busstations aan de rand van de stad met goede metro- en/of treinaansluitingen.



https://nl.wikipedia.org/wiki/Pieter_Omtzigt

Pieter Herman Omtzigt (Den Haag, 8 januari 1974) is een Nederlands politicus.
Hij is namens het Christen-Democratisch Appèl (CDA) sinds 2003, met een korte
onderbreking in 2010, lid van de Tweede Kamer der Staten-Generaal. Omtzigt houdt
zich in het parlement bezig met onder andere pensioenen, belastingen, het nieuwe
zorgstelsel, vernieuwing van de sociale zekerheid en buitenlandse zaken.

Omtzigt groeide op in Borne. Hij doorliep het gymnasium aan het R.K. Lyceum De
Grundel in Hengelo. Van 1992 tot 1996 studeerde hij economie en statistiek aan
de Universiteit van Exeter in Engeland en aan de Libera Università
Internazionale degli Studi Sociali Guido Carli (LUISS) in Rome, Italië. Van 1991
tot 1993 was Omtzigt lid van het hoofdbestuur van CNV Jongeren.

Na zijn studie deed Omtzigt promotie-onderzoek aan het European University
Institute in Florence. Hij promoveerde in december 2003 in de econometrie met
een proefschrift getiteld Essays in Cointegration Analysis.

Omtzigt was van 2000 tot 2002 onderzoeker aan de Università degli Studi
dell'Insubria in Varese, Italië. Vanaf 2002 was hij post-doctoraal onderzoeker
aan de vakgroep kwantitatieve economie van de Universiteit van Amsterdam. Bij de
Tweede Kamerverkiezingen van 2003 stond Omtzigt op de 51e plaats van de
kandidatenlijst van het CDA. Hij werd niet direct gekozen, maar kwam op 3 juni
2003 alsnog in het parlement nadat een aantal Kamerleden toetrad tot het
kabinet-Balkenende II. In het parlement ontwikkelde hij zich met name tot een
expert op het gebied van pensioenen. Zo pleitte hij in een opinie-artikel in NRC
Handelsblad in 2004 voor een samenhangend gezins- en familiebeleid om een
krimpende bevolking, vergrijzing en een daarmee gepaard gaande druk op
pensioenstelsels tegen te gaan. Hij sprak zich uit tegen financiële prikkels
voor het krijgen van nakomelingen.

Vanaf november 2004 is Omtzigt lid van de Parlementaire Assemblee van de Raad
van Europa en de West-Europese Unie. Hij is vicevoorzitter van de Monitoring
Committee die zich inzet voor mensenrechten van christenen in het Midden-Oosten,
met name de Syrisch-orthodoxe Kerk in Turkije, Irak en Syrië, en stelt landen
onder curatele die mensenrechten schenden. Bij de Tweede Kamerverkiezingen van
2006 stond Omtzigt op een 37e plaats. Doordat zijn partij 41 zetels haalde, werd
hij direct gekozen.

Als rapporteur van de Raad van Europa speelde Omtzigt een grote rol bij het tot
stand brengen van een verdrag dat de aangesloten landen verplicht om onder
voorwaarden elkaar gegevens te verstrekken over banktegoeden van burgers. Dit om
zwart geld uit misdaad en belastingfraude beter te kunnen opsporen en vorderen.
Belastingparadijzen als Zwitserland en Luxemburg maken deel uit van het verdrag
van Den Haag.

Bij de Tweede Kamerverkiezingen van 2010 stond Omtzigt op de 29e plaats van de
kandidatenlijst van het CDA. Door een groot verlies van zijn partij werd hij
niet herkozen in het parlement. In oktober 2010 keerde hij toch terug in de
Kamer, nadat een aantal Kamerleden van het CDA toetraden tot het nieuwgevormde
kabinet-Rutte I. Omtzigt kreeg na ingediende moties in 2010 en 2011 uiteindelijk
een pilot van het Ministerie van Sociale Zaken waarin vijf pensioenfondsen -
undercover - aangaven voor één miljard aan premies te hebben vervreemd. Het
rapport geeft aan dat de boekhouding van het pensioenfonds niet op orde was.

In juli 2011 stelde Omtzigt schriftelijke vragen in de Raad van Europa over
seksueel misbruik en sekstoerisme naar aanleiding van de Vereniging MARTIJN. Op
24 november 2011 wordt bekend dat het CDA en de ChristenUnie werken aan een
wetsvoorstel dat het mogelijk maakt de vereniging te verbieden hun activiteiten
voort te zetten. Op 27 juni 2012 heeft de rechtbank in Assen de vereniging
verboden.

Omtzigt interpelleerde in juni 2011 minister van Volksgezondheid Edith Schippers
over het Elektronisch patiëntendossier (EPD). Een maand later vroeg Omtzigt aan
Schippers of er mogelijkheden zijn om ex-neuroloog Ernst Jansen Steur
tuchtrechtelijk te vervolgen en hij daarmee op een zwarte lijst geplaatst kan
worden, die ervoor moet zorgen dat hij niet meer elders aan het werk kan. In
januari 2013 bleek dat Jansen Steur werkzaam is in het Zuid-Duitse Heilbronn. In
2012 bracht hij een initiatiefnota uit over de situatie van het
Syrisch-orthodoxe Mor Gabriel-klooster en Aramees sprekende christenen in
Turkije. Omtzigt wilde dat minister van Buitenlandse Zaken Uri Rosenthal bezwaar
zou maken tegen de dreigende grondonteigening van het klooster door de Turkse
staat.

In 2012 werd Omtzigt door de Tweede Kamer aangewezen als Nederlandse rapporteur
voor voorstellen van de Europese Commissie op het gebied van de pensioenen. In
deze rol diende hij de Nederlandse pensioenen en de bemoeienis van de Europese
Commissie in de gaten te houden. In de Kamer heeft Omtzigt tweemaal een
aangenomen motie ingediend om de invloed van Brussel op de Nederlandse
pensioenen terug te dringen. Als gevolg hiervan ging een pensioenplan van de
Europese Commissie niet door: de Nederlandse regering moest namelijk een veto
uitspreken. In juni 2012 liet Omtzigt weten zo snel mogelijk opheldering van de
Europese Unie te willen over de plannen van EU-voorzitter Herman Van Rompuy om
lidstaten hervormingen in het pensioenstelsel op te leggen. Omtzigt vindt
ingrijpen door de EU alleen acceptabel als een pensioenstelsel van een land
financieel onhoudbaar blijkt te zijn.. Op 6 september sprak Omtzigt in Brussel
met Eurocommissaris Michel Barnier over de toekomst van het pensioen in de
Europese Unie. Nederland kan bij negen lidstaten een gele kaart trekken die
Omtzigt probeert in te dienen samen met Europese medestanders tegen de Europese
pensioenpot.

Voor de Tweede Kamerverkiezingen van 2012 werd Omtzigt door de kiescommissie van
zijn partij aanvankelijk niet op de kandidatenlijst gezet. Na een actie, opgezet
door Twentse afdelingen van zijn partij en gesteund door verscheidene
partijprominenten, besloot het verkiezingscongres van het CDA Omtzigt de 39e
plaats toe te bedelen. Dat was onvoldoende om herkozen te worden, maar na een
intensieve verkiezingscampagne, gesteund door de pensioensector, werd hij als
enige CDA-kandidaat rechtstreeks met voorkeurstemmen gekozen. In totaal kreeg
hij 36.750 voorkeurstemmen; om herkozen te worden had hij 15.708 stemmen nodig.
In de 14 Twentse steden behaalde hij alleen al 27.348 stemmen.

Op 2 november 2012 werd Omtzigt tijdens de jaarlijkse uitreiking van de npn
prijzen winnaar in de categorie Uitzonderlijke Bijdrage aan de Pensioensector.

Op 6 november 2013 werd Omtzigt door de Raad van Europa benoemd tot rapporteur
afluisteren en klokkenluiders.

Op 12 december 2014 werd Omtzigt door de Parlementaire Pers Vereniging (PPV)
benoemd tot Kamerlid van het Jaar van in totaal 225 Kamerleden.

Op 16 september 2016 kreeg Omtzigt de Prinsjesprijs 2016 van juryvoorzitter Wim
Deetman. Deze wordt uitgereikt aan een politicus die in optreden of handelen van
bijzondere betekenis is of is geweest voor het gezag van het parlement en voor
de vitaliteit van de parlementaire democratie van Nederland. De jury van de
Prinsjesprijs noemde Omtzigt een luis in de pels van het kabinet. Eerdere
winnaars waren PvdA-Kamerlid Gerdi Verbeet (2013), de financiële woordvoerders
Wouter Koolmees (D66), Carola Schouten (ChristenUnie) en Elbert Dijkgraaf (SGP)
in 2014 en CU-senator Roel Kuiper in 2015.

Omtzigt is op 27 juli 2009 getrouwd met Ayfer Koç. Zij heeft een
Syrisch-orthodoxe achtergrond en is namens het CDA raadslid in Enschede. Het
echtpaar heeft vier dochters. Twee daarvan komen uit een eerder huwelijk van de
echtgenote van Omtzigt. Zijn broer Dirk-Jan Omtzigt uit Hengelo heeft
meegeschreven aan het vredesakkoord tussen Soedan en Zuid-Soedan, dat op 27
september 2012 is ondertekend.



https://nl.wikipedia.org/wiki/Macedoni%C3%AB_(land)

De Republiek Macedonië (Macedonisch Slavisch: Република Македонија,
 uitspraak (info / uitleg)) is een land gelegen in het midden van de Balkan in
Zuidoost-Europa. Het is een van de opvolgerstaten van het voormalige
Socialistische Federale Republiek Joegoslavië, waarvan het zich onafhankelijk
verklaarde in 1991. Het werd een lid van de Verenigde Naties in 1993, maar als
gevolg van een geschil met Griekenland over zijn naam, werd het enkel toegelaten
onder de voorlopige verwijzing voormalige Joegoslavische Republiek Macedonië
(Macedonisch Slavisch: Πоранешна Југословенска Република Македонија, Poranešna
Jugoslovenska Republika Makedonija), afgekort Fyrom (van het Engelse FYROM of
Former Yugoslav Republic of Macedonia).

De Republiek Macedonië is een binnenstaat die wordt begrensd door Kosovo in het
noordwesten, Servië in het noorden, Bulgarije in het oosten, Griekenland in het
zuiden en Albanië in het westen. De hoofdstad van het land is Skopje, met een
kleine 670.000 inwoners in 2006. Andere grotere steden zijn respectievelijk
Kumanovo, Bitola, Tetovo, Gostivar, Prilep, Struga, Ohrid, Veles, Strumica en
Štip. Het land heeft meer dan vijftig meren en zestien bergen hoger dan 2000
meter.

De Republiek Macedonië is een lid van de Verenigde Naties en de Raad van Europa.
Sinds december 2005 is ze ook een kandidaat voor toetreding tot de Europese Unie
en heeft ze het lidmaatschap aangevraagd voor de NAVO.

Na de Tweede Wereldoorlog werd Joegoslavië (formeel) een federale staat, waarbij
voor het eerst ook het Macedonische volk een eigen territorium kreeg, de
Socialistische Republiek Macedonië. Op 8 september 1991 werd deze deelstaat na
een referendum onafhankelijk.

De naam Macedonië ligt gevoelig bij Griekenland, aangezien het noordelijke deel
van Griekenland ook die naam heeft. De Grieken vrezen dat er verwarring ontstaat
tussen het land Macedonië en de noordelijke provincie van Griekenland, met name
omdat de provincie onder andere door Alexander de Grote belangrijk was in de
oudheid. Griekenland drong er bij de internationale gemeenschap op aan om het
verschil tussen de twee 'Macedoniën' duidelijk naar voren te laten komen. Daarom
is in de Verenigde Naties bepaald dat Macedonië in het internationale verkeer
wordt aangeduid als 'Voormalige Joegoslavische Republiek Macedonië' (in het
Engels Former Yugoslav Republic of Macedonia of afgekort als F.Y.R.O.M.). De
Grieken noemen het land ΠΓΔΜ (spreek uit: poe-ghoe-dhoe-moe), de Griekse
afkorting voor F.Y.R.O.M., of simpelweg Skopje, naar de hoofdstad van het land.
Op 17 maart 2008 onderhandelden Athene en Skopje over de naam, omdat er voor 2
april een oplossing gevonden moest worden naar aanleiding van de
onderhandelingen over de toetreding van het nieuw gevormde land tot de NAVO. Er
werd echter geen oplossing gevonden en Griekenland gebruikte zijn veto om de
toetreding tot de NAVO te blokkeren.

De nieuwe Republiek Macedonië ondervond weinig tot geen gevolgen van de Oorlogen
in Joegoslavië begin jaren 90. Dat veranderde toen in 1998 een
extreem-nationalistische orthodoxe regering onder premier Georgievski aan de
macht kwam en bovendien oorlog uitbrak in Kosovo. Veel etnische Albanezen
vluchtten uit Kosovo, waarvan een deel naar Macedonië waar al een
etnisch-Albanese minderheid woonde. De Albanezen in Macedonië, georganiseerd in
de UÇK-M, streefden naar onafhankelijkheid. Dit leidde ertoe dat er in 2001 in
de Republiek Macedonië een korte maar hevige strijd woedde tussen etnische
Albanezen en het Macedonische regeringsleger. Als gevolg hiervan stopte het
geweld en werd door Macedonische en etnisch-Albanese leiders het Akkoord van
Ohrid ondertekend.

Besloten werd dat de NAVO zou assisteren bij het innemen van de wapens van de
etnische Albanezen. Deze missie kreeg de naam Task Force Harvest (oogst). De
NAVO werd gevraagd om de Republiek Macedonië na beëindiging van TFH te
ondersteunen bij het vredesproces en de parlementsverkiezingen van 15 september
2002. Hierop stationeerde de NAVO de vredesmacht Task Force Fox in de Republiek
Macedonië. Nadat de verkiezingen naar tevredenheid verlopen waren werd deze
missie opgevolgd door een kleinere EU-vredesmacht "Concordia", die later weer
werd opgevolgd door een EU politie-missie met de naam "Proxima", die een jaar
(tot 15 december 2004) actief zou zijn. Vlak voor die tijd werd de missie met
één jaar verlengd (Proxima II). Deze missie eindigde op 15 december 2005.

De Republiek Macedonië heeft een aanvraag gedaan om toe te treden tot de
Europese Unie op 22 maart 2004. Op 9 november 2005 gaf de Europese Commissie een
positief advies, dat op 17 december 2005 werd overgenomen door de Europese Raad.
Het land werd daarmee kandidaat-lid.

De enige nationale officiële taal van de Republiek Macedonië is het Macedonisch,
dat in Bulgarije door sommigen als een dialect of variëteit van het Bulgaars
wordt beschouwd, en dus niet als een op zichzelf staande taal.

In het westen van de Republiek Macedonië leeft een belangrijke Gegisch-Albanese
minderheid, die in onder meer de centrumsteden Debar, Gostivar en Tetovo zelfs
de meerderheid van de bevolking uitmaakt. In alle gemeenten waar meer dan 20%
Albanezen wonen kan het Albanees gebruikt worden voor vragen aan de overheid en
in het gemeentelijk bestuur. Ook in Skopje, waar de meerderheid van de bevolking
Macedonisch is, zijn wegwijzers en straatnaamborden doorgaans tweetalig. Ook het
Turks wordt nog door zo'n 200.000 mensen gesproken in Macedonië.

Verder wordt het Servisch nog vrij algemeen beheerst als tweede taal, doordat
Macedonië vroeger een deel van Joegoslavië was. Ook wordt er lokaal Adygees,
Aroemeens, Balkan-Gagaoezisch Turks, Grieks, Megleno-Roemeens en (Balkan-)Romani
gesproken.

Het grootse deel van de inwoners is Macedonisch-orthodox, een deel is
islamitisch, een minderheid katholiek of joods.



https://nl.wikipedia.org/wiki/Flea

Michael Peter Balzary (Melbourne, 16 oktober 1962) is de basgitarist van de Red
Hot Chili Peppers en heeft daarnaast in diverse films geacteerd. Hij is bekend
onder de artiestennaam Flea (oorspronkelijk Mike B the Flea).

Op jonge leeftijd verhuisde Balzary met zijn ouders en zijn zus Karen naar New
York, waar zijn vader douane-agent werd. Na een korte tijd werd zijn moeder
verliefd op een jazzmuzikant en scheidden zijn ouders, Michael en Karen gingen
met hun moeder mee. Toen hij elf was ging het gezin in Los Angeles wonen en hij
ging naar Fairfax High School. Op school leerde hij Anthony Kiedis kennen. Ze
werden beste vrienden. Balzary, die heel getalenteerd was met zijn trompet,
zwoer bij jazz. Toen ze bevriend raakten met Hillel Slovak veranderde dat
echter. Hillel speelde gitaar en was meer een rock-'n-roll-fan. Hillel leerde
Balzary basgitaar spelen, en later kwam hij samen met Jack Irons en Hillel in
een band genaamd Anthym. Na vele omzwervingen ontstond zijn huidige band, Red
Hot Chili Peppers, samen met zijn jeugdvrienden Anthony Kiedis, Hillel Slovak en
Jack Irons.

Flea bracht eind 2012 een solo-EP uit, 'Helen Burns', waarbij de bassist zijn
eerste instrument, de trompet, weer oppakt. Hij werkte hij mee aan het project
Atoms for Peace, de band bracht op 23 Februari 2013 het album Amok uit.



https://nl.wikipedia.org/wiki/Otwin_van_Dijk

Otwin Evert Theodoor van Dijk (Rhenen, 22 april 1975) is een Nederlandse
politicus en oud-Tweede Kamerlid voor de Partij van de Arbeid (PvdA).

Van Dijk studeerde Nederlands recht aan de Katholieke Universiteit Nijmegen. Na
zijn studie werd hij juridisch medewerker bij de gemeente Nijmegen. Van Dijk is
rolstoelgebruiker als gevolg van een ongeluk op zijn 18e jaar. Sinds 2009 is hij
voorzitter van de landelijke stuurgroep "Alles Toegankelijk", een initiatief van
overheid, bedrijfsleven en zorginstellingen om producten en diensten voor iedere
Nederlander toegankelijk te maken.

In 1998 trad Van Dijk toe tot de gemeenteraad van Duiven als raadslid namens
PvdA. Van 2005 tot 2012 was hij wethouder van de gemeente Doetinchem. In
september 2012 werd hij voor de PvdA gekozen tot lid van de Tweede Kamer. Op 5
juli 2016 beëindigde hij zijn kamerlidmaatschap in verband met zijn benoeming op
8 juli 2016 tot burgemeester van Oude IJsselstreek. In de DRU Cultuurfabriek in
Ulft hield hij zijn installatiespeech.



https://nl.wikipedia.org/wiki/Julius_Caesar

Gaius Julius Caesar (Latijnse uitspraak: [ˈgaːius ˈjuːlius ˈkaɪsar]?; Latijn:
C·IVLIVS·C·F·C·N·CAESAR, of Gaius Iulius Gaii filius Gaii nepos Caesar; na 42
v.Chr. IMP·C·IVLIVS·CAESAR·DIVVS, of Imperator Gaius Iulius Caesar divus) (Rome,
12 of 13 juli ± 100 v.Chr. - aldaar, Iden van maart (15 maart) 44 v.Chr.) was
een Romeins politicus, generaal en schrijver. Hij wordt meestal kortweg Julius
Caesar of Caesar genoemd en was een van de machtigste mannen van zijn tijd.

Gaius Julius Caesar was de zoon van Gaius Julius Caesar en Aurelia Cotta.
Terwijl zijn vader het niet verder bracht dan praetor, bekleedden Caesars oom
Sextus Julius Caesar, zijn aangetrouwde oom Gaius Marius, zijn grootvader aan
moederszijde Lucius Aurelius Cotta maior, oom aan moederszijde Lucius Aurelius
Cotta minor en de vader van zijn grootmoeder Marcia, Quintus Marcius Rex allen
de functie van consul. Langs de kant van de Gens Julia voerde hij zijn afkomst
terug op Julus, een zoon van Aeneas, en dientengevolge een kleinzoon van Venus.
Via de tak van de gens Marcia van zijn grootmoeder Marcia, die het cognomen Rex
droegen, kon hij zijn afkomst terugvoeren op Ancus Marcius, vierde legendarische
koning van Rome en kleinzoon van de tweede legendarische koning van Rome, Numa
Pompilius. Zijn oom Gaius Marius was een van de vooraanstaande mannen van zijn
tijd en was een leidende figuur binnen de populares. Langs moederskant was hij
verbonden met de tak van de Aurelii Cottae, die verscheidene consules leverden
aan de Romeinse Republiek, én met de gens Claudia.

Caesar werd veelvuldig afgebeeld op munten en in de vorm van antieke bustes. Op
munten werd hij meestal afgebeeld met een lang en mager hoofd met een opvallende
haakneus. Suetonius schreef dat Caesar erg onder zijn kaalheid leed en die
steeds wilde verbergen, maar hij beschreef Caesars gezicht met de woorden paulo
pleniore ("aan de volle kant"). In 2007 werd een levensgrote buste gevonden van
Caesar, opgedoken door archeologen uit de Rhône, midden in de stad Arles. Deze
buste toont een ouder wordende man met rimpels en ingevallen wangen. De buste
zou dateren uit 46 voor Christus, het jaar waarin Caesar Arles een bevoorrechte
positie gaf als Romeinse stad. Het borstbeeld is misschien in het water gegooid
na de moord op Caesar, omdat het in die tijd beter was niet als een aanhanger
van hem gezien te worden. De vondst is extra bijzonder omdat het waarschijnlijk
het oudste beeld is van Caesar dat ooit is gevonden en misschien zelfs het enige
dat nog tijdens het leven van Caesar is vervaardigd. Wereldwijd zijn ongeveer
twintig antieke bustes van Julius Caesar bekend. Het bericht over de vondst werd
op 13 mei 2008 naar buiten gebracht door het Franse instituut voor archeologisch
onderzoek onder water DRASSM (Département des recherches archéologiques
subaquatiques et sous-marines). Of het borstbeeld inderdaad Caesar voorstelt,
staat niet vast, maar is wel aannemelijk, vier experts zijn het hierover eens.

Caesar werd op 13 juli 100 v.Chr. geboren in de Subura, een van de
dichtstbevolkte wijken van Rome. Dit was niet bepaald een wijk waar men als lid
van een oude voorname patricische familie wenste geboren te worden, maar de
Caesares waren door de eeuwen heen verpauperd. Omdat de vader van Caesar druk
doende was zijn sporen te verdienen in de Romeinse politiek, werd de jonge
Caesar door zijn moeder Aurelia Cotta opgevoed. Ze deed dit zo goed dat zelfs
iemand als Tacitus - niet bepaald bekend om zijn respectvolle houding tegenover
vrouwen - haar prees. Rond zijn tiende jaar ontving Caesar onderwijs van Marcus
Antonius Gnipho (Suet., De Grammaticis VII.), een bekend specialist in de
Griekse en Latijnse letteren, waarbij hij de werken van Homerus in het Grieks en
in de oude Latijnse vertalingen van Lucius Livius Andronicus las. Hij leerde ook
paardrijden, zwemmen en zwaardvechten.

De jonge Caesar leek aanleg te hebben voor de redenaarskunst en hij zal dan ook
vaak het Forum Romanum bezocht hebben waar redenaars op de rostra hun
redevoeringen afstaken. Nadat hij op 15 maart 85 v.Chr. uit handen van zijn
vader de toga virilis (het teken van volwassenheid) had ontvangen, kon de
carrière van de jonge Caesar beginnen, maar nog voor Caesar de leeftijd van 16
had bereikt, overleed zijn vader onverwacht toen hij zich 's ochtends
aankleedde. Hierdoor werd Caesar pater familias met de patria potestas (absolute
gezag over alle leden van zijn familie), hoewel zijn moeder in de praktijk haar
invloed liet gelden op Caesar. Caesar schreef intussen enkele tragedies en
gedichten.

Toen Caesar in 84 v.Chr. voorgedragen werd als flamen Dialis - priester van
Jupiter en meest sacrale persoon van Rome - verbrak hij zijn verloving met de
dochter van een eques om de patricische Cornelia Cinna minor, dochter van de
leider van de populares Lucius Cornelius Cinna, te huwen. Maar de dood van zijn
schoonvader en de dictatuur van Lucius Cornelius Sulla, de leider van de
optimates, staken daar een stokje voor. Het is moeilijk in te schatten in
hoeverre het ambt van flamen Dialis - dat door allerlei regels gebonden was -
Caesars carrière zou hebben belemmerd. De flamen Dialis mocht immers geen leger
onder de wapenen zien, wat Caesars verovering van Gallië niet zou hebben
bevorderd.

Hoewel Sulla er bij hem op aandrong te scheiden van zijn vrouw, die door haar
vader met de populares verbonden was, weigerde Caesar dit te doen en kwam hij
zelfs in levensgevaar. Gelukkig kon hij zijn belagers afkopen met 48 000
sestertii, toen dezen hem vonden in het Sabijns gebergte. Gevlucht voor Sulla in
82 v.Chr. diende de nu negentienjarige Caesar als officier in de staf van de
Sullaanse propraetor Marcus Minucius Thermus van de provincia Asia. Bij de
belegering van de stad Mytilini op Lesbos in 80 v.Chr. verdiende hij de corona
civica ("burgerkroon"), voor zijn moed in de strijd en het redden van een
medeburger. In 75 voor Chr. werd de 25-jarige Caesar tijdens een reis naar
Rhodos, in de Egeïsche Zee gevangengenomen door Cilicische piraten. Er werd een
losprijs van 20 talenten geëist, wat Caesar eigenhandig tot 50 talenten liet
verhogen. Na 38 dagen werd hij vrijgelaten en organiseerde een strafexpeditie
tegen zijn kidnappers. Uiteindelijk werden de meeste van hen opgesloten in
Pergamon en gekruisigd.

Om de belegering te bekorten, werd Caesar op diplomatieke missie naar het hof
van koning Nicomedes IV van Bithynië gestuurd. Geruchten deden de ronde dat
Caesars relatie met Nicomedes van een homoseksuele aard zou zijn. Homoseksueel
gedrag was in de hellenistische wereld min of meer geaccepteerd, voor een
Romeinse gezant was in Romeinse ogen daarentegen onacceptabel dat Caesar de
passieve partner in een dergelijke verhouding zou zijn geweest en het gerucht
dat hij "de vrouw van Nicomedes was geweest" deed afbreuk aan Caesars reputatie.

Nu Caesar zich bewezen had in de strijd en zijn trouw aan de populares had
getoond, werd het tijd dat hij zijn verdiensten in politieke winst kon omzetten.
De gelegenheid zou zich weldra voordoen om zijn politieke carrière te lanceren
en aldus te beginnen aan wat toen nog een doorsneecarrière leek te zullen
worden.

Caesar was in 69 v.Chr., het jaar waarin zijn echtgenote Cornelia Cinna minor en
zijn tante Iulia, de echtgenote van Gaius Marius, overleden zijn, quaestor en
hield een opvallende lijkrede voor beide dames, die als propaganda voor de
populares diende. Zijn ambt als quaestor in Hispania Ulterior vervulde hij
zonder noemenswaardige incidenten. Hij zou later als propraetor terugkeren naar
deze provincia. In 67 v.Chr. was hij nog curator van de Via Appia. Datzelfde
jaar zou hij ook Pompeia Sulla huwen. Intussen was Gnaius Pompeius bezig zijn
bliksemcarrière uit te bouwen door de Middellandse Zee van piraten - die ook
Caesar gevangen hadden genomen - te ontdoen en vervolgens tegen Mithridates VI
van Pontus ten strijde te treken.

Hoewel hij samen met Marcus Calpurnius Bibulus aedilis curulis was in 65 v.Chr.,
kreeg Caesar de meeste eer voor de spelen die ze beiden financierden. Zo liet
Caesar 320 paren gladiatoren aantreden, die getraind waren in eigen kazernes,
wat sommige senatoren met afschuw deed terugdenken aan de recente gebeurtenissen
met Spartacus.

Het jaar daarop werd hij aangesteld als iudex quaestorius (rechter). In 63
v.Chr., het jaar dat Marcus Tullius Cicero consul was, werd Caesar tot pontifex
maximus gekozen. Het was in dit jaar dat de Catilinarische samenzwering uitkwam,
waarin Caesar misschien een rol heeft gespeeld. Hij verzette zich in ieder geval
tegen het terechtstellen van burgers, ook al waren het samenzweerders. Het jaar
daarop werd Caesar verkozen als praetor en zou hij zich laten scheiden van
Pompeia Sulla, nadat Publius Clodius Pulcher zich op ongehoorde wijze het huis
van Caesar had weten binnen te werken. In 61 v.Chr. werd hij als propraetor naar
Hispania Ulterior gestuurd, een gebied dat hij zoals gezegd al als quaestor
bezocht had.

Tot zover leek Caesars carrière niet opvallend, maar dat weerhield hem er niet
van grote ambities te koesteren. Hij had zijn zinnen gezet op het consulaat,
maar zag in dat de inimicitia (vijandschap) tussen Crassus en Pompeius een
constante bedreiging was voor zijn carrière. Hij besloot dus te doen wat nog
nooit iemand voor hem gedaan had: hij zou trachten de inimicitia tussen de twee
voornaamste mannen van Rome te overbruggen. Het volgende jaar slaagde Caesar in
zijn opzet.

Caesar sloot in 60 v.Chr. het eerste triumviraat met Marcus Licinius Crassus en
Gnaius Pompeius Magnus. De triumviri (driemannen) kwamen overeen dat er in de
staat niets zou gebeuren dat een van de triumviri tegenstond. Met de hulp van
Crassus en Pompeius zou Caesar tot het ambt van consul worden gebracht. Eens
consul moest hij dan een wet doordrukken die Pompeius' veterani grond schonk en
nieuwe pachtbelastingen voor de provincia Asia. Om de triumviri nauwer met
elkaar te verbinden huwt Pompeius in 59 v.Chr. Caesars dochter Iulia en Caesar
Cornelia. Caesars medeconsul Marcus Calpurnius Bibulus liet zich echter niet als
werktuig in de plannen van het driemanschap inpassen en moest onschadelijk
worden gemaakt. Gedurende de laatste acht maanden van het consulaat kon hij zijn
woning niet verlaten uit angst om door aanhangers van Caesar te worden vermoord.

Na zijn consulaat werd Caesar aangesteld als proconsul van Gallia en Illyria
voor een periode van vijf jaar.

Nadat Caesar de Rubicon was overgestoken en dus buiten zijn ambtsgebied optrad
met zijn legioenen, werd hij tot hostis ("staatsvijand") uitgeroepen. In 49
v.Chr. beval de senaat hem onmiddellijk zijn bevoegdheden af te leggen. Caesar
lag met zijn leger aan het riviertje de Rubicon, de grens tussen Gallia
Cisalpina en Italia. De hele avond moet hij peinzend langs het water hebben
gelopen. Hier sprak hij in het Grieks woorden die in het Latijn vertaald werden
als "Alea iacta est". De volgende dag trok hij met zijn leger in geforceerde
dagmarsen naar Rome. En niet om het voor de stadspoorten te ontbinden, zoals
Pompeius eertijds deed. De senaatspartij en Pompeius, die nu volledig
samenwerkten, hebben de stad niet verdedigd. Toen zij merkten dat de Italische
steden voor Caesar kozen en dat Caesar door zijn milde optreden iedereen voor
zich won, gaf men Italië op. De zwakte van hun positie was het gevolg van een
nederlaag die één van Pompeius' medestanders tegen Caesar had geleden. Diens
troepen marcheerden nu met de overwinnaar mee op Rome af. Pompeius en de
senaatspartij staken over naar Griekenland. Caesar versloeg eerst Pompeius'
medestanders in Spanje en volgde hem daarna naar Albanië, Kosovo en Griekenland.
Daar versloeg hij Pompeius - na een aanvankelijke nederlaag bij Dyrrhachium (48
v.Chr.) - in de Slag bij Pharsalus. Pompeius vluchtte naar Egypte, waarheen
Caesar hem achtervolgde.

De senaat stelde Caesar in 48 v.Chr. aan tot dictator voor een periode van 10
jaar, met de opdracht de Republiek te herstellen.

Caesar huwde in 85 of 84 v.Chr. Cornelia Cinna minor, de dochter van consul
Lucius Cornelius Cinna, die de leider van de populares was. Hij verbreekt voor
dit huwelijk zelfs zijn verloving met Cossutia, de dochter van een rijke
equitesfamilie, hoewel dit mogelijk ook te maken had met zijn ambitie om flamen
Dialis te worden: deze moest immers getrouwd zijn volgens het confarreatio (een
huwelijk met een speltkoek), dat voorbehouden was voor huwelijken binnen de
patricische families. In 68 v.Chr., één jaar na de dood van Cornelia, huwt
Caesar Pompeia Sulla, de kleindochter van Quintus Pompeius Rufus maior en Lucius
Cornelius Sulla, beiden overtuigde optimates die als consules van 88 v.Chr. zich
fel verzet hebben tegen de tribunicia potestas, het voornaamste wapen van de
populares. De intussen pontifex maximus geworden Caesar, die toentertijd ook
praetor was, zal in 62 v.Chr. van haar scheiden nadat Publius Clodius Pulcher
een opmerkelijke entree in diens huis gemaakt zou hebben. Hoewel Pompeia geen
directe schuld trof, vond Caesar dat het zijn vrouw niet betaamde zelfs maar
vermeld te worden in dergelijke roddels. In 59 v.Chr. huwde Caesar ten slotte
Calpurnia Pisonis, de dochter van Lucius Calpurnius Piso Caesoninus, die was
verkozen tot consul voor 58 v.Chr.. In de winter 48 v. Chr. - 47 v.Chr. kreeg
Caesar een affaire met de Egyptische koningin Cleopatra bij wie hij een zoon
Ptolemaeus XV Caesarion verwekte. Deze affaire duurde vermoedelijk tot zijn
dood.

In de eerste weken van maart zou Caesar, volgens Suetonius, door een waarzegger
(augur) zijn gewaarschuwd voor de Idus van maart. Deze dag in het midden van de
maand zou gevaar brengen. Waarzeggerij in velerlei vorm was in Rome populair en
werd ook van staatswege gebruikt. Caesar hechtte aan de voorspelling geen
geloof. Caesars vrouw Calpurnia Pisonis vertelde haar man van de dromen waarin
zij werd gewaarschuwd voor gevaar; ook deze dromen negeerde Caesar.

Toch bleef Caesar ook in Rome politieke tegenwind ondervinden. De leden van de
senaatspartij waren het niet eens met de reorganisatie van het staatsbestel
(dictatuur), omdat de laatste keer dat zij een koning hadden (Lucius Tarquinius
Superbus) hij de Romeinen alle rechten ontnam. Dus wilden zij het Republikeinse
staatsbestel behouden, hoewel dat oude systeem slecht berekend was op de
gigantische omvang die het Rijk gekregen had. Op 15 maart, de Iden van maart
(volgens de overlevering had een waarzegster hem al onheil voorspeld voor deze
dag) vond er een aanslag op zijn leven plaats.

Op 15 maart van het jaar 44 v.Chr. werd de vergadering van de senaat gehouden in
de curia van het Theater van Pompeius. De Curia Julia op het Forum was op dat
moment buiten gebruik door een grote brand. Zodra Caesar binnenkwam, stonden
alle senatoren op als teken van respect. Enkele mannen gingen achter de stoel
van Caesar staan terwijl de rest naar hem toeliep. Cimber trok met beide handen
de mantel van Caesars rug waarbij Caesar uitriep: "vanwaar dit geweld", waarna
Casca zijn dolk trok en Caesar in de nek probeerde te steken. Caesar kon zich
echter nog net omdraaien, zodat hij alleen een ondiepe snee opliep. Caesar stak
Casca met zijn griffel waarbij hij de arm van Casca doorboorde. Geen van de
senatoren en toeschouwers die dit zagen durfde iets te doen en allen deinsden
geschrokken achteruit. Ze durfden niet weg te rennen en ook niet te proberen
Caesar te helpen. Vervolgens trokken alle samenzweerders hun wapens en duwden ze
Caesar heen en weer terwijl ze hem met hun messen en zwaarden steek- en
snijwonden toebrachten. De moordenaars raapten hem op en duwden hem tegen het
standbeeld van zijn oude vijand Pompeius. Ze probeerden hem zo vaak mogelijk te
raken en liepen hierbij ook zelf verwondingen op. Uiteindelijk liep Caesar 23
dolksteken op.

Volgens sommige bronnen sprak Caesar zijn laatste woorden toen hij onder zijn
aanvallers het gezicht van Marcus Junius Brutus zag, die hij min of meer als
zijn zoon beschouwde. Hij riep in het Grieks "καὶ σύ, τέκνον;" ("kai su,
teknon?"). Dat kan vertaald worden met: "ook jij, mijn kind?". Deze uitspraak is
ook bekend in latere, Latijnse versies: "Et tu, Brute?" ("Ook gij, Brutus?") of
"tu quoque, fili mi?" ("ook jij, mijn zoon?"). Hierna trok Caesar zijn mantel
over zijn hoofd en stortte op de grond. Dit lijkt echter een geromantiseerde
voorstelling van de gebeurtenis te zijn, die in latere eeuwen is verzonnen. De
2e-eeuwse geschiedschrijvers Suetonius en Cassius Dio meldden expliciet dat
Caesar stierf zonder een woord te zeggen.

De moordenaars hadden echter een fout gemaakt: ze hadden Marcus Antonius laten
leven, omdat het volgens Brutus fout zou zijn geweest hem ook te doden; het was
tenslotte alleen hun bedoeling te voorkomen dat Caesar keizer werd. Marcus
Antonius zette een wraakactie op touw om de moordenaars te straffen, maar die
waren allen gevlucht voor de woede van het Romeinse volk, dat bepaald niet blij
was met de moord op Caesar. Marcus Antonius bracht het dode lichaam van Caesar
naar buiten en liet het op een baar leggen. Naast de dode Caesar onthulde hij de
namen van de moordenaars, en na een melodramatische necrologie las hij het
testament van Caesar voor. De dictator bleek zijn tuinen aan de stad te hebben
vermaakt en aan iedere burger 300 sestertiën, dat was 10 weken loon. De menigte
stond verbijsterd. De scepsis ten opzichte van Caesar sloeg om in een wilde
verering. De mensen richtten een gigantische brandstapel op van allerlei
materiaal. En aan de vlammen die hoog om Caesars lijk opvlamden, ontstaken zij
fakkels om de huizen der moordenaars in brand te steken. Zo kreeg Marcus
Antonius de macht binnen Rome in handen. Maar de samenzweerders bezetten
verscheidene provinciae, terwijl Marcus Brutus en Cassius met een legertje in de
buurt van Rome lagen. Er diende zich evenwel een onverwachte concurrent voor
Antonius aan, Caesars neef en adoptiezoon Octavianus. Hij was nog geen 19 jaar.
Brutus sloeg de hand aan zichzelf toen hij twee jaar later, in 42 v.Chr., door
Marcus Antonius bij de stad Philippi in Griekenland verslagen was. Caesar liet
bijna al zijn rijkdommen na aan Octavianus. Na nog een aantal jaren van
burgeroorlogen wist Octavianus zijn meeste tegenstanders uit te schakelen en
verleende de senaat hem in 27 v.Chr. de eretitel Augustus (de verhevene). Verder
kende de senaat Augustus een aantal bevoegdheden toe waardoor hij als keizer kon
regeren en de rust in het rijk herstellen. Zo werd de jonge Octavianus de
alleenheerser die Caesar had willen zijn en kreeg het Romeinse volk alsnog één
grote almachtige leider. Na Octavianus volgden nog vele andere keizers.

Caesar hield zich veel bezig met redevoering en literatuur. Van zijn werken
hebben we enkel nog Commentarii de bello Gallico en Commentarii de bello civili.
Deze bestaan respectievelijk uit zeven en drie boeken. Caesar schreef naast
proza ook poëzie (onder andere epigrammen), maar die zijn helaas verloren
gegaan, evenals zijn redevoeringen, de Anti-Cato (een pamflet gericht tegen de
nagedachtenis van Cato, hoewel aan Caesars auteurschap getwijfeld wordt), en de
analogica (een grammaticale verhandeling).

In De bello Gallico wordt over de verovering van Gallia verteld. Later werd er
aan dit werk door zijn adjudant Aulus Hirtius een achtste boek toegevoegd over
de jaren 51 en 50 v.Chr. De bello civili handelt over de twee eerste jaren van
de burgeroorlog tussen Pompeius en Caesar in 49 en 48 v.Chr. Aulus Hirtius
voegde ook hier een boek aan toe over de verdere strijd in Alexandrië; anderen
voegden er nog aan toe over de strijd in Africa en Hispania.

Caesar was niet alleen actief als politicus en militair, maar voerde als
pontifex maximus ook een nieuwe kalender, de Juliaanse kalender in. De nieuwe
kalender, ingevoerd vanaf 1 januari 45 v.Chr., een bedenksel van de
sterrenkundige Sosigenes, was niet meer gebaseerd op de cyclus van de maan, maar
volgde het zonnejaar. Hij voerde als eerste de schrikkeldag in, maar plaatste
hem wel achter aan de maand waar vroeger de schrikkelmaand op volgde. Hij zou
ook als eerste gebruik hebben gemaakt van een Caesarcijfer.

Geschiedkundigen beschouwen de veldheerkunst van Caesar als van hetzelfde niveau
als die van militaire genieën als Alexander de Grote, Hannibal, Dzjengis Khan,
Napoleon Bonaparte en Saladin. Hoewel hij zo nu en dan tactische nederlagen
leed, zoals bij de Slag bij Gergovia en de Slag bij Dyrrhachium gedurende de
Burgeroorlog, heeft Caesar zijn tactische talent meer dan eens aangetoond door
zulke daden als de omwalling van Alesia gedurende de Gallische Oorlog, het
verpletterend verslaan van de strijdkrachten van Pompeius gedurende de
Burgeroorlog en de complete vernietiging van het leger van Pharnaces II bij de
Slag bij Zela. Dat Caesar in staat was om succesvol campagne te voeren op elk
terrein en onder alle weersomstandigheden is te danken aan de strikte maar faire
discipline van zijn legionairs, wier bewondering en toewijding wijd en zijd
bekend waren. Dit omdat hij legionairs promoveerde op basis van bekwaamheid en
niet op basis van (nobele) geboorte. Caesars infanterie en cavalerie waren
eersteklas en hij maakte zwaar gebruik van de formidabele Romeinse artillerie;
andere factoren die hem zo effectief op het slagveld maakten, waren de
voortreffelijke ingenieurskwaliteiten van zijn leger (in het leger wordt dit
onderdeel van de strijdkrachten de genie genoemd) en de legendarische snelheid
waarmee hij zijn troepen wist te verplaatsen. (Caesars leger marcheerde soms tot
40 mijl per dag). Zijn leger bestond uit 40.000 infanterie en vele cavaleristen,
met enige bijzondere legereenheden, zoals de genie. Hij verhaalt in zijn
Commentarii de bello Gallico dat gedurende de belegering van een Gallische stad
welke gebouwd was op een erg steil en hoog plateau, zijn genie in staat was een
tunnel te graven door vast gesteente en het begin van de bron te vinden waarmee
de stad van water werd voorzien, en deze om te leiden ten nutte van het leger.
De stad, afgesneden van zijn eigen watertoevoer, capituleerde onmiddellijk.

Caesar laat zich in zijn De bello Gallico kennen als een koelbloedig man. Hij
neemt, in een originele verteltrant, een zekere afstand van zijn eigen gedrag
door het verhaal in de derde persoon te schrijven. Hij schrijft dus "Hij
belegerde" wanneer hij over zichzelf schreef.

In de De Vita Caesarum van Gaius Suetonius Tranquillus wordt Caesar dan ook
geportretteerd als een militair genie dat slachtoffer wordt van politieke
intriges.

Caesar was al in de Middeleeuwen, samen met Alexander de Grote, een van de
typische helden van de hofcultuur en de ridderromans. In de renaissance bleef
zijn aanzien groot. William Shakespeare maakte van Caesar ook een toneelheld en
in de twee grafredes in het drama wordt Caesar zeer gunstig, als een ambitieus,
maar nobel mens en weldoener beschreven.

Tijdens de Franse Revolutie stond Brutus in hoger aanzien dan Caesar, maar onder
Napoleon I was Caesar de inspiratie voor Napoleons rol als keizer.

Gaius Suetonius Tranquillus, kanselier van keizer Hadrianus, is een belangrijke
bron van kennis over Caesar. Voor zijn De Vita Caesarum, een politieke biografie
van de twaalf eerste imperatores kon hij immers putten uit het voor ons verloren
gegane Romeinse rijksarchief. Suetonius schetst Caesar als een ongewoon
hardnekkig man. Al vroeg, tijdens de samenzwering van Catilina, was hij, de
praetor, slechts met dreiging met geweld ertoe te bewegen om de reddeloos
verloren zaak van Catalina te laten rusten. Ook als rechter kenmerkten
drammerigheid en een opvallende vooringenomenheid Caesars optreden.

Plutarchus, een Griek, putte uit bronnen die wij niet meer kennen. Ook hij
benadrukt Caesars bijtende geestigheid. Wij leren Caesar kennen als plagerige en
arrogante pestkop. Een, in verband met de moord veelzeggend voorbeeld daarvan
was dat Caesar de tribunus plebis Marullus afzette omdat deze, na de mislukte "
kroning" op het feest van de lupercaliën, diegenen die Caesar hadden toegejuicht
arresteerde. Caesar noemde Marullus daarbij een "Brutus" ofwel domkop. Dat was
een riskante provocatie van de republikeinen want een Brutus stichtte de
Romeinse republiek. Plutarchus noemt ook Caesars vallende ziekte, die achteraf
als epilepsie is geïnterpreteerd, en kaalheid.



https://nl.wikipedia.org/wiki/Canarische_Eilanden

De Canarische Eilanden (Spaans: Islas Canarias) zijn een eilandengroep in de
Atlantische Oceaan, ten westen van Marokko en de Westelijke Sahara. Ze vormen
een van de 17 autonome regio's van Spanje. De Canarische Eilanden hebben als
Spaanse autonome regio twee officiële hoofdsteden, Santa Cruz de Tenerife en Las
Palmas de Gran Canaria.

De naam Canarische Eilanden kan gelinkt worden aan het Latijnse Canariae Insulae
wat eiland van de honden betekent. Oorspronkelijk werd deze naam alleen aan het
eiland Gran Canaria gegeven. Over de reden van deze naamgeving verschillen de
meningen. Volgens het ene verhaal komt de naam voort uit het feit dat er op het
eiland veel grote honden leefden. Anderen speculeren dat met de honden eigenlijk
de zeehonden bedoeld worden die ooit in de oceaan rondom de Canarische Eilanden
leefden maar daar tegenwoordig niet meer voorkomen. Een derde verklaring voor de
naam is dat de oorspronkelijke bewoners, de Guanches, honden als heilige dieren
beschouwden.

Vast staat dat de Canarische Eilanden in ieder geval niet vernoemd zijn naar de
gelijknamige vogel, de kanarie. Het is andersom: deze vogelsoort is vernoemd
naar de eilandengroep, waar ze nog altijd in het wild voorkomt.

De eilanden zijn ontstaan door onderzeese vulkanische activiteiten, veroorzaakt
door de uit elkaar bewegende Afrikaans-Eurazische plaat (oostwaarts) en de
Amerikaanse platen (in westelijke richting). Tussen beide platen komt het magma
omhoog.

In feite zijn de eilanden toppen van grote onderzeese bergketens. Tussen de
eilanden liggen tot 3500 meter diepe troggen. De eilanden ontstonden in
verschillende perioden van vulkanische activiteit. Het oudste gevonden
materiaal, omhooggestuwd vanaf de zeebodem, dateert van circa honderd miljoen
jaar geleden terwijl het centrale bergland tussen de dertig en tachtig miljoen
jaar oud is.

De eerste bewoners kwamen vermoedelijk uit Noord-Afrika rond 3000 v.Chr en waren
waarschijnlijk cro-magnonmensen.

Vanaf ongeveer de tweede eeuw v.Chr. werden de eilanden bevolkt door de
Guanchen. Tot de verovering door de Spanjaarden in de vijftiende eeuw waren zij
de enige bewoners van de eilanden. De eerste Guanchen verzamelden eetbare
gewassen en vingen vis. Later ontwikkelden ze technieken om gewassen te kunnen
verbouwen en gingen ze vee houden. Gebruiksvoorwerpen maakten ze van aardewerk,
steen en hout. Ze hulden zich in geitenvellen. Toen de eerste Spanjaarden op de
eilandengroep verschenen, woonden de meeste eilandbewoners in grotten; slechts
enkele families op Gran Canaria woonden in hutten. Het volk verkeerde nog in de
steentijd. Een historische bijzonderheid is de gefloten taal, Silbo, die op La
Gomera tot op heden als levende traditie bewaard is gebleven.

De eilanden werden in de klassieke oudheid al door zeilschepen bezocht. De
Griekse filosoof Plato meende dat de Canarische archipel deel uitmaakte van het
legendarische verdwenen rijk Atlantis. De eilanden zijn opgenomen op de kaart
van Ptolemaeus, als liggende op de rand van wereld. In 24 na Christus was er
volgens de latere schrijver Plinius de Jongere een veldtocht van Juba II naar de
eilanden. Hij zou de Canarische eilanden hun naam hebben gegeven.

Na de val van het Romeinse Rijk werden de eilanden door de Europeanen vergeten,
tot ze in 1312 opnieuw werden ontdekt door de uit Genua afkomstige Lancelotto
Malocello. Lanzarote werd vernoemd naar deze man. Zijn voornaam wordt ook wel
gespeld als Lanzarotto.

De Franse ontdekkingsreiziger Jean de Béthencourt leidde in 1402 een expeditie
naar de Canarische Eilanden om in opdracht van de Kroon van Castilië de eilanden
te veroveren. De Guanchen gaven zich echter niet zonder slag of stoot gewonnen
en in eerste instantie lukte het de Castiliaanse troepen alleen om Lanzarote in
te nemen. Pas twee jaar later, na vele veldslagen, slaagden de troepen van de
Normandische edelman erin om de bewoners van de eilanden Fuerteventura, El
Hierro en La Gomera te verslaan. Veel Guanchen sneuvelden in de strijd. Anderen
werden gevangengenomen en verkocht als slaven. In 1404 stichtte De Béthencourt
de stad Betancuria op Fuerteventura, als hoofdplaats van het eiland. Twintig
jaar later kwam hij na een gevecht tijdens de verovering van Gran Canaria met de
oorspronkelijke bewoners van dit eiland om het leven.

Intussen speelde de rivaliteit tussen Spanje en Portugal over de heerschappij op
zee. Met het verdrag van Alcáçovas uit 1479 werden de Canarische eilanden aan
Spanje toegewezen.

De Guanchen op Gran Canaria wisten zich, ondanks herhaalde pogingen van de
Castilianen om ook dit eiland in te nemen, staande te houden. Pas in 1483, onder
het gezamenlijke bewind van koning Ferdinand van Aragon en koningin Isabella van
Castilië, bijgenaamd de 'katholieke koningen' (Reyes Católicos), werd na een
nieuwe periode van vijf jaar van strijd Gran Canaria ingenomen. Na de verovering
van Gran Canaria lieten de nieuwe machthebbers hun oog vallen op het eiland La
Palma. De veroveraar Alonso Fernéndez de Lugo versloeg in snel tempo de kleine
legers van enkele koninkrijkjes op La Palma. Koning Tanausü trok zich echter
terug in de vulkaankrater van Taburiente. Hij werd daarop door Alonso Fernéndez
de Lugo uitgenodigd om deel te nemen aan vredesbesprekingen. Tijdens deze
besprekingen nam Alonso Fernéndez de Lugo koning Tanausü en zijn volgelingen
gevangen. De koning werd op een boot gezet naar het Spaanse vasteland. Hij zou
zijn bestemming niet bereiken; Tanausü weigerde al het voedsel dat men hem
aanbood en stierf tijdens de reis.

De Guanchen werden gedwongen om voor de Spanjaarden te werken, zowel op het land
als in de suikerraffinaderijen. Velen werden als slaaf verkocht op de
slavenmarkten van Sevilla en Valencia. Het land dat de Guanchen bezaten moesten
zij afstaan aan de nieuwe grootgrondbezitters, bestaande uit voormalige
veroveraars, kolonisten, handelaren en de Kerk. Slechts de leden van de
koninklijke families en de Guanchen die aan de zijde van de Spanjaarden hadden
meegevochten mochten een stuk land behouden. In 1541 schreef de Italiaan
Girolamo Benzoni, toen hij de eilanden bezocht, dat de Guanchen bijna waren
uitgestorven en dat hun taal ook de bezetting door de Spanjaarden niet had
overleefd.

In de volgende twee eeuwen werden de nederzettingen op de Canarische Eilanden
steeds welvarender doordat ze als handelspost dienden voor de Nieuwe Wereld.
Vooral op La Palma werden grote paleizen en kerken gebouwd. De El Salvador-kerk
is een van de best overgebleven voorbeelden van de 16e-eeuwse architectuur op
het eiland. Tussen 1550 en 1600 ontstond op de eilanden een Vlaamse Canarische
Natie. Er kwamen veel Vlamingen wonen, die er suikerplantages oprichtten. Nog
altijd vindt men er straten en huizen met Vlaamse namen. Suikerriet werd een
belangrijk exportproduct van de eilanden en zorgde voor een groot deel voor de
stijgende welvaart. Op de suikerrietplantages werkten Europeanen en Afrikaanse
slaven, ondanks het verbod op slavenhandel dat Spanje in 1537 had ingesteld. De
teelt van suikerriet veroorzaakte het verdwijnen van de oorspronkelijke bossen
en er ontstond vanaf de kale hellingen erosie.

De rijkdom van de eilanden trokken regelmatig piraten en leidden meer dan eens
tot gevechten met andere mogendheden die telkens tevergeefs probeerden de
Canarische Eilanden te veroveren op de Spanjaarden. Een van die aanvallen werd
tijdens de Tachtigjarige Oorlog uitgevoerd door een Nederlandse vloot van 74
schepen en 12.000 manschappen onder aanvoering van Pieter van der Does. Het
lukte de Nederlandsers om in 1599 op Gran Canaria aan wal te gaan en de stad Las
Palmas de Gran Canaria te belegeren. Ze eisten dat de stad zich zou overgeven en
alle rijkdommen aan hen zouden overdragen. Ze kregen slechts twaalf schapen en
drie kalveren. Woedend trokken 4000 Nederlandse soldaten naar de plaats Santa
Brigade waar de Raad van de Canarische Eilanden zich verscholen had. Ze werden
daar echter in de val gelokt door 300 Canarische soldaten die 150 Nederlanders
ombrachten en de rest dwongen zich terug te trekken. Teruggekomen bij Las Palmas
deden ze vervolgens nog een poging om de stad plat te branden maar ook dit lukte
niet waarop de Nederlanders besloten zich helemaal terug te trekken uit de
Canarische Eilanden.

De Genuese ontdekkingsreiziger Christoffel Columbus onderbrak zijn reizen van
Spanje naar Amerika tot viermaal toe op de Canarische Eilanden. Driemaal
verbleef hij op Gran Canaria en eenmaal op La Gomera. Hij koos de Canarische
Eilanden als tussenstop omdat de eilanden precies op de juiste plek liggen om
volledig gebruik te kunnen maken van de constant westwaartse passaatwinden en
zeestromingen. De huidige hoofdstad van Gran Canaria, Las Palmas, speelde een
belangrijke rol tijdens de ontdekkingsreizen van Columbus naar Amerika. Hier
kwam hij weer op krachten en werden zijn drie schepen, de Pinta, de Santa María
en de Niña, in gereedheid gebracht om de grote reis over de Duistere Zee (de
huidige Atlantische Oceaan) naar de Nieuwe Wereld te maken. Van zijn verblijf in
Las Palmas getuigen de Bedevaartkapel van Columbus, waar de zeer gelovige
Columbus regelmatig kwam bidden, en het Huis van Columbus (Casa de Colón), beide
in de wijk Vegueta.

Na de verovering van de Caraïben, waar suiker goedkoper kon worden geproduceerd,
kwam er een einde aan de suikerindustrie op de Canarische eilanden. Deze
industrie werd opgevolgd door de productie van wijn. In 1665 werd in Londen de
Canary Islands' Company opgericht, die de handel met Groot-Brittannië in handen
had. In 1685 en 1687 was er een grote sprinkhanenplaag, die de wijngaarden
vernietigde. Daarnaast was er concurrentie met wijn uit Madeira en Málaga. Ten
slotte nam door de Spaanse Successieoorlog (1701-1713) de wijnhandel met
Groot-Brittannië af. Hierna begon men met de productie van cochenilleluis om
karmijn te winnen.

In 1706 werd de plaats Garachico verwoest door een uitbarsting van de Volcán
Negra. In 1744 stichtten Augustijner monniken een universiteit in La Laguna.

In 1797 viel Nelson Santa Cruz de Tenerife aan in een poging om de eilanden te
veroveren. Hij verloor de strijd en daarbij ook zijn arm. Naar verluidt bood de
gouverneur van Santa Cruz de admiraal een glas lokale wijn aan.

In 1812 werden de Canarische eilanden een Spaanse provincie. Er ontstond
vervolgens rivaliteit tussen de eilanden. De rivaliteit tussen de twee steden
Santa Cruz de Tenerife en Las Palmas de Gran Canaria over welke van de twee zich
de hoofdstad van de eilanden mocht noemen leidde in 1927 tot de opslitsing van
de Canarische Eilanden in twee provincies. Deze indeling bleef gehandhaafd, ook
toen de eilanden later autonomie verkregen.

In het begin van de 20e eeuw begonnen de Britten met het verbouwen van bananen
op de Canarische Eilanden. Dit zou uiteindelijk een belangrijker exportproduct
worden dan het eerdere suikerriet en de wijn.

Uit angst voor een staatsgreep stuurde de toenmalige Republikeinse regering van
Spanje de held uit de Marokko-oorlogen, Francisco Franco, naar Tenerife. In 1936
greep hij daar de macht, waardoor de Spaanse Burgeroorlog begon. Hierdoor
stagneerde de economie op de eilanden opnieuw. Er ontstond verzet tegen Franco
en het Canarisch nationalisme leefde op.

Na de oprichting van het koninkrijk Spanje (na de dictatoriale periode van
Franco gedurende de tijd van de Spaanse Staat) werd in 1982 een wet aangenomen
die voorzag in de autonomie voor de Canarische Eilanden. In 1983 werden de
eerste autonome Canarische verkiezingen gehouden.

In 1986 werd Spanje, en daarmee ook de Canarische eilanden, lid van de Europese
Unie.

De Canarische Eilanden bestaan uit zeven grote eilanden en zes kleinere
eilandjes. De eilandengroep ligt ongeveer honderd kilometer ten westen van de
kust van Zuid-Marokko. De eilanden liggen geografisch gezien in een licht
gekromde boog, met Lanzarote als oostelijkste eiland en El Hierro als
westelijkste.

Plantkundig behoren de Canarische Eilanden, samen met de Kaapverdische Eilanden,
de Azoren en Madeira, tot Macaronesië. Ze herbergen een groot aantal endemische
soorten, waaronder bijvoorbeeld de Canarische dadelpalm.

Voor het warme subtropische klimaat is onder andere de Canarische stroom van
belang.

Vier van de dertien nationale parken van Spanje bevinden zich op de Canarische
Eilanden, meer dan in enige andere autonome gemeenschap. El Teide is het meest
bezochte nationale park van Spanje en ook het oudste en grootste op de
Canarische Eilanden.

El Hierro, ook bekend onder de naam Ferro, is het meest westelijk gelegen
Canarisch eiland. Het is het kleinste van de 7 hoofdeilanden van de archipel en
heeft ook de minste inwoners.

Fuerteventura is, met een oppervlakte van 1660 km², het op een na grootste
eiland van de groep. Het is het oudste Canarische eiland. Drie kilometer voor de
kust van Fuerteventura ligt het kleine onbewoonde Isla de Lobos.

De hoofdstad van Gran Canaria is Las Palmas de Gran Canaria, de grootste stad
van de Canarische eilanden en een van de hoofdsteden van de regio (samen met
Santa Cruz de Tenerife). In het centrum van het eiland liggen de Roque Nublo
(1813 m) en Pico de las Nieves (1949 m). In het zuiden van Gran Canaria liggen
populaire toeristenbestemmingen, waaronder Maspalomas en Playa del Inglés.

De Chinijo-archipel ligt ten noordoosten van Lanzarote en omvat een aantal
kleine eilandjes en klippen, waaronder La Graciosa, Alegranza, Montaña Clara,
Roque del Este en Roque del Oeste. Het enige bewoonde eilandje hiervan, en
tevens het kleinste bewoonde Canarische eiland, is La Graciosa.

Op La Palma bevindt zich de vulkaan Teneguía, die in 1971 nog tot uitbarsting
kwam. Tegenwoordig is er echter geen teken meer van vulkanische activiteit.

Tenerife is het grootste Canarische eiland en heeft ook de meeste inwoners van
de eilandengroep. De twee belangrijkste steden op het eiland zijn Santa Cruz de
Tenerife (een van de hoofdsteden van de regio) en San Cristóbal de La Laguna,
dat op de Werelderfgoedlijst staat. El Teide (3718 m), tevens vermeld op de
Werelderfgoedlijst, is de hoogste berg van Spanje.

De Canarische Eilanden vormen een autonome regio van Spanje en bestaat uit twee
provincies: Santa Cruz de Tenerife en Las Palmas. De hoofdsteden van beide
provincies (Santa Cruz de Tenerife en Las Palmas de Gran Canaria) vormen samen
ook de hoofdsteden van de autonome regio Canarische Eilanden. Elk van de zeven
hoofdeilanden wordt bestuurd door een eilandraad, Cabildo Insular genoemd.

De eilanden hebben dertien zetels in de Spaanse Senaat. Elf daarvan worden
rechtstreeks gekozen door de bevolking (3 voor Gran Canaria, 3 voor Tenerife, 1
voor elk ander eiland) en twee zetels worden benoemd door het parlement van de
Canarische Eilanden. De senaat is het enige overheidslichaam dat de regering
toestemming kan geven een autonome gemeenschap sancties op te leggen als deze
zijn grondwettelijke verplichtingen niet nakomt. Ook wordt de senaat
geraadpleegd als de centrale overheid wetten van de verschillende gemeenschappen
probeert te harmoniseren.

De Coalición Canaria regeert momenteel de Spaanse deelstaat Canarische Eilanden
met een minderheidsregering sinds de breuk van mei 2005 met de Partido Popular,
de Spaanse conservatieve partij. De partij voert tegenwoordig een neo-liberaal
beleid dat sterk gericht is op de economie van de regio, maar streeft geen
afscheiding van Spanje meer na. Enkele voorlopers van deze partij deden dat wel,
voor de fusie van 1993.

De Canarische Eilanden hebben een subtropisch klimaat zonder
seizoensveranderingen. Het gehele jaar door dezelfde zomerse temperaturen,
woestijnachtig op de oostelijke eilanden, iets vochtiger op de westelijker
gelegen eilanden. Volgens de universiteit van Syracuse heeft de stad Las Palmas
op Gran Canaria het beste klimaat ter wereld.

De gemiddelde maandtemperaturen verschillen lichtelijk per eiland. En zelfs op
één eiland kunnen er lokale verschillen zijn. Zo is het zuiden van Gran Canaria
warmer en droger dan het noorden. Om toch een idee te geven van weergemiddelden
op de Canarische Eilanden hieronder de tabel betreffende de luchthaven van Gran
Canaria.

De bevolking van de Canarische eilanden is gehecht aan haar diepgewortelde
tradities en kunstnijverheid. De ambachten omvatten borduurwerk, keramiek,
kantklossen, houtsnijwerk enzovoorts. Elk eiland heeft zijn eigen specialiteit,
zo staat La Gomera bekend om zijn gevlochten manden en is Tenerife het centrum
voor traditionele potten in Guanche stijl. Op El Hierro maakt men geweven
tapijten en tassen en in de stad Ingenio op Gran Canaria is borduurwerk van de
eilanden te vinden. Deze ambachten komen voort uit invloeden van allerlei
culturen, waarvan de Guanche-ontwerpen het meest authentiek zijn. Deze zijn
nagemaakt van archeologische vondsten en worden traditioneel uitgevoerd. Het
betreft dan vooral aardewerk in de Moors-geïnspireerde Azulejo stijl. In het
regionale dieet speelt maiszetmeel (gofio) van oudsher een belangrijke rol.

Papas arrugadas is een typische Canarisch gerecht. Het zijn in zout water
gekookte aardappelen die met rode of groene mojosaus worden geserveerd en met
schil en al worden opgegeten.

Carnaval speelt een grote rol op de Canarische eilanden. Het carnaval van Santa
Cruz op Tenerife wordt wel vergeleken met de spektakels van Rio de Janeiro en
New Orleans. Het vindt jaarlijks plaats tijdens de tien tot veertien dagen voor
Aswoensdag.

De Canarische Eilanden hebben in totaal acht luchthavens, twee van de grootste
havens van Spanje en een netwerk van autosnelwegen op de diverse eilanden.
Tussen de eilanden varen veerboten die grote hoeveelheden passagiers en goederen
(vrachtwagens) kunnen vervoeren. Ook zijn er moderne snelle ferryverbindingen
waarmee bijvoorbeeld de reistijd tussen Tenerife en Gran Canaria ongeveer een
uur is en La Palma kan vanaf Tenerife in twee-en-half uur worden bereikt.

De grootste luchthaven is de luchthaven Gran Canaria met jaarlijks ongeveer 10
miljoen passagiers. Dit is qua reizigersaantallen het vijfde vliegveld van
Spanje. De grootste haven bevindt zich in de stad Las Palmas. Het is een
belangrijke havenstad voor de handel met Europa, Afrika en Amerika. Het is de
vierde grootste commerciële haven in Spanje met meer dan 1,4 miljoen TEU's. De
grootste commerciële bedrijven van de wereld werken hier. In deze haven is er
een internationale post van het Rode Kruis, een van wereldwijd slechts vier van
zulke posten. Tenerife heeft twee luchthavens, Tenerife Noord (4 miljoen
passagiers per jaar) en Tenerife Zuid (bijna 7 miljoen passagiers). Als geheel
verwerken de Canarische Eilanden ongeveer 16,9 miljoen passagiers per jaar. Het
grootste deel hiervan wordt verwerkt door de twee grote eilanden: Tenerife (6,2
miljoen) en Gran Canaria (5 miljoen).

In 2007 opende de Tram van Tenerife. Deze tram, de enige op de Canarische
Eilanden, maakt het mogelijk om te reizen tussen Santa Cruz de Tenerife en San
Cristóbal de La Laguna. Momenteel zijn er plannen voor nog twee spoor- of
tramtrajecten op Tenerife en één op Gran Canaria. De trein in Tenerife zou van
het noorden naar het zuiden moeten gaan rijden, een aansluiting van Santa Cruz
de Tenerife (noorden) en Costa Adeje in Adeje (zuiden). De trein in Gran Canaria
van Las Palmas de Gran Canaria (noorden) naar Maspalomas (zuiden).

De afgelopen decennia is met name in de zuidelijke streken van Tenerife en Gran
Canaria het toerisme een belangrijke bron van inkomsten geworden. De banaan, die
voornamelijk geteeld wordt op de eilanden La Palma en Tenerife, is een
belangrijk exportproduct naar het moederland Spanje. Op Gran Canaria worden ook
bloemen geteeld voor de export. In vroeger tijden kweekte men cochenilleluizen
op de veelvoorkomende vijgencactus als uitgangsproduct voor de kleurstof
karmijnzuur.



https://nl.wikipedia.org/wiki/Nico_Rosberg

Nico Erik Rosberg (Wiesbaden, 27 juni 1985) is een Duits-Fins voormalig Formule
1-coureur. Hij maakte zijn debuut in 2006 voor Williams en rijdt sinds 2010 voor
Mercedes. In 2014 en 2015 werd hij tweede in het wereldkampioenschap, alvorens
in 2016 voor het eerst in zijn carrière wereldkampioen te worden. Vijf dagen na
het behalen van zijn kampioenschap maakte hij bekend per direct zijn Formule
1-carrière te beëindigen.

Rosberg is de zoon van de Finse wereldkampioen Formule 1 Keke Rosberg. Nico zelf
heeft de Duitse nationaliteit van zijn moeder. Hij spreekt Duits, Frans, Engels,
Italiaans, Spaans en een beetje Fins.

Tussen 1996 en 2002 maakte Rosberg furore door in verschillende
kartingkampioenschappen de ene topprestatie na de andere neer te zetten. Rosberg
stapte in 2002 voor het eerst in een Formule 1-wagen. Hij mocht een test
afleggen bij het toenmalige Williams-BMW, nadat hij op indrukwekkende wijze het
Formule BMW ADAC-kampioenschap heeft gewonnen. Een jaar later, in 2003, kwam
Nico Rosberg in actie in de Formule 3 Euroseries bij Team Rosberg, hij werd
achtste; ook in 2004 kwam hij in deze series uit, hij werd vierde in de
eindstand van het kampioenschap.

In 2005 won Rosberg bij het ART Grand Prix team de GP2 Series, die
geïntroduceerd werd als vervanger van de Formule 3000. Hij liet in het
kampioenschap de Fin Heikki Kovalainen achter zich. In mei van datzelfde jaar
kreeg hij opnieuw de kans om zich te bewijzen in een Formule 1-wagen. Hij
tekende een testcontract bij het Williams-team. Uiteindelijk nam het team hem
ook op als tweede rijder naast Mark Webber.

Rosberg maakte op 12 maart 2006 zijn debuut in de Grand Prix van Bahrein. Hij
startte op de twaalfde plaats en moest door een kleine botsing net na de start
de hele race achtervolgen. Toch slaagde Rosberg er in om als zevende te finishen
en zo twee WK-punten te behalen. Bovendien zette Rosberg de snelste ronde van de
race op zijn naam. Daarmee werd hij met zijn 20 jaar en 259 dagen de jongste
rijder die dat ooit had gepresteerd.

Pech voor Rosberg was er in zijn tweede race; op het hete circuit van Maleisië
blies hij na zes ronden zijn motor op, hij reed op dat moment in zesde positie.

Ook de Grand Prix van Australië was Rosberg niet goedgezind. In de kwalificaties
werd hij opgehouden door druk verkeer en toen hij de ruimte vond om een snelle
ronde neer te zetten, begon het te regenen. Hij moest zich tevreden stellen met
een veertiende plaats op de starting grid. In de race zelf was het voor Rosberg
na een paar honderd meter afgelopen. Bij het uitkomen van bocht 1, raakten
Christian Klien en Felipe Massa elkaar. De Braziliaan crashte en reed in op
Rosberg. De achtervleugel van de Williams-wagen werd volledig vernield. Rosberg
slaagde er nog wel in de pitlane te bereiken, maar de schade aan zijn wagen was
zo groot dat hij moest opgeven.

In San Marino was het een erg anonieme race voor Rosberg. In de vrije training
zorgde hij nog wel voor opschudding door met zijn wagen van de baan te gaan. In
de kwalificaties op zaterdag werd hij dertiende. In de race eindigde Rosberg
buiten de punten op plaats elf.

De race daarop was een thuiswedstrijd op de Nürburgring bij de Grand Prix van
Europa. De Williams-wagens hadden problemen met de motors. Deze werden op
zaterdagmorgen op het laatste moment nog vervangen. Rosberg zette in de
kwalificaties de twaalfde tijd neer. Daarbij werden tien plaatsen opgeteld en
dat betekende een 22ste en laatste startplaats voor de Duitser. Dankzij de
pitstopstrategie kon hij toch nog punten pakken. Na 33 ronden kwam Rosberg voor
de eerste keer binnen en op elf ronden van het einde kwam er nog een tweede
korte stop bij. Mede door het uitvallen van negen wagens eindigde Rosberg zo op
de zevende plaats en pakte hij twee punten.

De GP van Spanje werd voor Rosberg weer een doorsnee race. De Duitser startte
als dertiende en kon op geen enkel moment aanspraak maken op een plaats in de
top acht, die punten oplevert. Uiteindelijk finishte Rosberg, ietwat
teleurstellend, als elfde.

In Monaco, waar Rosberg opgroeide, begon het allemaal veelbelovend voor de jonge
Duitser: in de kwalificaties mocht hij meedingen in de zogenaamde "Superpole",
toch kon hij slechts een tiende tijd uit het vuur slepen. Doordat Michael
Schumacher en Giancarlo Fisichella bestraft werden, mocht Rosberg op zondag toch
vanaf plaats acht starten. Dat de start van de Williams-wagens werd verbeterd,
bleek meteen uit de twee plaatsen winst die hij boekte. Helaas raakte hij op het
smalle circuit niet voorbij de tragere Rubens Barrichello, daarbij kwam dan nog
eens een slechte beslissing van het team om twee pitstops te maken. Na 51 ronden
was het helemaal over voor Rosberg, die met zijn bolide uit de bocht ging en
tegen de vangrail reed. Gelukkig zonder al te veel gevolgen.

De GP van Groot-Brittannië op het circuit van Silverstone ging voor Rosberg niet
echt goed van start, hij slaagde er slechts in een 12de tijd neer te zetten.
Bijgevolg reed hij de hele race in de middenmoot, hij finishte uiteindelijk als
9de en kwam minder dan een seconde tekort om nog een WK-puntje mee te graaien.
Rosberg zei na afloop dat hij een zeer goede race heeft gereden, het enige
verschil met vorig jaar (in de GP2) was volgens de jonge Duitser dat hij toen
met een goede race altijd op het podium stond.

Een verplaatsing naar Canada leek Rosberg wel te bevallen. In de eerste
kwalificatie ging hij nog wel wat wijd uit de bocht en raakte met zijn voorwiel
de muur, maar uiteindelijk mocht hij meestrijden in de Superpole en versierde
hij een zesde plaats op de starting grid. In de race kende Rosberg een goede
start, hij ging meteen Michael Schumacher voorbij en kreeg Juan Pablo Montoya
onder zijn achtervleugel. De twee vochten spectaculair voor de vijfde plaats,
Montoya wilde vervolgens wel erg optimistisch binnendoor in een rechtse bocht,
Rosberg remde iets te laat en deed de deur dicht. Montoya raakte Rosberg met
zijn voorvleugel en de jonge Duitser ging van de baan en knalde tegen de muur.
Gelukkig enkel met materiële schade, maar Rosberg zag zo alweer een goede
prestatie door zijn neus geboord.

Na het debacle dat zich in 2005 bij de GP van Indianapolis voltrok, werd er dit
jaar gehoopt op wat meer sportief spektakel. Voor Nico begon het allemaal niet
te positief, hij ging er in de eerste kwalificatie uit en werd daarenboven nog
eens bestraft met de laatste startplaats omdat hij na de kwalificaties het
signaal om zijn wagen te laten wegen, negeerde. In de race kwam Rosberg goed
weg, acht wagens waren na de eerste bochtenreeks buiten strijd, hij kon de
ravage ontwijken en kwam op de achtste plaats. Toch kon hij die plaats niet
behouden, er finishten uiteindelijk 9 wagens en Rosberg is de enige die buiten
de punten eindigde.

Op het circuit van Magny-Cours bij de Grand Prix van Frankrijk moest Rosberg een
goede kwalificatie rijden, door problemen met de motor moest hij een wissel
doorvoeren wat hem een straf van 10 plaatsen op de starting grid opleverde.
Rosberg reed in de Superpole, die na een regelwijziging slechts 15 minuten
duurde, een negende tijd wat goed was voor een 19 startplaats. Tijdens de race
raakte Rosberg niet weg uit het achterveld, de keuze voor drie pitstops deed
daar zeker geen goed aan. Vooral door het uitvallen van andere rijders pakte hij
uiteindelijk de 14de plaats.

De GP van Duitsland op Hockenheim is een echte thuiswedstrijd voor Nico, hij
werd er niet zo ver vandaan geboren. Hij heeft zich van deze wedstrijd dan ook
heel wat voorgesteld. Maar reeds in de vrije oefensessie crashte hij, in de
kwalificaties bleef een goede prestatie uit, een 15de tijd en een 14de plaats op
de starting grid waren al de eerste voortekenen. Na een vlekkeloze start wilde
Rosberg te veel forceren en ging hij te snel door een bocht, hij verloor de
controle over zijn wagen, ging de grindbak in en knalde in de bandenmuur. Alweer
een GP om zo snel mogelijk te vergeten.

De GP van China was voor Rosberg een nieuwe ontdekking, voor de eerste keer in
zijn nog jonge carrière reed hij een racewedstrijd op het circuit van Shanghai.
De regen was vooral in de kwalificaties een grote spelbreker, meer dan een 15de
plaats zat er niet in. In de race kende Rosberg een goede start maar hij raakte
niet voorbij de Schot David Coulthard en verloor zo veel tijd. Een elfde plaats
was dan ook het hoogst haalbare, maar na een aaneenschakeling van opgaven in de
afgelopen wedstrijden toch een opsteker voor de Duitser.

Het debuutseizoen van Rosberg in de Formule 1 eindigde op het circuit van
Interlagos, tijdens de Grand Prix van Brazilië. Hij veroverde tijdens de
kwalificaties de 13de plaats op de starting grid. Na het teleurstellende seizoen
van Williams, eindigde ook deze race in mineur. Net na de start reed Rosberg in
op de wagen van ploeggenoot Mark Webber. De Australiër moest meteen opgeven,
Rosberg probeerde zijn beschadigde wagen nog tot in de pits te krijgen, maar
crashte in de laatste bocht voor start-finish.

Op 23 november 2009 werd bevestigd dat Rosberg vanaf 2010 zou gaan rijden voor
het team van Mercedes Grand Prix, waarbij zevenvoudig Formule 1-kampioen Michael
Schumacher later als tweede rijder werd toegevoegd.

Op 14 april 2012 behaalt Rosberg tijdens de Grand Prix van China zijn eerste
poleposition in de Formule 1. Schumacher start als tweede, nadat Lewis Hamilton
een gridstraf kreeg. Uiteindelijk wint Nico de race en behaalt daarmee zijn
eerste overwinning in de Formule 1. Aan het eind van het jaar stopt Schumacher
met racen en krijgt Rosberg voormalig McLaren-coureur Lewis Hamilton als
teamgenoot.

Op 2 december 2016, vijf dagen na zijn eerste wereldtitel, maakte Rosberg bekend
dat hij per direct zijn Formule 1-carrière beëindigde.



https://nl.wikipedia.org/wiki/Gouden_Eeuw_(Nederland)

De Gouden Eeuw is een periode in de Nederlandse geschiedenis die goeddeels
samenvalt met de zeventiende eeuw. De noordelijke Nederlanden, die samen de
Republiek der Zeven Verenigde Nederlanden vormden, maakten een bloeiperiode door
op gebied van handel, wetenschap en kunsten. Ook wat betreft haar politieke en
militaire macht (vooral ter zee) nam de Republiek in de wereld een
vooraanstaande positie in. De bloeitijd van de noordelijke Nederlanden was een
belangrijke nieuwe fase in de ontwikkeling van de westerse beschaving.

Sommigen houden als beginpunt van de Gouden Eeuw 1602 aan, het jaar waarin de
VOC opgericht werd; anderen kiezen voor het jaar 1609, het beginjaar van het
Twaalfjarig Bestand. Tot het einde van het bestand (1621) groeide de economie
vrijwel ongehinderd. Tijdens de Dertigjarige Oorlog, die goeddeels samenviel met
de tweede fase van de Tachtigjarige Oorlog, was in sommige sectoren sprake van
stagnatie, in andere van groei. Na 1648 trok de economie weer aan; vooral voor
de nijverheid waren dit zeer voorspoedige jaren. Na het rampjaar 1672 begon een
periode van relatieve economische neergang en was de Gouden Eeuw over haar
hoogtepunt heen. Een periode van consolidatie volgde.

Jonathan Israel maakt een verdere onderverdeling van de periode in de vroege
Gouden Eeuw van 1588 tot 1647 en de late Gouden Eeuw van 1647 tot 1702.

De economie heeft een erg belangrijke rol gespeeld in de opkomst van de
Republiek in de zeventiende eeuw. In de Gouden Eeuw groeide de Republiek uit tot
het centrum van de wereldhandel. Na zich in enkele decennia te hebben
vrijgevochten van het Spaanse gezag ontwikkelde het land zich tot een
internationale grootmacht. Zowel in Azië en Afrika als in Amerika beschikte de
Republiek over een aantal zeer winstgevende koloniën. Maar het fundament van de
rijkdom werd gelegd met de handel in Europa: de graanhandel op het Oostzeegebied
of moedernegotie. In de Europese- en wereldeconomie ging Amsterdam een zeer
belangrijke rol spelen. De bloeiende handel leidde tot een grote en zeer rijke
klasse van kooplieden. De nieuwe voorspoed leidde ook tot meer aandacht voor en
sponsoring van beeldende kunsten, literatuur, wetenschappen en armenzorg.

De moedernegotie ("moeder aller handel") was de handel met de landen rond de
Oostzee die door kooplieden uit Amsterdam vanaf de Late Middeleeuwen werd
gedreven. Deze handel vormde de voornaamste bron van de welvaart in Amsterdam,
waardoor de stad zich kon ontwikkelen van een weinig belangrijke plaats tot het
economische centrum van Holland en de stapelplaats van Europa. De lucratieve
Oostzeehandel legde de basis voor de Gouden Eeuw van de Nederlandse republiek.

Na de Spaanse overheersing heeft Nederland een nieuwe, republikeinse staatsvorm
gekozen. De samenleving in Nederland werd veel minder door het feodalisme
gekenmerkt dan in andere landen en hierdoor was de arbeidsmarkt veel vrijer. Een
andere factor die ervoor zorgde dat de economie zo goed liep, was het feit dat
er in de Republiek een uitgebreide markt bestond voor het lenen en uitlenen van
geld. Hierdoor konden mensen, bedrijven of de staat, die graag investeringen of
uitgaven wilden doen, gebruikmaken van het gespaarde geld van iemand anders.
Deze financiële markt vergemakkelijkte dan ook het doen van investeringen in
potentieel winstgevende bedrijven of staatsorganisaties (zoals de VOC).

Een derde reden voor de economische voorspoed was de technologische voorsprong
die de Republiek tijdens de Gouden Eeuw op veel andere landen had. Doordat de
Republiek een relatief diverse, open en tolerante samenleving kende, was het
gemakkelijker om ideeën en uitvindingen te ontwikkelen. Op bijna ieder terrein
liep de Republiek voor op het buitenland. Een bekend voorbeeld van zo'n
'noviteit' is het fluitschip, dat de Nederlandse zeevaarders een groot voordeel
gaf ten opzichte van veel andere zeevarende landen.

Een laatste belangrijke oorzaak voor de economische voorspoed was de spilfunctie
die Amsterdam kreeg in de wereldhandel. In Amsterdam begon er langzamerhand een
stapelmarkt te ontstaan, waarbij bijna alle informatie, goederen en diensten op
een relatief kleine plek aanwezig waren.

Volgens bezoekers uit het buitenland en ook volgens de officiële propaganda was
Nederland een zeer tolerant land, het land van de ware vryheit. Latere historici
hebben dit in verband gebracht met de internationale handel en de reformatie,
die beide zouden hebben bijgedragen aan een relatief milde opstelling ten
opzichte van andersdenkenden.

Protestanten stellen dat de interpretatie van de Bijbel vooral een kwestie van
het eigen geweten van ieder individu is, en verwerpen centrale dogma's en een
klerikale hiërarchie om deze te bekrachtigen. Dat nam niet weg dat de
gereformeerden in de Gouden Eeuw een machtspositie innamen die gelegitimeerd was
door de Staat sinds de Synode van Dordrecht. Christelijke andersdenkenden werd
het moeilijk of onmogelijk gemaakt openlijk hun religie te belijden.

Opportunisme zal een belangrijke rol hebben gespeeld, aangezien men het zich
niet kon veroorloven het grote katholieke deel van de bevolking al te veel van
zich te vervreemden. De relatieve tolerantie voorkwam daarmee dat men te maken
kreeg met een exodus zoals het dogmatische Spanje had meegemaakt. Of het bij de
spreekwoordelijke Nederlandse tolerantie ging over een vorm van
onverschilligheid of van opportunisme: in ieder geval was het voor buitenlanders
makkelijk om naar de Lage Landen te reizen en te emigreren. Er was relatief veel
vrijheid en in een aantal Nederlandse steden was er sprake van een sociale
'smeltkroes'.

Toch zijn er ook voorbeelden dat de Nederlanders in de Gouden Eeuw helemaal niet
zo verdraagzaam waren. Onder andere ten opzichte van varianten op het
'officiële' gereformeerde geloof. De vrijzinnig georiënteerde doopsgezinden,
remonstranten en mennonieten werden vervolgd, kregen strenge beroepsverboden en
moesten soms (in het geval van de strikt pacifistische mennonieten) zelfs
emigreren (zoals naar Danzig en omstreken, en later naar de Wolga waar zij
bekend werden als 'Wolga-Duitsers')[bron?]. Joden in Nederland konden geen lid
worden van de gilden, konden geen poorter worden en mochten niet trouwen met
niet-joden.

Voor de calvinisten ging zuiverheid in de leer boven alles. De strijd om de
vrijheid om het calvinisme te belijden naast de strijd tot politieke
zelfstandigheid was de inzet van de Nederlandse Opstand tegen Spanje, beter
bekend als de Tachtigjarige Oorlog (1568-1648). De volledige onafhankelijkheid
van de protestantse noordelijke provincies als uitkomst van deze strijd zal
zeker het nationale besef versterkt hebben. Al in 1609, toen Nederland en Spanje
een wapenstilstand sloten die twaalf jaar zou duren, was veel van dit alles
bereikt.

Net als na de Franse Revolutie, leidde politieke vrijheid tot vrijheid in andere
domeinen van menselijk handelen en leidde deze vrijheid ertoe dat men ook
openstond voor nieuwe culturele en wetenschappelijke ideeën.

Aan het eind van de zestiende en in zeventiende eeuw hebben de Nederlanden een
aantal uiterst bekwame bestuurders gehad, zoals Johan van Oldenbarnevelt, Johan
de Witt (tevens wiskundige op het gebied van levensverzekeringen), Cornelis de
Graeff en Andries Bicker. Ook ontbrak het niet aan bekwame veldheren zoals Prins
Maurits en Prins Frederik Hendrik en admiraals als Piet Hein, Maarten Tromp en
Michiel de Ruyter. Daarnaast waren er wetenschappers en bekwame vaklieden op
allerlei terrein in de Nederlanden te vinden. Enkele grootheden en hun gebieden
zijn Jan Pieterszoon Sweelinck (1562-1621) muziek, Hugo de Groot (1583-1645)
volkenrecht en zeerecht, Louis de Geer wapenfabricage en handel, Rembrandt van
Rijn (1606-1669) schilderkunst, Franciscus Gomarus (1563-1641) en Jacobus
Arminius (± 1559-1609) theologie, Christiaan Huygens (1629-1695) wis-, natuur-
en sterrenkunde, Simon Stevin (1548–1620) waterbouwkunde en rekenkunde, Jan
Adriaanszoon Leeghwater(1575-1650) waterbouwkunde en Benedictus Spinoza
(1632-1677) filosofie.

Gedurende de laatste decennia van de zestiende eeuw was de Republiek ontstaan.
De noordelijke en zuidelijke Nederlanden gingen uiteindelijk ieder hun eigen
weg. Het noorden zei de trouw aan koning Filips op. Daarbij was het van het
begin af aan het gewest Holland dat de noordelijke unie domineerde. De andere
gewesten zagen zich gedwongen de leiding van Holland te accepteren.

Duidelijke verschillen tussen de noordelijke en zuidelijke Nederlanden bestonden
al langer. Brabant en Vlaanderen, de belangrijkste zuidelijke gewesten, hadden
vaak tegengestelde belangen. Centralisatie vanuit Brussel werd daardoor
bemoeilijkt. Nog minder invloed had de centrale regering in het gebied ten
noorden van de grote rivieren. Verder was een groot deel van de bevolking in de
Franstalige gewesten het katholieke geloof trouw gebleven. Adel, geestelijkheid
en het stedelijk patriciaat hadden in het zuiden aanzienlijk meer macht dan in
het noorden.

Aanvankelijk was het zeer onzeker of de nieuwe Noord-Nederlandse staat zich
tegenover de Spaanse overmacht zou weten te handhaven. De Alexander Farnese,
hertog van Parma veroverde in hoog tempo stad na stad, onder andere het
strategisch belangrijke Breda. Willem van Oranje week in 1583 uit naar Delft. De
Staten-Generaal vergaderden voortaan in Holland en Zeeland.

Ook in het oosten van het latere Nederland boekten de Spanjaarden successen. De
Spanjaard Verdugo was stadhouder van Groningen. De stadhouder van Gelderland,
Willem van den Berg, deed de eed van trouw aan beide partijen en koos
uiteindelijk de Spaanse zijde. In 1590 waren Nijmegen, Groningen en vrijwel het
gehele gebied ten oosten van de IJssel bezet door de Spanjaarden. In 1589 was
ook Geertruidenberg door hen veroverd. Spaanse garnizoenen vielen vanuit
Steenwijk en Coevorden zelfs Friesland binnen.

Deze periode van crisis, waarin de Republiek moest vechten om te overleven, was
tegelijkertijd ook een periode van grote creativiteit. Bestaande bestuurlijke en
economische structuren werden aan de kant geschoven om plaats te maken voor
organisatievormen die effectievere weerstand mogelijk maakten. Terwijl de
troepen van Parma naar het noorden trokken, werd een interne machtsstrijd
uitgevochten. De aristocratische aanhangers van graaf Leicester, die hoopten dat
de protestantse Elizabeth I de soevereiniteit wilde aanvaarden, stonden
tegenover de Hollandse regenten. De laatsten wonnen het pleit.

Cruciaal waren de gebeurtenissen in de jaren 1588, 1589 en 1590. Vergaande
gevolgen had de beslissing van Filips II om zich te mengen in de burgeroorlog
die in deze jaren in Frankrijk woedde. Het Spaanse leger in de Nederlanden werd
daar grootschalig ingezet. Dat maakte de Nederlandse tegenaanval mogelijk.
Bovendien begon in de jaren na 1588 ook de spectaculaire groei van de
Nederlandse economie, en daarmee de financiële draagkracht. De steden groeiden
explosief. Binnen enkele decennia was de Republiek een van de leidende Europese
mogendheden.

In tien jaar tijd veroverde prins Maurits drieënveertig steden en vele vestingen
op de Spanjaarden. Zij werden vrijwel geheel verdreven uit Gelderland,
Overijssel, Drenthe en Groningen. Ook in Brabant werd gebied veroverd.

Filips II heeft vermoedelijk in de jaren voor zijn overlijden (1598) ingezien
dat zijn politiek was mislukt. Daarom sloot hij - kort voor zijn dood - met
Frankrijk de Vrede van Vervins. Ook leek Spanje zich terug te trekken uit de
Nederlanden. Filips' dochter Isabella volgde hem met haar gemaal, Albertus van
Oostenrijk, op in de zuidelijke Nederlanden. Aldus werd een Spaanse vazalstaat
gecreëerd. Tot een hereniging van noord en zuid heeft dit niet geleid, hoewel er
onderhandelingen gevoerd zijn. Van de noordelijke provincies werd geëist dat zij
de aartshertogen formeel als soeverein erkenden en de katholieke eredienst
tolereerden. Dit waren voor het noorden onaanvaardbare eisen.

De bijzondere positie die de Republiek in de zeventiende eeuw innam is des te
verwonderlijker als men bedenkt dat het aantal inwoners van de Verenigde
Provinciën nooit boven de twee miljoen is uitgekomen. Een opvallend aspect van
de noordelijke Lage Landen was daarbij de hoge graad van verstedelijking. Het
merendeel van de inwoners leefde in het westen, in het gewest Holland (ongeveer
gelijk aan het huidige Noord- en Zuid-Holland). Daarvan leefde ongeveer de helft
in een stad, in Holland vooral in Amsterdam, Leiden, Haarlem, Rotterdam, Delft,
Dordrecht en Enkhuizen. Buiten Holland waren Middelburg, Utrecht en Groningen de
grootste steden. Deze verhouding tussen stedelingen en plattelandsbewoners was
voor die tijd uitzonderlijk: in omringende landen woonde slechts vijftien tot
twintig procent van de bevolking in een stad.

Ruim twee eeuwen eerder, aan het eind van de veertiende eeuw, hadden slechts
drie steden in ditzelfde gebied niet veel meer dan 10.000 inwoners en woonde de
bevolking nog voornamelijk in het midden en oosten van het land. De grote
bevolkingsaanwas in het westen was mogelijk gemaakt door de waterbouwkundige
werken, die vanaf de dertiende eeuw op ongekende schaal zijn uitgevoerd, (in het
hele land maar vooral in de westelijke kustprovincies): landaanwinst aan de
kust, indijking van rivieren en inpoldering. Deze immense inspanningen vormden
tevens door het grote en complexe bestuurlijke apparaat dat hiervoor nodig was
een extra verklaring voor de hoge bestuurlijke organisatiegraad in de
Nederlanden. Ook de geleidelijke overschakeling van graanbouw op veeteelt had
een rol gespeeld bij de trek naar de steden. Naarmate meer graan werd
geïmporteerd verschoof het accent naar de minder arbeidsintensieve veeteelt.

Voor de meeste steden in de noordelijke Nederlanden was de zestiende eeuw tot
het jaar 1580 vooral een eeuw van stagnatie. Amsterdam groeide daarentegen
sterk. In 1514 telde het nauwelijks meer dan 10.000 inwoners, in 1570 waren dat
er ongeveer 30.000. Dit was echter een van de weinige uitzonderingen op het
algemene patroon. Vrijwel alle steden, waaronder de voorheen bloeiende
IJsselsteden, werden kleiner, of bleven ongeveer gelijk wat betreft het aantal
inwoners. De werkelijk grote steden lagen alle in de zuidelijke Nederlanden.
Antwerpen was met 85.000 inwoners in 1560 verreweg het grootst. Leiden telde in
het jaar van het beleg (1573/74) slechts zo'n 12.500 zielen.

Gedurende de decennia na 1590 groeiden bijna alle Hollandse steden explosief.
Deze groei was slechts mogelijk door migratie. Gedurende de Vroegmoderne Tijd
lag in eigenlijk iedere stad het sterftecijfer hoger dan het geboortecijfer. De
slechte hygiënische omstandigheden, de hoge zuigelingensterfte en het veelvuldig
optreden van epidemische ziekten in de steden waren daar debet aan. Zonder
migratie vanaf het platteland zou iedere stad krimpen. Voor 1670 sloeg ook de
pest enkele malen toe. In Amsterdam stierven in 1602 ongeveer 10.000 mensen,
merendeels armen, aan een epidemische ziekte. Epidemische ziekten troffen Leiden
in 1599, in 1604, in 1624 en in 1636. Slechts het economisch succes deed
migranten in groten getale naar de steden trekken.

De landbouw werd in de Republiek op een relatief moderne en efficiënte wijze
bedreven. Vernieuwingen in de land- en tuinbouw leidden tot goede opbrengsten.
Voorbeelden hiervan zijn de toegepaste methoden van afwatering en de vele
droogmakerijen, het verbeterde veevoer en de destijds toegepaste methoden om de
vruchtbaarheid van verschraalde gronden te herstellen. De nieuwe technieken
werden in de achttiende eeuw tijdens de zogenaamde agrarische revolutie op grote
schaal nagevolgd in Engeland.

De landbouw was in de Republiek de grootste sector in het economische leven. Het
bood werk aan een kleine helft van de totale beroepsbevolking. Het land kan in
grofweg twee delen ingedeeld worden: de natte maar vruchtbare kustprovincies in
het westen en noorden en de zanderige en onvruchtbare landprovincies in het
zuiden en oosten. In de vroege zestiende eeuw waren de graanopbrengsten laag en
kon maar een klein overschot vermarkt worden. Opbrengsten bleven laag door een
gebrek aan specialisatie en het ontbreken van investeringen. De essen en woeste
gronden in het oosten werden gemeenschappelijk beheerd door marken. Veruit het
belangrijkste gewas was rogge. Het inklinkende land in de kustprovincies zorgde
voor een transformatie van voornamelijk akkerbouw naar voornamelijk veeteelt.
Boeren waren genoodzaakt hun inkomen aan te vullen met nevenactiviteiten, zoals
zoetwatervisserij, jacht en rietsnijden.

Vanaf de late vijftiende eeuw groeide de bevolking in de Nederlanden en in
Europa en stegen de prijzen. Daarnaast ontwikkelde Amsterdam zich tot
graanschuur van Europa met de import van goedkoop graan uit Oostzeehavens. Door
de lage graanprijzen ging men in de kustprovincies de graanproductie inruilen
voor de verbouw van tuinbouwgewassen en intensieve nijverheidsgewassen als
hennep, vlas en oliehoudende zaden. In de kustprovincies vormde de boeren
gespecialiseerd in de veeteelt de belangrijkste groep. De veeteelt kan
onderverdeeld worden in de vetweiderij en de melkveehouderij. Met de vetweiderij
werden magere ossen van buiten de Republiek geïmporteerd om op Nederlandse
weiden gemest te worden. Het vlees werd na de slacht voor het grootste deel
geëxporteerd. De melkveehouders hielden koeien voor de productie van kaas en
boter, ook veelal bestemd voor de export. De stijgende prijzen en een groeiende
rijkdom van stedelijke kooplieden trok investeringen in de landbouw aan. In
Noord-Holland werden een groot aantal speculatieve investeringen in
landaanwinningsprojecten gedaan, waaronder van de Beemster, Schermer en Purmer.
In Groningen zorgde de stad ervoor dat bij het afgraven van hoogveengebieden
voor de winning van turf, een vruchtbare bovenlaag overbleef. Hier ontstonden
nieuwe agrarische nederzettingen, de Veenkoloniën. Ook boeren deden
investeringen om de productie te vergroten. Door de hoeveelheid vee in de
kustprovincies was er ook veel mest om akkers te bemesten dat de opbrengst
verder deed toenemen. In de landprovincies bleven deze ontwikkelingen uit door
verwoestende militaire activiteiten tijdens de Tachtigjarige Oorlog, de
uitgestrekte woeste gronden en het gemeenschappelijke beheer over de essen.
Vanaf halverwege de zeventiende eeuw begon de agrarische depressie die tot
halverwege de achttiende eeuw duurde en alle boeren in Europa trof.

Gedurende een groot deel van de zeventiende eeuw domineerden Nederlanders,
traditioneel kundige zeevaarders en kaartenmakers, de wereldhandel, een positie
die daarvoor in mindere mate was ingenomen door de Portugezen en de Spanjaarden.
Nederland heeft deze dominante positie binnen de wereldhandel ongeveer
anderhalve eeuw weten te handhaven.

In de decennia na de Val van Antwerpen groeide de Nederlandse economie
explosief, de handel het meest. Historici spreken van een "economisch wonder".
De snelheid en hevigheid van de economische ontwikkelingen zijn tamelijk uniek
in de geschiedenis. Belangrijke oorzaken van de groei waren:

In 1602 werd de Verenigde Oostindische Compagnie (VOC) gesticht. Deze
onderneming kreeg het Nederlandse monopolie op de handel met Azië en zou dit
bijna twee eeuwen behouden. Het zou 's werelds grootste handelsonderneming van
de zeventiende eeuw worden. Specerijen werden in grote hoeveelheden geïmporteerd
en leverden grote winsten op, enerzijds door de grote inspanningen die geleverd
moesten worden en de risico's waar deze mee gepaard gingen, anderzijds door de
niet te verzadigen vraag naar deze producten. De VOC bestond overigens
grotendeels van de handel binnen Azië. Toen de Engelsen de winstgevende
opiumhandel tussen de papavervelden in Bengalen en de markten op Java en in
China overnamen, kon de VOC geen grote winsten meer maken.

In 1609 werd de Beurs van Amsterdam opgericht (een eeuw eerder dan de
tegenhanger in Londen), die samen met de in hetzelfde jaar opgerichte
Amsterdamsche Wisselbank van deze stad spoedig het financiële centrum van Europa
zou maken.

De financiële infrastructuur van de Nederlanden was gunstig voor het vormen van
een handelsnatie. Anders dan in andere landen, waar de adel de vermogens en het
bestuur monopoliseerde en op de handel neerkeek, was er in Nederland veel
kapitaal beschikbaar voor ondernemingen. De beurs, een relatief efficiënt
bestuur, de bereidheid van de bankiers om risico's te nemen en een landsbestuur
dat niet neerkeek op de handel maar die juist stimuleerde zorgden voor een voor
Europa uniek investeringsklimaat.

Holland domineerde ook de handel in bulkgoederen tussen Europese landen (waar
ruim een eeuw tevoren de Hanzesteden nog een prominente rol hadden gespeeld).
Geografische aspecten speelden hierbij ook een rol, enerzijds de gunstige
ligging, op een kruispunt van oost-west en noord-zuid routes, anderzijds de
uitstekende verbinding met een groot Duits achterland via de Rijn. Nederlandse
handelaren verscheepten wijn en zout uit Frankrijk en Portugal naar de landen
rond de Oostzee en keerden terug met vooral graan, Zweeds kruit, hout, ijzer en
wapens, maar ook vele andere goederen die voor een deel weer naar landen rond de
Middellandse Zee werden vervoerd.

De handel op de Oostzee (ook wel bekend als de moedernegotie) was een belangrijk
fundament van de welvaart. De koning van Denemarken, de man die de Sont
controleerde, was dan ook een belangrijke bondgenoot.

Ook het Nederlandse industriële potentieel nam toe. Scheepswerven en
suikerraffinaderijen zijn daarvan goede voorbeelden. Dankzij de toepassing van
de krukas in windmolens, voor het eerst in 1594, kon zeer veel hout, nodig voor
onder meer het bouwen van schepen, gezaagd worden met houtzaagmolens. Dit bracht
ook de houthandel met de Oostzeelanden op gang.

De haringvangst was een zeer belangrijke bron van inkomsten. Naarmate meer land
in productie werd genomen (deels door het inpolderen van een aantal meren),
namen de graanproductie en veehouderij in belang toe.

Het succes van de Nederlanders wekte de afgunst op van de omringende landen. Na
een felle concurrentiestrijd, die aanleiding gaf tot enkele oorlogen, zou de
dominerende positie van Holland overgaan in de handen van de Engelsen. Deze
oorlogen met Engeland werden hoofdzakelijk ter zee uitgevochten.

In de Nederlanden van de 17e eeuw werd sociale status vooral door inkomen
bepaald. In dit opzicht verschilden de Nederlanden van naburige landen, waar
sociale status nog grotendeels afgemeten werd aan afkomst, hetgeen tot de Franse
Revolutie zo zou blijven. Er waren hier wel sociale klassen, maar op een nieuwe
manier.

De aristocratie, of adel, had haar privileges grotendeels aan de steden
verkocht, waar kooplieden en hun geld het voor het zeggen hadden. Bovendien was
het aantal edelen in Nederland met land en macht, dus anders dan in naam,
bijzonder laag in vergelijking tot omringende landen. Hiervoor zijn twee redenen
aan te voeren: vanaf de 13e eeuw was het feodale stelsel in de Lage Landen in
snel tempo afgebrokkeld. Veel horige boeren waren als vrij man naar het nieuw
ontgonnen of ingepolderd land getrokken, waar zij pachter werden. Vanaf de 15e
eeuw werd ook nog eens veel land door rijke kooplieden opgekocht, die dit weer
in pacht uitgaven. In de 16e eeuw was het de bewuste politiek van de Habsburgse
vorsten geweest om edelen in allerlei bestuurlijke functies te vervangen door de
opkomende klasse van universitair geschoolde juristen, wier afhankelijkheid en
daarmee loyaliteit hoger was.

De geestelijkheid had ook niet al te veel wereldse invloed: de katholieke kerk
werd tot op zekere hoogte onderdrukt sinds het uitbreken van de Tachtigjarige
Oorlog; de jonge protestantse kerk was verdeeld.

Een universitaire opleiding werd allengs gezien als een opstap naar zo'n
publieke functie. Rijke kooplieden en aristocraten zonden hun zoons op een
zogeheten Grand Tour (Grote Reis) door Europa. Deze jongelui bezochten dan
universiteiten in verschillende Europese hoofdsteden, vaak vergezeld door een
privé-leraar, als het even kon een man van de wetenschap.

De hier beschreven vermenging van patriciërs en aristocraten kwam het meest voor
in de tweede helft van de eeuw.

Direct onder de aristocraten en patriciërs stond de gegoede burgerij, die
bestond uit protestantse geestelijken, juristen, artsen, industriëlen en hogere
ambtenaren. Een lagere status was toebedeeld aan kleine zelfstandigen,
gespecialiseerde handwerkslieden, administratief personeel en boeren. Nog een
trede lager stonden geoefende arbeiders, huisbedienden en ander dienstverlenend
personeel. Aan de voet van de piramide bevonden zich de 'paupers', door Karl
Marx later het proletariaat genoemd: verarmd landvolk, waarvan velen hun geluk
beproefden in de steden, als bedelaar of dagloner.

De armen- en ziekenzorg was in Nederland voor die tijd bijzonder goed geregeld.
Deze waren in vorige eeuwen vooral een taak van gilden en van de katholieke kerk
geweest. Na de reformatie nam de lokale overheid dit werk grotendeels over.

Omdat rijkdom, of het gebrek daaraan, zozeer iemands sociale status bepaalde
waren de standen minder scherp afgebakend dan elders. Tenslotte kon het fortuin
keren. Ook het calvinisme, dat nederigheid als een belangrijke deugd prijst, had
daar veel mee te maken. Deze tendensen zijn opmerkelijk bestendig gebleken. De
huidige Nederlandse samenleving, hoewel veel meer geseculariseerd, wordt door
velen nog steeds als opmerkelijk egalitair gezien.

Vrouwen genoten in de Republiek aanzienlijk meer vrijheid dan elders in Europa.
Zelfs ongehuwde vrouwen mochten zich vrij over straat bewegen zonder door mannen
begeleid te worden. Terwijl het in de meeste landen gewoon werd gevonden om
vrouwen te slaan werd dit in de Republiek niet getolereerd. In de kustprovincies
domineerden vrouwen veelal het straatbeeld. A.Th. van Deursen zegt hierover het
volgende: "In de kustprovincies was een groot deel van de mannelijke
beroepsbevolking werkzaam als visser of matroos. ... Als het ooit onwaar geweest
is dat vrouwen enkel de huishouding deden en hun ziel en zaligheid verpand
hadden aan het schoon schrobben van de stoep, dan wel in het Holland van de
zeventiende eeuw. De arbeidsverdeling tussen man en vrouw kon in de talrijke
gezinnen van zeevarenden niet anders dan onevenredig belastend voor de vrouw
uitvallen, die zolang haar man op het water rondzwierf de rollen van gezinshoofd
en kostwinner met die van huisvrouw en moeder had te verenigen."

Jonathan Israel geeft in de inleiding van zijn boek De Republiek, 1477-1806 een
lijst van kenmerken en innovaties van de Republiek tijdens de Gouden Eeuw
waarover buitenlanders zich verbaasden.

Op economisch gebied was er de omvang en doelmatigheid van scheepvaart en
handel, en de hoge ontwikkeling van industrie en financiële instellingen.
Bezoekers prezen de ordelijkheid en reinheid van de mooie steden, de
verdraagzaamheid op godsdienstig en intellectueel gebied, de wees-, armen- en
ziekenhuizen, de gevangenissen en de geringe criminaliteit. Opmerkelijk was in
hun ogen de inperking van de macht van de kerken, het gezag dat een staat
geregeerd door burgers uitoefende over het leger, de overvloed aan
wetenschappelijke collecties, bibliotheken en uitgevers, en ook de prestaties op
het gebied van kunst, wetenschap en filosofie. Buitenlanders waren doorgaans
geschokt door de veelheid aan kerken, de overmatige vrijheid die vrouwen,
personeel en joden genoten, de burgerlijkheid en het ontbreken van hiërarchie.
Het kostte buitenlandse bezoekers moeite om dienstmeisjes als zodanig aan hun
kleding te herkennen. Edelen vonden het choquerend dat mensen van mindere stand
het woord tot hen richtten. De Verenigde Provinciën werden veelal beschouwd als
een broeinest van wanorde.

De Republiek was de leidende technologische macht: trekschuit,
straatverlichting, nieuwe sluizen, scheepsbouwmethoden, weefgetouwen,
houtzaagmolens, andere windmolens trokken bezoekers zoals Tsaar Peter de Grote
aan.

Streven naar "vrijheid" was een motief voor de Opstand geweest. Nergens was er
zo'n "vrije en veilige staat", schreef Romeyn de Hooghe, schilder en
propagandist van Willem III in 1703. Dit neemt niet weg dat vooruitstrevende
denkers als Hugo de Groot, Episcopius, Spinoza, Descartes en anderen op de
grenzen van deze vrijheid stuitten. Toch roemden ze de relatief grote vrijheid.
Descartes schreef dat er geen ander land was "où l'on puisse jouir d'une liberté
si entière" (waar men een zo volledige vrijheid kan genieten).

Een meerderheid in de noordelijke provincies was na de reformatie calvinist, of
behoorde althans tot de Nederduits Gereformeerde Kerk. Deze kerk was geen
toonbeeld van eensgezindheid. In het begin van de 17e eeuw werd de Republiek
verscheurd door bittere tegenstellingen tussen de 'preciezen' en de
'rekkelijken'. Laatstgenoemden, de remonstranten, geloofden niet in
predestinatie (voorbeschikking tot hemel of hel, ongeacht iemands levenswandel)
en pleitten voor vrijheid van geweten. Hun meer dogmatische tegenstanders, die
zich contraremonstranten noemden, wonnen het pleit bij de Synode van Dordrecht.
Het grote aantal vertakkingen binnen de Nederlandse protestantisme zal er
wellicht toe bijgedragen hebben dat de onderlinge tegenstellingen na verloop van
tijd afzwakten en daarmee de onderlinge verdraagzaamheid weer toenam. Na de
Synode van Dordrecht komt er onder de behoudende calvinistische predikers een
beweging op gang tot verdere doorwerking en verbreiding van het Bijbelse ideaal
in leer en leven in 'bevindelijke' zin. Deze stroming staat bekend als de Nadere
Reformatie. De bekende hoogleraar Gisbertus Voetius was de grote man van deze
stroming. De wortels van deze beweging liggen in het werk van de Zeeuwse
predikant Willem Teellinck. Zijn omvangrijke programma tot reformatie van het
volksleven vatte hij in 1627 samen in Noodtwendigh Vertoogh, een boek van circa
500 pagina's.

Ook het humanisme, dat in de 16e eeuw was opgekomen en dat in Desiderius Erasmus
zo niet de geestelijk vader dan toch een belangrijk pleitbezorger had, had nog
steeds veel invloed en droeg bij aan een klimaat van tolerantie. Het viel niet
mee om de genoemde tolerantie ook naar katholieken aan de dag te leggen. Religie
had immers (naast politieke en economische motieven) een belangrijke rol
gespeeld in de opstand tegen Spanje, de Tachtigjarige Oorlog.

In de loop van de zeventiende eeuw nam de tolerantie ten opzichte van andere
religies toe. Het jaar 1630 wordt door Israel als scheidslijn aangewezen. Daarna
genoten remonstranten, lutheranen, katholieken en joden aanzienlijk meer
vrijheid dan daarvoor. Met geld kon dikwijls veel bereikt worden. Zo konden
katholieken na betaling van steekpenningen gedaan krijgen dat het houden van een
mis (in een schuilkerk) oogluikend werd toegestaan of dat hun kinderen door een
katholieke priester gedoopt werden. Sommige steden waren toleranter dan andere.
Rotterdam en Amsterdam waren relatief tolerant. In steden waar de
contraremonstranten aan de macht waren, waaronder Leiden en Haarlem, bleef nog
enkele decennia lang de gewoonte bestaan om het opdragen van de mis met geweld
onmogelijk te maken.

Openbare ambten bleven voor katholieken onbereikbaar. Hetzelfde gold voor
doopsgezinden en voor joden.

De relatief grote verdraagzaamheid was niet van principiële aard;
handelsbelangen en onverschilligheid speelden ook een rol. In ieder geval kwamen
er grote aantallen mensen die in omringende landen om hun religie vervolgd
werden naar Nederland om daar in relatieve vrijheid te leven. Te denken valt aan
de (vaak gefortuneerde) joodse kooplieden uit Portugal (de sefardim). Uit
Frankrijk kwamen, na de intrekking van het Edict van Nantes in 1685 veel
hugenoten en joden; velen van hen waren gespecialiseerde handwerkslieden en
geleerden. Dat de tolerantie niet ongelimiteerd was ondervond filosoof Baruch
Spinoza (1632-1677): hij werd wegens zijn opvattingen door de Joodse gemeenschap
uitgestoten. Wijselijk liet hij zijn controversiële Tractatus
theologico-politicus anoniem in het Latijn verschijnen, en ook dat was niet
zonder risico. Radicale vrijdenkers als Adriaen Koerbagh kregen ook van
overheidswege met repressie te maken; hij eindigde zijn leven als dwangarbeider
in het Amsterdamse Rasphuis.

Ten gevolge van de Opstand vielen de Nederlanden ook in cultureel opzicht
uiteen. In noord en zuid ontwikkelde zich een eigen cultuur. Het zuiden kwam
geheel in de greep van de contrareformatie. De censuur was er buitengewoon
streng; het intellectueel debat viel er bijna stil.

In het noorden, in de Republiek, voltrok zich een geheel andere ontwikkeling.
Hier ontstond een mengeling van calvinistische, andere protestantse, katholieke
en humanistische stromingen, die zich juist door deze diversiteit onderscheidden
van de cultuur in de omringende landen. De barok deed er slechts beperkt zijn
invloed gelden, op enige uitzonderingen in de literatuur na (zoals de dichter
Joost van den Vondel). De overdadigheid van de barok paste niet bij de
strengheid van de merendeels calvinistische bevolking.

Hoewel cultuur ook in de Republiek in de eerste plaats een zaak was van de
welgestelden, kon een relatief groot deel van de bevolking er deel aan nemen.
Velen konden zich de aanschaf van een schilderij permitteren. Velen hadden een
bijbel en psalmboeken in hun bezit. Daarnaast waren er allerlei vormen van
goedkoop drukwerk, zoals pamfletten.

De burgerij vormde de drijvende kracht achter de nieuwe culturele
ontwikkelingen, en dan overwegend in de westelijke provincies: eerst en vooral
in Holland, in mindere mate in Zeeland en Utrecht. Waren het in andere landen
vooral rijke aristocraten die beschermheer van de kunsten werden, in de Lage
Landen was hun bescheiden aantal er debet aan dat deze rol overgenomen werd door
rijke kooplieden en andere patriciërs.

Centra van cultureel-literaire activiteit werden gevormd door schutterij en
rederijkerskamers. De primaire taak van de schutterijen was het verdedigen van
een stad in tijden van nood en het uitvoeren van politietaken, maar daarnaast
vormden zij een ontmoetingsplaats voor mensen uit de gegoede middenklasse, die
er met trots een prominente positie bekleedden, en er een behoorlijk bedrag voor
over hadden om dit voor het nageslacht vast te laten leggen. De rederijkers
vormden verenigingen (kamers) in de steden, die tot doel hadden literaire
activiteiten te organiseren, zoals dicht- en toneelkunst en debatten, vaak in de
vorm van wedstrijden. De steden waren trots op hun rederijkerskamer en
ondersteunden deze.

In vrijwel alle steden en grotere plaatsen in de Gouden Eeuw bestonden
particuliere lagere scholen voor vijf- tot ongeveer tienjarigen en daarop was
enige kwaliteitscontrole door de overheden in grotere steden. Hier leerden
kinderen (tegen betaling) in ongeveer twee jaar lezen en rekenen, en eventueel
na nog een jaar of twee schrijven. Uitgangspunt in de Republiek was dat ieder
mens de Bijbel moest kunnen lezen. Daarnaast was het voor de handel uiteraard
van wezenlijk belang dat men kon rekenen, schrijven, boekhouden en één of
meerdere talen beheerste. Maar er was wel een verschil tussen stad en
platteland. De bovengenoemde controle vond voornamelijk plaats in de steden. De
school bestond doorgaans uit één lokaal. Kinderen met ongeveer dezelfde
capaciteiten zaten bij elkaar aan één tafel. Er werd zelfstandig gewerkt en als
het af was kregen ze nieuw werk van de schoolmeester. De kwaliteit was sterk
afhankelijk van wat ouders konden betalen. In dorpen was de kwaliteit doorgaans
minder. Er werd een beetje gerekend, wat gelezen en geschreven en de jongere
kinderen kregen hulp van de oudere en natuurlijk was ook hier de nodige aandacht
voor de godsdienst.

Latijnse school In de steden bestond niet zelden ook de mogelijkheid om naar de
Latijnse school te gaan, waar -naast uiteraard Latijn- ook schrijven, oude
geschiedenis en welsprekendheid werd onderwezen. De nadruk op het Latijn was
evident: de kinderen moesten worden voorbereid op de universiteit, waar alles in
het Latijn werd onderwezen. In de tweede plaats was het onderwijs uit de
klassieke oudheid door de Latijnse school overgenomen. Latijn was de voertaal
van de (katholieke) kerk en alle internationale correspondentie gebeurde
eveneens in die taal. Daarnaast was er aandacht voor Grieks, geschiedenis,
retorica (welsprekendheid) dialectiek (logisch redeneren), filosofie,
godsdienst, zingen, musica (theoretische muziekleer), aritmetica, geometrie en
astronomie.

De Universiteit van Leiden was in 1575 de eerste van de Noordelijke Nederlanden.
Aangenomen wordt dat de keuze voor Leiden een geschenk was van Willem van Oranje
aan de stad Leiden na het Leids ontzet, hoewel hiervoor geen bewijs gevonden is.
Deze protestante staatsuniversiteit onderwees aanvankelijk alleen protestante
theologie (de nieuwe Republiek had een sterke behoefte aan goed opgeleide
geestelijken), welsprekendheid, oude geschiedenis, Latijn en Grieks en wiskunde.
Omdat Leiden een van de eerste protestante universiteiten was, trok hij uit heel
Noord-Europa (waar veel oorlogen heersten) protestante studenten. Er doceerden
Europese beroemdheden als de Vlaamse humanist en geschiedschrijver Justus
Lipsius, de Franse letterkundige Josephus Justus Scaliger, de jurist Hugo de
Groot, de Vlaamse letterkundige Daniël Heinsius, de wiskundige Willebrord
Snellius, de linguïst Gerard Vossius en de laat in de 17de eeuw geboren
Nederlandse medicus en botanicus Herman Boerhaave. Bekend waren ook de theologen
Franciscus Gomarus en diens tegenstander Jacobus Arminius, die een hooglopend
conflict hadden dat uitliep op winst voor de harde, calvinistische 'Gomaristen'
en vervolging van de zachtmoediger remonstrantse 'Arminianen'.

De Leidse Universiteit kende drie hoofdfaculteiten, Theologie, Rechten en
Medicijnen. Daarnaast was er vooral onderricht in filosofie en kennis van de
klassieke Romeinse en Griekse geschiedenis. Verder werd er onderricht gegeven in
de zeven vrije kunsten (grammatica van Latijn en Grieks, dialectica, retorica,
aritmetica, geometria, musica, astronomia). Deze vakken werden op vrijwel elke
universiteit in die tijd gegeven. Nieuw in Leiden was echter de schermschool.
Het schermen diende een nauwkeurig wiskundig patroon te volgen. Simon Stevin
stelde het lesprogramma op voor de "Duytsche Mathematique" - een
ingenieursschool met wiskunde en toegepaste natuurkunde in het Nederlands voor
landmeetkunde en vestingbouw, het enige vak in de volkstaal. Net als de
schermles hadden deze vakken vooral een militaire betekenis. Ze kwamen tegemoet
aan prins Maurits' behoefte aan kennis van beschietingstechnieken en vestingbouw
in verband met de Tachtigjarige Oorlog tegen Spanje.

In de loop van de 17e eeuw volgde de oprichting van de protestantse
universiteiten van Franeker (1585), Groningen (1614), Amsterdam (1632), Utrecht
(1636) en Harderwijk (1648).

Een Athenaeum Illustre of illustere school was een school voor hoger onderwijs
zonder promotierecht, daarvoor moest men naar een universiteit. Wel werd er
gedoceerd door hoogleraren. Athenaea waren er onder meer in Amsterdam, Breda en
Deventer.

In de 17e eeuw verplaatste het centrum van literaire activiteit zich van de
zuidelijke naar de noordelijke Nederlanden. Dit was deels het gevolg van het
feit dat veel kunstenaars en intellectuelen tijdens de Tachtigjarige Oorlog, en
vooral na de val van Antwerpen in 1585 de Spaanse overheersers ontvluchtten.

Verhaallijnen werden ontleend aan de Bijbel en de vaderlandse geschiedenis. Het
bekendste stuk uit deze tijd is de Gijsbrecht van Aemstel, in 1637 geschreven
door Joost van den Vondel. Het stuk is gesitueerd in het Amsterdam van rond
1300, en verhaalt van de rampen die de stad in haar bestaan bedreigden na de
dood van Floris V. De Gijsbrecht werd eeuwenlang jaarlijks op nieuwjaarsdag in
Amsterdam opgevoerd, een traditie die tot 1968 stand hield.

De vermaardste literatoren van de 17e eeuw waren Gerbrand Adriaenszoon Bredero,
Jacob Cats, Pieter Corneliszoon Hooft, Constantijn Huygens en Joost van den
Vondel.

Ook de architectuur beleefde hoogtijdagen in de Gouden Eeuw. De bloeiende
economie had tot gevolg dat de steden sterk in omvang toenamen. Er werden nieuwe
stadhuizen en pakhuizen gebouwd. Veel steden lieten ook een nieuwe waag bouwen.
Kooplieden die een fortuin vergaard hadden, gaven opdracht tot de bouw van een
nieuw pand, met rijk geornamenteerde gevel, langs een van de vele nieuwe
grachten, die voor transport- en verdedigingsdoeleinden waren gegraven. Ook
werden nieuwe landhuizen gebouwd, maar niet in grote aantallen.

Vooral tussen 1647 en 1672 werd op grote schaal gebouwd. Na enkele decennia van
soberheid verrezen nu de meest monumentale bouwwerken, met uitbundige
ornamenten. Dit gebeurde niet alleen in Amsterdam, maar ook in 's-Gravenhage,
Leiden en Haarlem. Juist in deze decennia werden veel nieuwe grachten aangelegd.
De invloed van de Nederlandse kunsten op de Europese cultuur bereikte een
hoogtepunt.

In het begin van de 17e eeuw overheersten nog de stijl van de late gotiek,
gecombineerd met renaissancemotieven. Na enkele decennia nam de invloed van het
Franse classicisme sterk toe: de nadruk werd gelegd op verticale elementen, het
gebruik van ornamentatie nam af, natuursteen kreeg de voorkeur boven baksteen.
In de laatste decennia van de 17e eeuw werd deze soberheid meer en meer
benadrukt. Rond 1670 was de ingang van een huis het meest opvallende kenmerk van
een gevel geworden, met zuilen aan weerszijden en mogelijk een balkon erboven,
maar geen verdere decoratie.

De meest vermaarde Nederlandse architecten van de 17e eeuw waren Jacob van
Campen, Lieven de Key en Hendrick de Keyser.

Zoals reeds eerder vermeld was de clientèle van de Nederlandse kunstenaar zeer
verschillend van die van hun buitenlandse collega's (zie ook sectie cultuur
hierboven). Dit had invloed op de onderwerpen die men hier koos en de stijl van
schilderen. Nog een verschil met het buitenland was dat veel doeken niet in
opdracht vervaardigd werden, maar via veilingen en kunsthandelaren afgezet
werden. Deze aanpak werkte specialisatie in de hand, waardoor de net niet
briljante schilders zich op een thema van eigen keuze kon toeleggen en in dat
genre toch konden excelleren.

Mengvormen van deze categorieën kwamen ook voor. Ook werden vaak allegorische
voorstellingen afgebeeld, voorstellingen dus waarin objecten met een symbolische
betekenis aan het hoofdonderwerp worden toegevoegd. Zo kon een stilleven
bijvoorbeeld een schedel, een zandloper en een uitgedoofde kaars bevatten, elk
een symbool van sterfelijkheid. Afbeeldingen hadden ook vaak onder de
oppervlakte een moralistische lading.

Zo zijn Rembrandt en Rubens representatieve voorbeelden van de grote verschillen
in stijl tussen schilders uit de Republiek, de noordelijke provincies, enerzijds
en Vlaanderen, de zuidelijke provincies, anderzijds.

Veel belangrijke Nederlandse schilders zijn geïnspireerd en beïnvloed, althans
in hun beginjaren, door Italiaanse voorbeelden. Kopieën van Italiaanse
meesterwerken circuleerden hier. Deze suggereerden bepaalde compositorische
schema's. Ook de behandeling van licht en donker (chiaroscuro), waar de
Nederlanders zelf absoluut meesters in zouden worden, was voor een deel terug te
voeren op Italiaanse voorgangers zoals Caravaggio. Ook trok men zelf naar Italië
om de voorbeelden met eigen ogen te kunnen aanschouwen. Als een speciale schakel
fungeerden de Utrechtse caravaggisten zoals Hendrick ter Brugghen, Dirck van
Baburen en Gerard van Honthorst.

Wetenschappers poseerden vaak gezeten tussen hun instrumentarium en
studieobjecten. Artsen werden meermalen afgebeeld tijdens een 'anatomische les':
gegroepeerd rond een lijk, terwijl een van hen college gaf. De beroemdste
hiervan is de Anatomische les van Dr. Nicolaes Tulp (1632, Mauritshuis, Den
Haag).

Vooral in Amsterdam en Haarlem werden veel schuttersstukken vervaardigd. De
opdrachtgevers poseerden als machtige, joyeuze, zwierige mannen van de wereld.
Ook hier eerst weer veel gezelschappen die rond een tafel gezeten waren. Later
werd de mise en scène dynamischer. Het bekendste schuttersstuk is De
Schutterscompagnie van kapitein Frans Banning Cocq, beter bekend als De
Nachtwacht (1642, Rijksmuseum, Amsterdam).

Veel genreschilderijen, die op het eerste gezicht alleen het leven van alledag
toonden, waren in feite illustraties van oude spreekwoorden en gezegden of
hadden een moralistische boodschap, die tegenwoordig niet altijd meer makkelijk
te achterhalen is. Alle rangen en standen werden afgebeeld. Genreschilderijen
verschaffen veel inzicht in hoe men in de 17e eeuw in de Nederlanden door het
leven ging. Zoals hiernaast door Johannes Vermeer, de Melkmeid.

Ook het schilderen van landschappen was een geliefde bezigheid in de 17e eeuw.
In het begin van de Gouden Eeuw werd veel geschilderd in de stijl van 16e-eeuwse
voorgangers uit de Zuidelijke Nederlanden, in het bijzonder in Antwerpen. Deze
Vlamingen en Brabanders hadden weinig belang gehecht aan realisme. Doeken werden
vaak in het atelier vervaardigd en waren deels aan de fantasie ontsproten. Dit
zou nu spoedig veranderen: men ging nu schilderen wat men zelf waargenomen had,
vaak aan de hand van schetsen die op locatie gemaakt waren. De horizon werd nu
vaak laag gehouden, waardoor er meer ruimte kwam voor de karakteristieke
Hollandse wolkenluchten die men indrukwekkend vond, met hun geheel eigen licht.
Duinformaties behoorden tot de favoriete onderwerpen, maar ook
rivierlandschappen met brede uiterwaarden, waar koeien op graasden, een silhouet
van een stad op de achtergrond.

Ook winterlandschappen maakte men graag. En in zeegezichten was natuurlijk ook
de zee een onuitputtelijke bron van inspiratie. Tenslotte leefden veel
Nederlanders van de vruchten van de zee of van overzeese handel, was de zee
regelmatig een geduchte tegenstander, waaraan toch allengs meer land ontfutseld
werd, maar ook dikwijls een, nochtans grillige, bondgenoot als Hollandse
zeehelden hun triomfen vierden. Grote doeken verhaalden van beroemde zeeslagen,
van een Hollandse marine op de toppen van haar kunnen.

Ook architectuur fascineerde de Nederlanders, in het bijzonder van kerken.
Schilders legden interieur of exterieur van een gebouw zo nauwgezet mogelijk
vast. Naarmate de eeuw vorderde werden nieuwe inzichten in de werking van het
perspectief enthousiast toegepast.

Tot de vermaardste Nederlandse schilders uit de 17e eeuw behoren Ferdinand Bol,
Albert Cuyp, Gerrit Dou, Carel Fabritius, Govert Flinck, Jan van Goyen, Frans
Hals, Pieter de Hooch, Pieter Pieterszoon Lastman, Jan Lievens, Nicolaes Maes,
Gabriël Metsu, Adriaen van Ostade, Paulus Potter, Rembrandt Harmenszoon van
Rijn, Pieter Jansz. Saenredam, Jan Steen en Johannes Vermeer.

De Nederlandse prestaties op het vlak van de beeldhouwkunst worden minder hoog
aangeslagen dan die in de schilderkunst en architectuur. Er werden ook minder
sculpturen vervaardigd dan in omringende landen. Enerzijds was dit te verklaren
door de totale afwezigheid ervan in protestantse kerken; tenslotte was de
reformatie mede voortgekomen uit de afkeer van de beeldenverering in de
katholieke kerk. Anderzijds had dit te maken met de kleine vraag naar beelden
uit aristocratische kringen. Wel werden beeldhouwwerken gemaakt voor
overheidsgebouwen en het exterieur van kerken. Particulieren gaven vaak opdracht
tot het vervaardigen van een buste, dikwijls om een gevel te verfraaien. Er was
ook vraag naar grafmonumenten.

Nederlandse beeldhouwers uit de 17e eeuw waren onder andere: Hendrick de Keyser,
Artus Quellinus en Rombout Verhulst.

In de 17e eeuw maakte men graag muziek in de huiselijke kring. Bekende
instrumenten waren: de luit, het klavecimbel, de viola da gamba en de traverso.
Er werden veel liederenboeken uitgegeven. Muzikale invloeden uit Engeland,
Frankrijk en Italië voerden de boventoon in de Nederlandse muziek. Vanaf het
midden van de eeuw werden meer en meer lyrische drama's, balletten en opera's
opgevoerd in de Amsterdamse Schouwburg, die in 1638 geopend was. De afkeer die
calvinisten hadden van frivoliteit belemmerde de vrije ontwikkeling van muziek,
en orgelmuziek werd uitgesloten van diensten in de gereformeerde kerken. Als
gevolg daarvan zou de talentrijke organist-componist Jan Pieterszoon Sweelinck
meer invloed uitoefenen in Duitsland dan onder zijn eigen landgenoten. Andere
vermaarde Nederlandse componisten uit de 17e eeuw waren Constantijn Huygens en
Jacob van Eyck.

De intellectuele ruimdenkendheid en verdraagzaamheid trok denkers aan uit heel
Europa. Vooral de gerenommeerde universiteit van Leiden werd voor hen een
ontmoetingsplaats. Opvallend aan de wetenschapsbeoefening ten tijde van de
Gouden Eeuw is haar veelal praktische karakter.

Het intellectueel debat liep in de Republiek voor op dat in de omringende
landen. Zo leefde en werkte de Franse wis- en natuurkundige en filosoof René
Descartes in Nederland van 1628 tot 1649, onder meer in Leiden en in Utrecht.
Descartes publiceerde in de Republiek zijn belangrijkste werken. Gedurende
enkele decennia was het debat tussen de voor- en tegenstanders van het
Cartesiaans mechanistische wereldbeeld het belangrijkste intellectuele debat in
Europa. Dat werd binnen de Republiek veel eerder gevoerd dan elders.

Aan het eind van de zeventiende eeuw vestigde zich een belangrijke voorloper van
de verlichting, Pierre Bayle, zich in Rotterdam.

Hollandse rechtsgeleerden waren vermaard om hun kennis van internationaal
zeerecht en handelsrecht. Hugo de Groot (Hugo Grotius) legde de fundamenten voor
het internationale recht. Hij ontwikkelde het concept van de Vrije Zeeën of Mare
liberum, dat overigens fel bestreden werd door Engeland (zie: Engelse
Scheepvaartwetten), dat in de loop van de 17e eeuw Hollands belangrijkste
concurrent werd voor de heerschappij over de wereldzeeën. Ook formuleerde De
Groot wetten, in zijn boek De iure belli ac pacis (Over oorlogs- en
vredesrecht), voor het reguleren van conflicten tussen naties.

Christiaan Huygens was een beroemd wiskundige, natuurkundige en sterrenkundige.
Hij vond het slingeruurwerk uit, waarmee de tijd nauwkeuriger kon worden
gemeten. Aan de hand van zijn astronomische waarnemingen verklaarde hij de
ringen van Saturnus. Hij bedacht de golftheorie van het licht en droeg veel bij
aan mechanica.

In 1609 werd in Middelburg de zogenaamde Hollandse kijker (een eerste
verrekijker) door Zacharias Jansen of Hans Lippershey gebouwd. Deze ontdekking
baarde groot opzien en werd in eerste instantie gedacht als oorlogswapen. Al
snel vond zij ook echter ook toepassing in de astronomie. Galileo Galilei
ontdekte reeds een jaar later, in 1610, met zijn telescoop, een verbeterde
versie van het Zeeuwse apparaat, vier van de manen van Jupiter. Ook werden twee
soorten microscopen in Nederland uitgevonden: de samengestelde microscoop door
Zacharias Jansen en een afwijkend type met kraallens door Antoni van
Leeuwenhoek. Met zijn systematische waarnemingen van micro-organismen legde van
Leeuwenhoek de basis voor de celbiologie. Jan Swammerdam verbeterde de
microscoop en ontdekte onder meer de rode bloedcellen.

Belangrijke Nederlandse waterbouwkundige ingenieurs waren Simon Stevin, die
tevens wiskundige was en het decimale stelsel voor breuken ontwierp, dat het
mogelijk maakte met gebroken getallen veel sneller te rekenen. Jan Adriaanszoon
Leeghwater (1575-1650) voerde diverse grote inpolderingsprojecten uit, zoals van
de Beemster, ter bestrijding van overstromingen en om land te winnen.

Ook weer als gevolg van het tolerante klimaat maakten uitgeverijen (onder meer
Elsevier) een grote bloeiperiode mee. Veel boeken over religie, filosofie en
wetenschap die in andere landen controversieel werden gevonden werden daarom in
Nederland gedrukt en heimelijk naar het buitenland uitgevoerd. Aldus werden de
Lage Landen in de 17e eeuw allengs meer de uitgever van Europa. Toch heerste er
voor Nederlandstalige publicaties een streng regiem ten aanzien van afwijkingen
van de officiële gereformeerde leer, en hanteerden overheden, zoals Johan de
Witt, de censuur. Een prominent slachtoffer van deze censuur was Adriaan
Koerbagh.

Op militair gebied werden vernieuwingen doorgevoerd op het gebied van de tactiek
en de vestingbouw. Prins Maurits voerde met Willem Lodewijk van Nassau een
strakke discipline in het leger in. Dankzij de economische opbloei kon een
groter leger bekostigd worden. In 1595 telde het leger van de Republiek 32.000
man, hetgeen voor die tijd veel was. De artillerie was binnen het leger een
belangrijk onderdeel.

Na 1672 waren de Nederlanden opnieuw het belangrijkste strijdtoneel. De oorlogen
van Lodewijk XIV werden voor een belangrijk deel uitgevochten in de zuidelijke
Nederlanden.

Ook buiten Europa ging het de Republiek voor de wind. De Verenigde Oostindische
Compagnie (VOC) en de Nederlandse West-Indische Compagnie verkregen niet alleen
het monopolie op de specerijenhandel, ook beheersten hun schepen de wereldzeeën.
Dit was zeer tegen de zin van Engeland, dat na-ijverig was op het economisch
succes van de Republiek. Hoewel zij allebei tegen de Spanjaarden gevochten
hadden tijdens de Tachtigjarige Oorlog, stonden de twee landen lijnrecht
tegenover elkaar toen de Republiek een groot koloniaal rijk veroverde. Dit
leidde tot de Engelse oorlogen.

Korte tijd leek de Republiek zeer succesvol in Brazilië. De Nederlanders waren
erin geslaagd de kust tussen de monding van de Amazone en de São Francisco (een
rivier ten zuiden van Recife) op de Portugezen te veroveren. Onder
gouverneur-generaal Johan Maurits van Nassau-Siegen (1637-1644) was de
lucratieve suikerhandel grotendeels in Nederlandse handen.

Curaçao werd veroverd in 1634. In 1648 waren ook Aruba en Bonaire in Nederlandse
handen. Een veelbelovende kolonie in Noord-Amerika was Nieuw-Amsterdam.

De rol die Nederland kon spelen in de trans-Atlantische slavenhandel was het
gevolg van een reeks veroveringen op de Portugezen. Handelsroutes van Afrikaanse
slaven liepen in de zeventiende eeuw grotendeels via Elmina in Ghana (Goudkust)
naar Brazilië en de Caribische eilanden. Elmina werd in 1637 veroverd, Axim in
1642. In 1641 werd onder aanvoering van Pieter Cornelisz. Jol ook Angola
veroverd. Ook in Aziatische slaven werd veelvuldig gehandeld. De slaaf was in de
economie van het Nederlandse koloniale rijk in de Gouden Eeuw onmisbaar als
arbeidskracht; in de tweede helft van de zeventiende eeuw bestond de helft van
de inwoners van Batavia uit onvrijen.

De politieke structuur van de Republiek kreeg haar beslag tussen 1572 en 1609.
Er was duidelijk sprake van een breuk met de instellingen zoals die onder de
Habsburgers functioneerden. Op papier was het de in 1579 ondertekende Unie van
Utrecht die de staatsinrichting regelde. Volgens het unieverdrag was de
Republiek een statenbond en waren de gewesten soeverein. Belangrijke besluiten
mochten slechts bij unanimiteit in de Staten-Generaal genomen worden.

In de praktijk had de Republiek eerder het karakter van een bondsstaat onder
leiding van Holland. Binnen de Republiek was Holland verreweg het machtigste,
welvarendste en invloedrijkste gewest. Ieder gewest had één stem in de
Staten-Generaal. De meeste besluiten werden genomen door de Staten van Holland
en een meerderheid van de andere gewesten. De Staten-Generaal bemoeiden zich ook
met kerkelijke aangelegenheden, het bestuur van de Generaliteitslanden en
koloniale expansie.

In de beginjaren van de nieuwe staat was het aanvankelijk onduidelijk en een
punt van discussie of voor een republikeins dan wel voor een monarchistisch
staatsbestel gekozen zou worden. De Staten van Holland waren in meerderheid
voorstander van een staat zonder vorst. Gezien de dominante positie van Holland
is het niet verwonderlijk dat de voorstanders van een republiek aan het langste
eind trokken. Binnen de context van Europa als geheel was het een opmerkelijke
en ook revolutionaire keuze.

Johan van Oldenbarnevelt heeft in hoge mate een stempel gedrukt op het politiek
bestel zoals dat tijdens de eerste decennia na de moord op Willem van Oranje
vorm kreeg. Hij was ontegenzeggelijk de politieke leider; de fundamentele
beslissingen wat betreft het buitenlands beleid werden door hem genomen. Steeds
stond voor Van Oldenbarnevelt het belang van Holland voorop. Onwillige
provincies werden vroeg of laat tot de orde geroepen. In financieel opzicht
waren alle gewesten van Holland afhankelijk.

Na het Eerste Stadhouderloze Tijdperk en de derde Nederlands-Engelse Oorlog werd
koning Jacobus II van Engeland onttroond door het Engelse Parlement. Diens
schoonzoon, de Nederlandse stadhouder Willem III, getrouwd met Mary, werd in
1689 gevraagd om ook koning van Engeland te worden. Willem had daar wel oren
naar, en viel met een grotendeels Nederlands leger Engeland binnen. In zekere
zin waren de Nederlanders de laatsten die Engeland met succes 'veroverd' hebben,
in de zin van een geslaagde grootschalige militaire inval, betaald met
Amsterdams geld. Het ging wel om een troonswisseling, niet om inlijving van
Engeland bij de Nederlandse Republiek. Willem III moest om koning te mogen
worden aan het Engelse Parlement ook meer macht geven. Met het bewind van Willem
en Maria Stuart (in Groot-Brittannië bekend als de 'Glorious Revolution' van
William and Mary) werd een eind gemaakt aan een heel roerige periode in de
Engelse geschiedenis, waarin ook de Engelsen voorgoed afrekenden met hun
absolutistische koningen.

Ondanks het feit dat pas de Vrede van Utrecht in 1713 definitief afbreuk deed
aan de rol van grote mogendheid, die de Republiek gedurende de gehele
zeventiende eeuw had gespeeld, was de economische neergang al vanaf de jaren
zeventig van de zeventiende eeuw zichtbaar. Dat wil zeggen: nadat de Nederlandse
economie tussen 1647 en 1672 haar hoogtepunt had bereikt, verloren de
Nederlanders nu gaandeweg terrein. Zij bleven de wereldeconomie, de handel in
het bijzonder, echter beheersen tot ~1720.

Als belangrijkste dient hierbij de opkomst van andere mogendheden aangehaald te
worden. In het bijzonder waren Frankrijk op het vasteland en Engeland op zee
steeds machtigere concurrenten voor de Republiek. Frankrijk was onder toedoen
van de Lodewijk XIV weer een land vol zelfvertrouwen dat tevens beschikte over
het grootste leger op het Europese continent. Engeland maakte in de tweede helft
van de zeventiende eeuw een woelige periode door. De uitwas van bloedige
conflicten tussen parlement en koning betekende in 1688 de zogenoemde Glorious
Revolution waarbij het parlement zijn macht aanzienlijk wist te vergroten. Het
parlement besloot over te gaan tot nieuwe forse investeringen in het leger en in
het bijzonder de marine.

Ten tweede was er door het verstoorde machtsevenwicht sprake van een nieuwe golf
van protectionisme. De Republiek beschikte over een kleine thuismarkt en was
gebaat bij een volledige vrije markt. Vrije handel waar ook ter wereld was dan
ook de basis voor het succes van de Republiek. Het protectionisme was op zijn
beurt een gevolg van het heersende mercantilistische gedachtegoed waarbij werd
gesteld dat invoerheffingen het land alleen maar ten goede zouden komen.

Ook wordt de ondergang vaak geweten aan gezapigheid van de regenten. Ze hadden
het goed, waarom zouden ze ook maar iets veranderen? Ze hadden niet in de gaten
of het interesseerde hen niet dat de rest van Europa niet stil bleef staan en
hen economisch inhaalde. Zo verloor de Republiek haar leidende functie op bijna
alle gebieden.

De achteruitgang was relatief ten opzichte van de buurlanden. Na de Gouden Eeuw
haalden Frankrijk en Engeland - landen met veel meer inwoners en hulpmiddelen -
de Republiek snel in. De Duitse gebieden herstelden zich van de verwoestingen
door de Dertigjarige Oorlog. Amsterdam wilde na de succesvolle verovering van
Engeland door Willem III in de Glorious Revolution niet meer betalen voor
militaire operaties. Zo verloor de Republiek grondgebied (rond Geldern) aan
Pruisen. Nederland bleef nog wel het rijkste land ter wereld. Rentenieren en
beleggen leverden meer rendement dan ondernemen. Nederlands kapitaal werd
bijvoorbeeld geïnvesteerd in de industriële revolutie in Engeland. Dat Frankrijk
en Engeland niet eerder de Republiek voorbij waren gegaan kwam omdat zij het te
druk hadden met binnenlandse problemen als revoluties en oorlogen.



https://nl.wikipedia.org/wiki/Tennis

Tennis is een balsport voor twee spelers (enkelspel) of paren (dubbelspel),
waarbij een bal van gemiddeld 67 mm diameter (meestal geel met witte lijn) met
een racket over een net gespeeld moet worden.

Tennis werd in de late middeleeuwen al door de elite gespeeld. In zijn
hedendaagse vorm stamt het uit Frankrijk en wordt het gespeeld sinds 1873. De
naam is afgeleid van het Franse woord "tenez!" – in het Nederlands: "pak aan!!
(de bal)!".

Bij tennis moet de bal over het net op de speelhelft van de tegenstander(s)
worden geslagen. Het doel is om het de tegenstander(s) onmogelijk te maken de
bal op dezelfde wijze terug te slaan. De sport wordt zowel recreatief als in
wedstrijdverband beoefend. Tennissers van wedstrijden en tennissers voor hun
plezier zijn over het algemeen lid van tennisverenigingen. De Nederlandse
overkoepelende organisatie voor de tennissport is de KNLTB (Koninklijke
Nederlandse Lawn Tennis Bond). In België zijn dat Tennis Vlaanderen (vroeger
VTV) voor Vlaanderen en AFT voor Wallonië.

In ieder tennisseizoen zijn er vier grote tennistoernooien, genaamd Grand Slams.
In januari wordt de Australian Open gespeeld, rond mei en juni het
graveltoernooi Roland Garros, in juni en juli het grastoernooi van Wimbledon, en
ten slotte in augustus en september de US Open.

Een teruggeslagen serveerslag noemt men een return. Een niet door de
tegenstander aangeraakte, correcte serveerslag heet een ace. Een bal die op de
netrand wordt geslagen is een netbal.

Men mag eenmaal een foute service (opslag) doen zonder direct puntverlies. Bij
de tweede foute opslag, een dubbele fout genoemd, gaat het punt naar de
tegenstander. Men mag bij het serveren de achterlijn niet met de voet(en) raken
voordat de bal geraakt is: bij een voetfout is de service altijd fout, zelfs al
komt de bal in het juiste vak. De opslagbeurt rouleert per game. Wie goed
serveert heeft over het algemeen meer kans de game te winnen, al geldt dit in
mindere mate bij dames. Verliest men de eigen opslagbeurt, dan is de
tegenstander 'door de opslag gebroken' of heeft deze een (service)break
gerealiseerd.

Er worden in de professionele tenniswereld bijna uitsluitend gele tennisballen
gebruikt. Bij training kunnen echter wel andere kleuren worden gebruikt.
Geel-groene ballen zijn extra zachte ballen, die worden gebruikt bij mini's
(jonge tennisspelers, meestal tot 7 jaar). Oranje-gele ballen zijn extra hard.
Ze zijn erg geschikt om te worden afgeschoten door ballenmachines.
Ballenmachines worden veel gebruikt bij training.

Vooral vroeger speelden tennissers in witte kleding. Op Wimbledon is dat nog
steeds verplicht, bij de andere toernooien niet meer. Meestal wordt door heren
een T-shirt of poloshirt met een korte broek (short) gedragen. Vrouwen dragen
een tennisjurkje of een shirt met een tennisrok of een korte broek (of een lange
broek in de winter). Ook wordt gebruikgemaakt van speciale tennisschoenen en
eventueel tennishandschoenen.

De punten worden geteld volgens een systeem dat waarschijnlijk zijn oorsprong
vindt in middeleeuws Frankrijk: 15, 30, 40, game, set en match.

voordeel of nadeel wordt in het engels advantage genoemd. Met advantage is er
geen verschil voor de ontvanger en de serveerder.

Tijdens Wimbledon 2013 speelden Igor Sijsling en Ivan Dodig tegen elkaar in de
derde ronde. De eerste set werd door Dodig gewonnen met 6-0, in een
minimumrecordtijd van 14 minuten.



https://nl.wikipedia.org/wiki/Familie_(televisieserie)

Familie is een Vlaamse televisieserie van Studio-A die sinds 30 december 1991
wordt uitgezonden op VTM. Daarmee is Familie de langstlopende Belgische
soapserie. Ze is, met uitzondering van de periode eind juni tot eind augustus,
het hele jaar van maandag tot en met vrijdag te zien.

De verhaallijnen spelen zich vooral af in en rond de stad Mechelen, waar de
familie Van den Bossche sinds jaar en dag haar familiebedrijf exploiteert. De
soap kent een uitgebreide cast, waar Jef De Smedt (Jan Van den Bossche) en Annie
Geeraerts (Anna Dierckx) al sinds het begin quasi onafgebroken deel van
uitmaken.

Pierre Van den Bossche en Anna Dierckx zijn ouders van drie kinderen. Hun oudste
zoon Guido is een ijverige student die vastberaden is het ooit te maken in de
zakenwereld. Zijn jongere broer Jan en zus Rita hebben minder mogelijkheden en
voelen zich soms wat achteruitgeschoven, maar dat neemt niet weg dat ze
bijzonder fier zijn op hun oudere broer.

Eens hun kinderen stilaan een gezin beginnen te stichten, krijgen Pierre en Anna
tweemaal schokkend nieuws: hij is ongeneeslijk ziek en zij is opnieuw zwanger.
Nog voor hun dochter Marleen geboren wordt, komt Pierre te overlijden. Dit is
een zware klap voor Anna, maar ze besluit zich sterk te houden en in te staan
voor de opvoeding van haar dochter.

Bij de start van de serie is Marleen reeds een volwassen vrouw geworden, die aan
de modeacademie studeert. Anna treurt nog dagelijks om het verlies van haar
echtgenoot Pierre, maar nu ze weldra 65 jaar wordt, wil ze zich herpakken en er
samen met de familie een feest van maken. Ze is ook bijzonder fier op haar
oudste zoon Guido, die intussen zijn eigen elektronicabedrijf VDB Systems uit de
grond heeft gestampt. Hij is getrouwd met de ietwat excentrieke Marie-Rose De
Putter en heeft nu twee jongvolwassen kinderen: Peter en Veronique.

Jan is getrouwd met Monique Stevens en heeft ook twee kinderen: Bart en Mieke.
Hij kijkt nog steeds erg op naar zijn oudere broer en werkt bij hem in het
familiebedrijf. Rita heeft zich in de loop der jaren wat ontwikkeld als het
zorgenkindje van de familie, maar lijkt bij Dirk Cockelaere en haar carrière als
zangeres toch op haar beide pootjes terecht te zijn gekomen. De plotse dood van
haar zoon Paul was voor haar een zware klap, en nu blijkt ook haar zoontje
Pierrot ongeneeslijk ziek. Bovendien kunnen Rita en Marie-Rose elkaar absoluut
niet uitstaan, iets wat vaak tot conflicten binnen de familie leidt.

De tijd blijft niet stilstaan bij de familie Van den Bossche. Marleen krijgt te
horen dat ze onvruchtbaar is, maar besluit samen met haar man Ben Van der Venne
een kindje te adopteren. Wanneer de familie de komst van de kleine Lovely viert,
eindigt het feest abrupt als Marleen voor de ogen van iedereen wordt aangereden
en sterft.

Veronique gaat studeren in het buitenland en ook Peter zegt het leven in België
vaarwel. Hij raakt verzeild in een mysterieuze sekte. Wanneer zijn vrienden hem
trachten terug te halen, treffen ze Peter en zijn vriendin Willeke samen met de
andere sekteleden dood aan. Rond diezelfde tijd gaan Guido en Marie-Rose uit
elkaar en vlucht zij met haar minnaar Hugo naar het buitenland. Hun helikopter
stort neer en ook Marie-Rose wordt voor dood verklaard.

Na zijn zoveelste slippertje wordt Jan door Monique gedumpt. Jan trouwt met Nele
Van Winckel en krijgt nog twee kinderen: Maarten en Leen. Monique begint een
relatie met Didier De Kunst, ooit de rechterhand van Guido in het bedrijf, maar
sinds zijn oneervol ontslag op wraak belust. In de loop der jaren verandert
Didier zonder medeweten van Monique in een psychopaat die verschillende pogingen
onderneemt om Guido te vermoorden. Na een van zulke aanslagen belandt Guido in
een rolstoel. Uiteindelijk wordt Didier gearresteerd en sterft hij tijdens een
ontsnappingspoging.

Peter blijkt nog in leven te zijn en weet uit de klauwen van de sekte te
ontsnappen. Guido kan zijn geluk niet op en helpt zijn zoon om van de
drugsverslaving die hij in de sekte heeft opgelopen, verlost te raken. Nadien
geeft hij hem een belangrijke positie in het familiebedrijf. Sekteleider Salomon
zint op wraak en geeft aan zijn handlangers de opdracht om Guido te vermoorden.
Hetgeen Didier De Kunst in al die jaren nooit gelukt is, gebeurt nu toch: Guido
wordt vermoord tijdens een vakantie op Malta.

Ook de jaren nadien spelen er zich heel wat drama's af binnen de familie. Na de
dood van Veroniques echtgenoot Giancarlo Parducci, keert ze verbitterd terug
naar België. Ook Bart en Mieke komen na een lange afwezigheid terug. Na de breuk
met Brenda Vermeir trok Bart naar de Verenigde Staten, waar hij een relatie
begon met Christel Feremans, maar nadat hij betrokken raakte bij een
vliegtuigcrash, keerde hij terug. Mieke moet noodgedwongen haar job in een
Braziliaans weeshuis opgeven, wanneer ze het slachtoffer wordt van een tropische
ziekte. Haar moeder Monique en diens nieuwe vriend, dokter Guy Maeterlinck,
besluiten zich persoonlijk over haar te ontfermen. Door onoplettendheid raakt
ook Monique besmet en overlijdt ze. Mieke slaagt erin wel te genezen, maar voelt
zich bijzonder schuldig.

Jan is intussen aan zijn derde huwelijk toe, ditmaal met Linda Desmedt. Zij
raakt in verwachting van een drieling, maar slechts een van de drie kinderen zal
uiteindelijk overleven. Ze besluiten hem Guido te noemen, als eerbetoon aan de
overleden broer van Jan. Anna vindt dit een bijzonder mooi gebaar, maar krijgt
intussen een zoveelste schok te verwerken, wanneer blijkt dat Pierre tijdens
zijn legerdienst in Duitsland een buitenechtelijk kind verwekt heeft. Haar
hieruit voortgekomen kleinzoon Bert Van den Bossche wordt door de familie naar
België gehaald en gaat later aan de slag bij VDB Electronics, waar Peter
intussen aan het roer staat. Maar de grootste verrassing is de terugkeer van
Marie-Rose, die klaarblijkelijk haar helikoptercrash overleefde, maar als gevolg
van geheugenverlies van de familie was vervreemd.

Peter krijgt het hard te verduren wanneer Xavier Latour, een voormalige
werknemer van het bedrijf, hem het leven zuur wil maken. Net als Didier De
Kunst, zint Xavier Latour op wraak en zal niets of niemand hem daarbij in de weg
staan. Tijdens een van zijn plannetjes vindt Latour een opvallende medestander
in Bert, die zich in de loop der jaren ontwikkeld heeft tot een gewiekst
zakenman en heimelijk op de positie van Peter aast. Door zijn veranderde
persoonlijkheid wordt Bert steeds minder geliefd binnen de familie en wordt hij
openlijk verstoten. Na de dood van Latour ontwikkelt Bert zich beetje bij beetje
tot de nieuwe vijand van de familie, tot hij na een brandstichting en moord bij
VBD Electronics uiteindelijk achter de tralies belandt. Twee jaar later beraamt
Bert een plan om te ontsnappen uit de gevangenis, om wraak te nemen op Peter. Na
zijn ontsnapping wordt hij al snel terug gevat en komt opnieuw in de gevangenis
terecht.

Jan blijkt als 16-jarige een zoon te hebben verwekt met zijn jeugdliefde
Isabelle. Zijn zoon Willem is destijds geadopteerd door een ander gezin. Zijn
daaruit voorgekomen kleinzoon Thomas duikt plots op en wil zijn echte familie
leren kennen. Wanneer Thomas plots ernstig ziek wordt, blijkt er nog een tweede
kleinzoon te zijn: Simon. Hij is de enige die Thomas kan redden met het afstaan
van een nier, maar de hulp komt te laat en Thomas sterft, en de drama's houden
ook deze keer niet op. Bart komt tijdens een verkeersongeval om het leven. Hanne
en Jelle komen er na de dood van hun vader nu helemaal alleen voor te staan.
Gelukkig kunnen ze rekenen op de hulp van Trudy, met wie Bart sinds kort een
relatie had. Later blijkt echter dat Bart zijn dood in scène heeft gezet om te
ontsnappen aan een Italiaanse maffiafamilie waarmee hij in aanraking kwam.

Het komt intussen, na een zoveelste leugen van June Van Damme tot een breuk
tussen haar en Peter. Hierdoor is ze voortaan op wraak belust en niemand zal
haar hierin stoppen. Ze start samen met Veronqiue een modebedrijf op, dat echter
al snel gefusioneerd wordt met VDB Fashion. Nadien onderneemt ze met behulp van
een handlanger een moordpoging op Peter, deze mislukt. Als men uiteindelijk
Simon verkiest als CEO boven Peter of Veronique is June leep genoeg een contract
op te stellen waarin staat dat zij de plaatsvervangende CEO wordt bij
afwezigheid van Simon. Ze vergiftigt hem, geeft de opdracht om Veronique te
laten verkrachten, ontslaat Hanne en Rudi, dit alles om het bedrijf naar de
ondergang te leiden. In een laatste poging haar vel te redden, rijdt ze Mieke
omver die in een diepe coma belandt. Ze schuift de schuld in Simons schoenen.
Haar daden komen aan het licht en op een avond wordt ze in koele bloede
doodgeschoten door een onbekende dader. Uiteindelijk blijkt dat Cédric, de zoon
van Veronique, June vermoord heeft, als wraak omdat ze de opdracht gegeven had
om Veronique te laten verkrachten.

Door de jaren heen zijn een aantal personages reeds door twee of meer acteurs
vertolkt, wat al vaak tot kritiek bij het publiek heeft geleid. De bekendste
personages die een nieuw gezicht kregen zijn Peter (Erik Goossens → Gunther
Levi), Mieke (Lotte Mariën → Caroline Maes) en Bart Van den Bossche (Christophe
Dujardin → Wim Van de Velde → Chris Van Tongelen).

Meestal wordt een personage enkel gerecast wanneer het personage voor langere
tijd buiten beeld is geweest of wanneer er een tijdsprong wordt gemaakt.
Voorbeelden voor het laatste geval zijn Maarten (Gianni Verschueren → Michael
Vroemans), Leen (Saskia Raë → Ruth Bastiaensen → Cathérine Kools) en Pierrot Van
den Bossche (Kristof Van De Vondel → Guillaume Devos).

Atypisch in het rijtje is het personage Brenda Vermeir, dat van de ene dag op de
andere van de gedaante van Vicky Versavel naar die van Chadia Cambie ging.
Versavel was in die periode plots zwaar ziek geworden, maar de makers hadden
besloten haar personage op deze manier (tijdelijk) in de reeks te houden, in
afwachting van haar mogelijke terugkeer. Ongeveer een jaar later werd Vicky
Versavel weer gezond verklaard en nam ze de rol van Brenda opnieuw over van
Chadia Cambie. Ook met het personage Evy Hermans wordt in 2013 hetzelfde gedaan.
Sofie Truyen moet vanwege een ziekte verplichte rust nemen, haar personage wordt
later gespeeld door Marianne Devriese.

Toenmalig Miss België Véronique De Kock vertolkte enkele seizoenen de rol van
secretaresse Jolien Stijnen. Daarnaast zijn er tientallen mediafiguren die ooit
een beperkt gastoptreden in de soap maakten, meestal ter gelegenheid van een
feestelijke aflevering.

Vaak speelden deze personen gewoon zichzelf, maar sommigen namen een andere rol
op zich. Voorbeelden zijn Kelly Pfaff en weerman Eddy De Mey als
hotelmedewerkers, komieken Jan Van Dyke en Luc Caals als klusjesmannen en
judoka's Ingrid Berghmans en Harry Van Barneveld als leden van dievenbende.

Het verhaal speelt zich voornamelijk af in en rond de stad Mechelen, waarnaar
bij momenten in de serie duidelijk verwezen wordt. Ook vrijwel alle
buitenopnames vinden plaats in of rond deze stad. Om praktische redenen wordt
echter soms uitgeweken naar andere gemeenten of steden.

De binnenopnames worden sinds de start van de serie gedaan bij Studio-A in
Boortmeerbeek. Tegenwoordig staan daar volgende sets opgebouwd:

Er werden reeds meerdere intro's gebruikt voor Familie. In de eerste 9 seizoenen
zong actrice Jacky Lafon het introlied. De stijl van de intro veranderde echter
al eens sterk bij de tijdsprong in 1997. Van het 10de tot het 15de seizoen en
van het 16de tot het 18de seizoen zong Koen Wauters twee verschillende
intronummers. In september 2009 werd de vijfde versie van de intro in gebruik
genomen, ingezongen door Charlotte Therssen. Het ging hier om een
Nederlandstalige cover van The Show van Lenka.

Sinds augustus 2011 wordt er een nieuwe intro gebruikt. Voor de titelsong werd
opnieuw een cover gekozen, deze keer ingezongen door Idool 2011-finaliste
Maureen Vanherberghen. Het gaat hier om een Nederlandstalige versie van Stay The
Night van James Blunt.

Tweemaal heeft de verhaallijn van Familie een sprong van een aantal jaren
gemaakt: op 6 januari 1997 vond een tijdsprong van zeven jaar plaats en op 4
september 2006 een tijdsprong van drie jaar.



https://nl.wikipedia.org/wiki/Boedapest

Boedapest (Hongaars: Budapest ['budɒpɛʃt]?), is de hoofdstad van Hongarije. De
stad is gelegen aan weerszijden van de Donau (Hongaars: Duna) en telt ca. 1,7
miljoen inwoners en is daarmee ook de grootste stad van Hongarije. Verder is de
stad de 7e stad qua bevolking in de Europese Unie. De stad werd in 1873 gevormd
door het samenvoegen van Boeda en Óbuda op de westelijke oever van de Donau met
Pest op de oostelijke oever. Vóór 1873 noemde men de steden gezamenlijk
Pest-Boeda.

De stad herbergt bijna 20% van alle inwoners van Hongarije en speelt in het land
een dominante rol op bijna alle gebieden (bestuur, handel, industrie, verkeer,
cultuur). Het is daarnaast het belangrijkste verkeersknooppunt en (in toenemende
mate) het culturele hart van Centraal-Europa.

De west-oever werd reeds 400 v.Chr bewoond door de Kelten. Zij noemden de stad
Ak-Ink: overvloed aan water. In 35 v.Chr. kwamen de oorspronkelijke bewoners in
aanraking met de Romeinen, toen een Romeins leger onder leiding van Octavianus,
de latere keizer Augustus, een veldtocht ondernam. Beide oevers van de Donau
werden al door de Romeinen bewoond: op de plaats van het huidige stadsdeel Óbuda
lag Aquincum, en op de plaats van Pest het kleinere Contra-Aquincum.

Omstreeks 10 v.Chr. werd er een Romeinse provincie gevormd tussen de Oostelijke
Alpen, de Donau en de Sava (Sau), die Pannonië werd genoemd. De Romeinen legden
langs de Donau militaire steunpunten aan. Zo ontstond in de 1e eeuw het
legerkamp Aquincum. Daarnaast verrees het stadje "Óbuda" voor de burgers.
Aquincum werd de hoofdstad van Pannonië en zou 30.000 inwoners hebben geteld.
Tot het eind van de 4e eeuw bleef het lot van de stad verbonden met het Romeinse
Rijk. Er was een goed wegennet tussen de grensstad aan de Donau en de overige 25
kleine steden en de vele landelijke nederzettingen. Vondsten bewijzen dat er ook
handel werd gedreven met Spanje en Zuid-Italië.

Het verval zette in toen tegen het eind van de 4e eeuw de Romeinen hun grenzen
niet langer konden verdedigen tegen de invallen van Germaanse stammen en de
Hunnen. Een groot deel van de bevolking sloeg op de vlucht. In 455 werden de
Hunnen daar verdreven. Na de Hunnen en Ostrogoten vestigden zich in het gebied
diverse nomadenstammen uit Azië. In 567 kwamen de Avaren zich hier vestigen.

Tegen het eind van de 8e eeuw werden de Avaren door Karel de Grote en zijn zoon
Pepijn, verslagen. Na de dood van Karel de Grote raakte het gebied weer los van
het Frankische Rijk. In het gebied van het oude Aquincum vestigden zich toen
Slavische stammen. Uit die tijd dateert waarschijnlijk de naam Boeda ('klein
huis','hut') voor het deel aan de westelijke oever. Het deel aan de andere oever
van de Donau kreeg de naam Pest ('hol'), misschien vanwege de vele holen, die
zich daar toen in de heuvels bevonden.

De Hongaren verschenen pas een eeuw later, tegen het jaar 900. Onder leiding van
Árpád veroverden ze dit gebied, dat nog voortleefde onder de naam Pannonië en
waartoe Boeda en Pest behoorden. Ze ondernamen rooftochten tot in het huidige
Duitsland, Frankrijk en Italië. Pas nadat ze door keizer Otto I waren verslagen,
besloten ze zich voorgoed te vestigen in het huidige Boedapest en wijde
omgeving. Onder hun vorst Géza (971-997) gingen ze tot het christendom over.
Belangrijk was dat de Rooms-katholieke vorm van het christendom en niet de
Grieks-katholieke, Byzantijnse variant werd gekozen. Het jaar 1000, waarin
Stefanus I van Hongarije tot koning werd gekroond, kan als geboortejaar van het
Magyarenland beschouwd worden. De koningen hadden omstreeks die tijd nog geen
vaste verblijfplaats. Ze trokken door het land en sloegen dan weer hier, dan
weer daar hun kampementen op.

De binnenvallende Mongolen, die Óbuda en Pest verwoestten in 1241, en stadjes en
dorpen in ruïnes veranderden, dwongen koning Béla IV burchten en stadsmuren te
bouwen. De Mongolen verdwenen weliswaar nog in hetzelfde jaar waarin ze gekomen
waren, maar men vreesde een nieuwe inval. Béla IV liet het betrekkelijk smalle
plateau van de heuvel van Boeda met een muur omgeven en in de 13e en 14e eeuw
werd in het noordelijk deel de burcht van Boeda gebouwd. Boeda, dat strategisch
op een heuvel ligt, kreeg in 1247 een kasteel en werd in 1361 de hoofdstad van
het koninkrijk Hongarije. Onder koning Matthias Corvinus maakten Hongarije en
Boeda een bloeitijd door.

Daaraan kwam een eind met de verovering door de Turken, die het Hongaarse
koninkrijk in Mohács in 1526 een vernietigende slag toebrachten en de vesting
Boeda in 1541 innamen. De stad was vanaf 1686 in Oostenrijkse handen. In 1787
kwam Hongarije onder Habsburgs bewind, dat tot 1918 aan de macht bleef, zij het
dat vanaf 1867 Oostenrijk en Hongarije gelijkwaardige partners waren binnen
Oostenrijk-Hongarije. In deze periode maakt vooral Pest een enorme groei door.
De bevolking bedroeg rond 1900 730.000 zielen.

De 20e eeuw bracht nieuwe stadsuitbreidingen (Újpest, Kispest, Angyalföld), maar
vooral dramatische gebeurtenissen als de deportatie en vernietiging van grote
delen van de omvangrijke joodse gemeenschap (in zeer korte tijd, pas in 1944
werd de stad door de nazi's bezet), de bevrijding (maar feitelijk nieuwe
bezetting) door de Sovjet-Unie en het neerslaan van de Hongaarse Opstand in 1956
door diezelfde Sovjet-Unie. Deze gebeurtenissen hebben alle hun sporen in het
stadsbeeld nagelaten.

Boeda is gelegen op de heuvelachtige rechteroever van de Donau (links op de
kaart). Twee van die heuvels domineren: de Burchtheuvel (Várhegy) en de
Gellértberg.

De heuvel is ommuurd: de 18e-eeuwse Burchtwijk binnen de omwalling is goed
bewaard gebleven (alleen het zuidelijke deel leed zware oorlogsschade). Het
uitzicht over de Donau met haar bruggen en Pest is veelbezongen. Zoals de meeste
attracties van Boedapest zijn de grote toeristentrekkers minder oud dan ze
lijken: zowel de Matthiaskerk in zijn huidige vorm als het Vissersbastion zijn
19e-eeuws.

Boedapest telt vijf voetbalclubs in de hoogste Hongaarse afdeling: Honvéd, MTK,
Ferencváros, Vasas en Újpest. De meeste van die ploegen hebben talrijke andere
sportafdelingen, zoals ijshockey of basketbal. Daarnaast heeft Boedapest ook een
natuurijsbaan, de IJsbaan van Boedapest, en zijn zwemmen en waterpolo er erg
poulair.

Boedapest ligt tussen het koele trans-Donaugebied, het landklimaat van de
Hongaarse vlakte, en het warmere Adriatische zeegebied.

Boedapest vormt het hart van het Hongaarse wegennet. Vanuit Boedapest starten de
autosnelwegen M1 (richting Wenen), M2 (richting Vác en de Slovaakse grens), M3
(richting Miskolc, Debrecen en Nyíregyháza), M5 (richting Szeged en de Servische
grens) M6 (richting Pécs) en de M7 (richting Balatonmeer en Kroatische grens).
Ongeveer driekwart van de M0 (ring rond Boedapest) is aangelegd, het westelijke
stuk door de heuvels van Boeda is gepland, maar het is onbekend wanneer men aan
de bouw gaat beginnen en wanneer plannen definitief worden.

Boedapest kent een zeer uitgebreid netwerk van openbaar vervoer met 4
metrolijnen, 4 lijnen van zogenaamde "voorstadstreinen" (HÉV), tientallen tram-
en stadsbuslijnen en 14 trolleybuslijnen. Ter aanvulling van het openbaar
vervoer zijn er nog een tandradbaan (fogáskerekű vasút), een stoeltjeslift
(libegõ), een kabeltrein (sikló) en een kinderspoorlijn in de heuvels van Boeda.
Het nachtbusnet is groots opgezet: bussen rijden 7 dagen per week heel de nacht
door om het halfuur, tot ver in de omgeving, tramlijn 6 rijdt 24 uur per dag, 7
dagen per week.

De oudste lijn van de metro van Boedapest loopt onder de Andrássyboulevard, het
Heldenplein en het Stadspark tot aan de Hungária körút. Deze lijn werd aangelegd
in 1896 (tot aan het Stadspark) en was de eerste metro op het Europese
vasteland. In de jaren 1970 werden een oost-westverbinding (rode metro, lijn 2)
en een noord-zuidverbinding (blauwe metro, lijn 3) aangelegd. In 2014 is de
groene metro (lijn 4) in gebruik genomen, die net als lijn 2 Boeda en Pest met
elkaar verbindt.

Boedapest kent een aantal belangrijke spoorwegstations, waarvan Budapest-Keleti
en Budapest-Nyugati van de hand van Gustave Eiffel zijn. Ook Déli pályaudvar is
erg belangrijk. Letterlijk vertaald zijn dit respectievelijk het Oost-, West- en
Zuidstation, wat niet wegneemt dat het Zuidstation westelijker ligt dan het
Weststation.

Op het gebied van onderwijs is Boedapest ook het centrum van Hongarije. Hier
zijn de beste Gymnasia van het land gevestigd en verder is Boedapest de
belangrijkste studentenstad van het land. Boedapest is de vestigingsplaats van
de Academie voor Wetenschappen en heeft meerdere Universiteiten. De grootste
Universiteit is de ELTE (Loránd Eötvös-universiteit). Een andere belangrijke
Universiteit is de CEU Central European University. De oudste universiteit is
deTechnische Universiteit Boedapest.

Budapest wordt bestuurd door de centrale stad die een hoofdburgemeester heeft
(István Tarlós). De hoofdburgemeester zit de raad van de stad voor. Verder kent
de stad 23 districten die elk weer een eigen gekozen burgemeester en raad
kennen. (zie: districten van Boedapest)



https://nl.wikipedia.org/wiki/Zara_Larsson

Zara Maria Larsson (Stockholm, 16 december 1997), beter bekend als Zara Larsson,
is een Zweedse zangeres.

Ze werd bij het grote publiek bekend door het winnen van de TV4 talentenjacht
Talang 2008, de Zweedse versie van Britain's Got Talent. Larsson kreeg een
platencontract bij Ten Music Group, een Zweedse platenmaatschappij in handen van
Universal Music Group. In januari 2013 brak ze door met haar debuutalbum
Introducing. De daaropvolgende april tekende ze bij Sony Music Entertainment
haar nieuwe platencontract in de Verenigde Staten. Ze woont op dit moment met
haar zusje bij haar ouders.

Zara Maria Larsson werd op 16 december 1997 in Stockholm, Zweden geboren. Ze
begon al op jonge leeftijd met zingen, en in 2007 deed ze mee aan de Zweedse
Talentenjacht Stjärnskott, waar zij de finale haalde.

Tijdens Talang 2008 trad ze op met drie liedjes. Van Whitney Houston zong ze
tijdens de auditie en in de halve finale "The Greatest Love of All" en "One
Moment In Time". Met Céline Dion’s nummer "My Heart Will Go On" won de toen
tienjarige Larsson de finale van Talang en ontving zij het prijzengeld van
500.000 SEK, omgerekend een kleine € 60.000. "My Heart Will Go On" werd Zara’s
debuutsingle. Haar optreden werd op YouTube ruim 14,2 miljoen keer bekeken.

Ondanks het feit dat het de vier jaar na haar overwinning op Talang stil was
rond Larsson, tekende zij een contract bij Ten Music Group, een
dochtermaatschappij van Universal Music Group. Op 21 januari 2013 bracht de op
dat moment 15-jarige Larsson haar debuutalbum Introducing uit. Op dat album was
onder andere het lied "Uncover" te horen, waarvan men vanaf 9 december naar de
preview kon luisteren op Youtube.

Het album werd uitgebracht op 21 januari 2013 en bevatte vijf liedjes. "Uncover"
werd Larsson’s eerste hit; nummer 1 in de Sverigetopplistan in Zweden, nummer 1
in de VG-lista in Noorwegen en nummer 4 in de Tracklisten in Denemarken. Op 25
februari 2013 kreeg Larsson een platina plaat voor "Uncover". De Youtube-video
werd 5,3 miljoen keer bekeken.

Op 27 maart 2013 onthulde Larsson een preview van haar volgende EP met het lied
"She’s Not Me (Pt.1)". De nieuwe EP kreeg de titel Allow Me To Reintroduce
Myself en is uitgebracht op 5 juli 2013. De dubbelsingle met daarop "She’s Not
Me (Pt. 1)" en "She’s Not Me (Pt. 2)" werd uitgebracht op 25 juni 2013.

Op 13 april 2013 werd bekend dat Larsson een nieuw platencontract had getekend
bij Sony Music Entertainment in de Verenigde Staten.

In mei 2014 presenteerde ze haar nieuwe single "Carry You Home", gevolgd door de
single "Rooftop" in september van dat jaar. Beide nummers zijn terug te vinden
op het debuutalbum 1 van Larsson, dat uitkwam op 1 oktober 2014.

In de zomer van 2015 kwam de grote doorbraak voor Zara, wereldwijd scoorde ze
met haar single "Lush Life". Het stond bovenaan de hitlijsten in 24 landen, en
haar single werd dubbel platina in Zweden, Denemarken en Nederland. Na het
succes besloot ze een wereldtournee te gaan maken, de show zal begin 2017 naar
Nederland komen.

In 2016 maakte Larsson samen met David Guetta het officiële nummer voor het
Europees kampioenschap voetbal 2016, genaamd This One's for You. Dit nummer
haalde de 7e plaats in de Nederlandse Top 40.



https://nl.wikipedia.org/wiki/Rijksmuseum_Amsterdam

Het Rijksmuseum in Amsterdam is een van de 16 rijksmusea in Nederland. De
collectie biedt een overzicht van de Nederlandse kunst en geschiedenis met onder
andere werken van 17e-eeuwse Nederlandse meesters als Rembrandt, Vermeer en
Hals. Het museum is sinds 1885 gevestigd in het Rijksmuseumgebouw, ontworpen
door de Nederlandse architect P.J.H. Cuypers.

De collectie schilderijen van het Rijksmuseum geeft een overzicht van de
Nederlandse schilderkunst van de 15e eeuw tot omstreeks 1900. De nadruk ligt
hierbij vooral op de 17e-eeuwse Hollandse Meesters. Ook bezit het museum een
kleine collectie Zuid-Nederlandse en Italiaanse meesters. De diverse topstukken
worden gepresenteerd in de eregalerij, een grote zaal in de lengteas van het
museum. Aan het uiteinde van deze zaal bevindt zich in de Nachtwachtzaal het
bekendste werk van het museum, De Nachtwacht van Rembrandt.

In de jaren 1950 tot 1990 werd het boekje 120 Schilderijen uit het Rijksmuseum
gepubliceerd, hierin stonden zwart-witfoto's van een selectie van 120
schilderijen uit het museum.

De verzameling beeldhouwkunst en kunstnijverheid bestaat uit onder meer
beeldhouwwerken, meubels, betimmeringen, edelsmeedkunst, keramiek, glas, textiel
en metalen voorwerpen. De collectie heeft een internationaal karakter, waarbij
de nadruk ligt op de Nederlandse kunst.

De verzameling geschiedenis bevat schilderijen, scheepsmodellen, wapens,
vlaggen, gouden en zilveren voorwerpen, kostuums, documenten, curiosa en
voorwerpen die betrekking hebben op de politieke en militaire geschiedenis van
Nederland. De voorwerpen zijn afkomstig uit de verzamelingen van de stadhouders,
admiraliteiten, de kamers van de Oost- en West-Indische Compagnieën en uit
particulier bezit. De nadruk van de collectie ligt op de 17e en 18e eeuw.

Het Rijksprentenkabinet beheert de nationale collectie prentkunst, tekenkunst,
en sinds 1994 de nationale fotocollectie.

De collectie Aziatische kunst geeft een overzicht van de ontwikkeling van met
name Chinese, Japanse, Indiase en Indonesische kunst, vanuit een Aziatisch
standpunt. Chinees en Japans exportporselein, koloniale meubelen en zilver
behoren echter ook tot deze collectie. De collectie is voor het merendeel
eigendom van de in 1918 opgerichte Vereniging van Vrienden der Aziatische Kunst.
Vanaf 1932 werd dit opgesteld als Museum van Aziatische Kunst in enkele zalen
van het Stedelijk Museum. In 1952 verhuisde dit museum naar het Rijksmuseum.

De kunstverzameling die de stadhouderlijke familie door de eeuwen had opgebouwd
vormt de basis van de collectie van het Rijksmuseum. Nadat de laatste stadhouder
het land in 1795 ontvlucht was nam de Bataafse Republiek de overgebleven
kunstverzameling in beslag. Het grootste deel hiervan werd door de Fransen naar
Parijs verscheept. Op 19 november 1798 werd, op initiatief van de minister van
financiën, Alexander Gogel, besloten de resterende verzameling, bestaande uit
Italiaanse kunst, portretten van de Oranjes en vaderlandse rariteiten, onder te
brengen in een nationaal museum naar Frans voorbeeld. Onder de naam Nationale
Kunst-Galerij opende dit museum in 1800 zijn deuren in het eveneens in beslag
genomen Huis ten Bosch in Den Haag. De Amsterdamse kunsthandelaar Cornelis
Sebille Roos (1754-1820) was de eerste directeur van het museum en was als
zodanig, in samenwerking met Gogel, verantwoordelijk voor de eerste aankopen,
waaronder De bedreigde zwaan van Jan Asselijn. Toen in 1806 Lodewijk Napoleon de
troon besteeg van het 'Koningrijk Holland', kreeg het de naam Koninklijk Museum.

In 1808 verhuisde het museum in opdracht van Lodewijk Napoleon naar Amsterdam,
waar het vanaf 1809 samen met de kunstverzameling van Amsterdam – waaronder De
Nachtwacht – werd ondergebracht op de bovenverdieping van het Paleis op de Dam.
De nieuwe directeur, Cornelis Apostool, werd belast met het samenstellen van een
catalogus van objecten. In 1817 verhuisde de collectie van het Rijks Museum,
zoals het inmiddels na de troonsbestijging van Willem I heette, naar het
17e-eeuwse Trippenhuis. Na de val van Napoleon in 1815 kwam hier ook een
belangrijk deel terecht van de kunstwerken, die door de Fransen vanaf 1795 naar
Parijs waren overgebracht, en door Nederland waren teruggeëist. Ook werd hier de
prentenverzameling uit Den Haag in ondergebracht, terwijl de historische
voorwerpen verplaatst werden naar het Koninklijk Kabinet van Zeldzaamheden,
opgericht in 1820 in Den Haag. Anders dan onder zijn voorganger Roos, werden
onder het directeurschap van Apostool (van 1808 tot 1844) nauwelijks grote
aankopen gedaan.

De verwerving van de verzameling, die de Amsterdamse bankier Adriaan van der
Hoop in 1854 aan de gemeente Amsterdam naliet, was dan ook allerminst
vanzelfsprekend. Men geloofde niet in het belang van de 224 schilderijen voor
het aantrekken van vreemdelingen naar de stad. Het bestuur stelde als voorwaarde
dat door vrijwillige particuliere bijdragen ƒ 40.000 van de ƒ 50.000 voor de
successierechten moest worden opgebracht. Hadden enkele welvarende burgers de
224 schilderijen niet voor het land willen behouden, dan waren de meesterwerken
naar het buitenland verdwenen.

In 1885 werd het huidige Rijksmuseumgebouw naar ontwerp van P.J.H. Cuypers
voltooid. Dit gebouw bood niet alleen plaats aan de collectie van het
Rijksmuseum, ook de verzameling werken van levende meesters, die zich vanaf 1838
in het Museum van Levende Nederlandsche Meesters in Haarlem bevond, en het
Nederlandsch Museum voor Geschiedenis en Kunst in Den Haag werden in het nieuwe
gebouw ondergebracht. De Nederlandsche Oudheidkundige Bond bracht in 1918 de
brochure Over hervorming en beheer onzer musea uit. Hierin werd gepleit voor een
splitsing van het Nederlandsch Museum voor Geschiedenis en Kunst in een kunst-
en een historisch museum. Deze splitsing kwam in 1927 daadwerkelijk tot stand.

Aan de vooravond van de Tweede Wereldoorlog werd een deel van de collectie
elders in veiligheid gebracht. In de leeggekomen ruimte werden tentoonstellingen
gehouden met hedendaagse kunst, zoals de expositie Onze kunst van heden in
1939-1940. In april 1942 werd een groot deel van de collectie van het
Rijksmuseum opgeslagen in een speciaal daartoe gebouwde kluis in de onderaardse
gangen van de Sint-Pietersberg bij Maastricht. Hierna kwam ruimte vrij om de
collectie van het Nederlands Spoorwegmuseum in de oostelijke vleugel tentoon te
stellen. In de oorlogsperiode hield het Rijksmuseum diverse Duits-vriendelijke
tentoonstellingen als Westfaalsche-Nederrijnsche Kunst van Heden (augustus
1941), Frauenschaffen in Deutschland, Deutsche Frauen arbeiten für ihr Volk
(oktober 1941), Das Deutsche Buch der Gegenwart (februari 1942) en Kunst der
Front (januari 1943). )

In 1995 werd het museum verzelfstandigd. Voorheen was het een rijksmuseum met
ambtenaren in dienst, vanaf 1995 wordt het museum geleid door de stichting Het
Rijksmuseum waarbij het gebouw en de stichting in handen van het rijk zijn.

De kosten van de totale verbouwing, renovatie en vernieuwing van het Rijksmuseum
bedroegen € 375 miljoen. Het Rijksmuseum droeg € 45 miljoen bij en werd daarin
gesteund door Founder Philips, ING en de BankGiro Loterij. Bij deze grote
ingreep zijn veel oorspronkelijke elementen uit de tijd van Cuypers weer
tevoorschijn gehaald, in oude staat hersteld of gereconstrueerd, waardoor het
gebouw veel van zijn oude glorie terugkreeg. Tegelijk zijn een aantal nieuwe
gebouwen toegevoegd zoals het Ateliergebouw waardoor het hoofdgebouw volledig
als tentoonstellingsruimte benut kan worden.

De officiële heropening door koningin Beatrix vond plaats op 13 april 2013 en
vanaf de dag erna was het vernieuwde Rijksmuseum geopend voor het publiek. Sinds
de heropening is het aantal bezoekers sterk toegenomen: in 2013 waren dat er
2.200.000, gemiddeld tussen de 7.000 en 10.000 per dag. In de twaalf maanden na
de heropening kwamen er 2,7 miljoen bezoekers, van wie ongeveer twee derde uit
Nederland. Van de circa 1 miljoen buitenlandse bezoekers waren de Amerikanen in
de meerderheid, gevolgd door de Duitsers. Dit aantal is circa 30 procent hoger
dan voor de heropening.

Het museum ontving op 16 mei 2015 de European Museum of the Year Award, een
prijs voor musea die de afgelopen twee jaar zijn opengegaan, vernieuwd of
uitgebreid. De jury prees de nieuwe indeling van het Rijksmuseum, de restauratie
van de muurschilderingen, het Aziatische paviljoen en de meertalige informatie
voor bezoekers. Naast de titel bestaat de prijs uit het bruikleen voor één jaar
van het beeld The Egg van Henry Moore.

Sinds 1885 is het Rijksmuseum gehuisvest in een gebouw dat de Nederlandse
architect P.J.H. Cuypers speciaal voor dit doel in opdracht van Victor de Stuers
ontwierp. Het Rijksmuseumgebouw met ruim 80 zalen ligt tussen de Stadhouderskade
en het Museumplein in Amsterdam-Zuid en is eigendom van de Staat en wordt
beheerd door de Rijksgebouwendienst.

Aan de zijde van het Museumplein bevindt zich de Zuidvleugel, waarin tijdelijke
tentoonstellingen worden gehouden, dat bestaat uit het het fragmentengebouw en
de Druckeruitbouw. In de tuinen bevindt zich het entreegebouw, de Teekenschool
en de voormalige directeurswoning, tegenwoordig het kantoor voor de
conservatoren. Aan de overzijde van de Hobbemastraat is het Directiegebouw en
het Ateliergebouw gevestigd waarin de restauratieafdeling gevestigd is.

Ondergronds zijn de gebouwen verbonden met transport- en depotruimten. Het
Rijksmuseum beschikt daarnaast over een depotgebouw in Lelystad, en werkt samen
met andere instellingen aan een nieuw depot in Amersfoort

Het Rijksmuseum had een dependance in een terminal van Luchthaven Schiphol, na
de paspoortcontrole. Deze werd op 9 december 2002 geopend door prins
Willem-Alexander en werd geheel gesponsord door ING. Er was een permanente
tentoonstelling van werken uit de Gouden Eeuw te zien. Jaarlijks werden drie
tijdelijke tentoonstellingen georganiseerd. Luchthaven Schiphol was de eerste
luchthaven ter wereld met zo'n museum. In 2009 werden hier ruim 100.000
bezoekers ontvangen. In oktober 2014 ging de Schipholvestiging van het museum
dicht voor een verbouwing. Naar verwachting wordt de dependance zomer 2016 weer
geopend.

Daarnaast stelt het Rijksmuseum de gegevens en afbeeldingen van 111.000 objecten
beschikbaar aan app-bouwers en programmeurs. Zij kunnen deze gegevens vrij
gebruiken via de Rijksmuseum-API op de website. De API wordt tevens gebruikt
voor de aanlevering van data aan partners. De bibliotheekcollectie is online
doorzoekbaar via de Rijksmuseum Research Library. Dit is de grootste openbare
kunsthistorische bibliotheek van Nederland.

Het doel van het project 'Prentenkabinet Online' is de collectie van 700.000
prenten, tekeningen en foto's online toegankelijk te maken en achterstanden in
de registratie in te halen. Tijdens de renovatie werd een groot deel van de
collectie gedigitaliseerd, waaronder veel prenten. Volgens The New York Times
geldt het Rijksmuseum als een van de meest innovatieve musea op het gebied van
digitalisering.

Bij de digitalisering heeft het Rijksmuseum de titels van kunstwerken aangepast
die als racistisch kunnen worden ervaren (zoals neger, indiaan, Mohammedaan).

Het Rijksmuseum heeft honderden tentoonstellingen georganiseerd, waaronder Late
Rembrandt in 2015. Tijdelijke tentoonstellingen worden gehouden in de
Philipsvleugel.

Het Rijksmuseum Junior Fellowship is sinds maart 2015 een jaarlijks
georganiseerde profielwerkstukwedstrijd door het Rijksmuseum voor
vwo-leerlingen, van wie de werkstukken een aantoonbare link naar het Rijksmuseum
bevatten. Juryleden zijn onder andere Nederlands ruimtevaarder André Kuipers en
journalist Ad van Liempt.



https://nl.wikipedia.org/wiki/Arnhem

Arnhem (uitspraakː  /ˈɑrnhɛm/ (info / uitleg) of  /ˈɑrnɛm/ (info / uitleg),
Arnhems: Ernem, Duits: Arnheim) is een stad en gemeente in Nederland. Het is de
hoofdstad van de provincie Gelderland. De gemeente Arnhem heeft 154.497 inwoners
per 1 april 2016 (bron: CBS). Naar inwonertal is Arnhem de derde gemeente en de
tweede stad van Gelderland. De gemeente Arnhem omvat naast de gelijknamige stad
de dorpen Schaarsbergen en Elden, de buurtschappen De Praets en 't Vlot, en
delen van de buurtschappen Terlet en Deelen.

Arnhem maakte deel uit van de voormalige Stadsregio Arnhem Nijmegen (plusregio),
een conurbatie met ruim 736.700 inwoners, en is ook aangesloten bij het
samenwerkingsverband Euregio Rijn-Waal.

Arnhem ligt aan de rivier de Nederrijn, de IJssel en de Sint-Jansbeek. De stad
ligt aan beide zijden van de Rijn. Vooral het zuidelijke stadsdeel heeft zich na
de Tweede Wereldoorlog grootschalig ontwikkeld.

De stad staat internationaal bekend om de Slag om Arnhem. In de Tweede
Wereldoorlog speelde Arnhem een belangrijke hoofdrol vanwege de luchtlanding en
veldslag van de geallieerde troepen in september 1944, als onderdeel van
Operatie Market Garden. Bezienswaardigheden zijn het Museum Arnhem, het
Nederlands Openluchtmuseum, Museum Bronbeek, Park Sonsbeek, dierentuin
Koninklijke Burgers' Zoo, Nationaal Park De Hoge Veluwe en de John Frostbrug. De
stad huisvest ook Nationaal Sportcentrum Papendal, dat de thuisbasis is van het
NOC*NSF. Arnhem is zetel van de rechtbank Gelderland, het gerechtshof
Arnhem-Leeuwarden en de landelijke militaire kamer. Ook de luchtmobiele brigade
is gelegerd in de provinciehoofdstad.

De naam Arnhem zou afgeleid zijn van Arn of Aro - van het Germaanse arnu (arend)
- en heem (thuis).

De naam Arneym wordt voor het eerst genoemd in 893 in een goederenregister van
de abdij Prüm. Eerder, rond 814, werd al een schriftelijke melding gemaakt van
Meginhardeswich; dit is het huidige Meijnerswijk in Arnhem-Zuid. De stad werd in
847 geplunderd door de Vikingen.

In de Arnhemse tongval heet de stad Èrnem. Het Arnhemse dialect (Ernems) wijkt
sterk af van andere Zuid-Gelderse dialecten door de Haagse invloeden: in de
tweede helft van de 18e eeuw trokken rijke Hagenaars naar buitenhuizen in de
bossen rondom Arnhem. Het Haagse accent werd door de lokale Arnhemse bevolking
overgenomen omdat dit accent status verschafte. Het accent wordt heden ten dage
nog voornamelijk in de volkswijken als 't Broek, de Geitenkamp en Klarendal
(uitspraak klèrendoal) gesproken.

Arnhem heeft ook enkele bijnamen. Zo werd de stad in de tweede helft van de 19e
eeuw het 'Haagje van het Oosten' genoemd; in Arnhem vestigden zich net als in
Den Haag in die periode veel oud-Indiëgangers. Vooral in Indië rijk geworden
handelaren, oud-officieren en suiker- en tabaksplanters bouwden huizen langs de
Velper-, Utrechtse- en Amsterdamseweg. De middenstand en het culturele leven
floreerden door hun komst. Arnhem werd daardoor een stad met elitaire
uitstraling.

Hoewel de vroege sporen van nederzettingen getoond hebben dat de vroege
Arnhemmers zijn afgedaald uit de hoger gelegen bossen, is Arnhem oorspronkelijk
niet gebouwd op de oevers van de Rijn, maar op het hoger gelegen deel langs de
Sint-Jansbeek. Arnhem ontstond op de plek waar de weg tussen Nijmegen en
Utrecht/Zutphen zich splitste. Zeven sprengbeken voorzagen de stad van water en
pas toen de loop van de Rijn in 1530 door de Arnhemmers verlegd werd kwam Arnhem
aan de rivier te liggen.

De nederzetting kreeg op 13 juli 1233 stadsrechten van graaf Otto II van Gelre,
de graaf van Zutphen. Arnhem had in de 13e eeuw 2000 tot 3000 inwoners, die
binnen de vestingwallen van de huidige binnenstad woonden. Hoewel Arnhem al voor
de stadsrechtsverlening een vorm van verdediging had, groeide deze in 1291 uit
tot stadsmuur, die in 1505, 1519 en 1533 werd uitgebreid om ten slotte in de 19e
eeuw te worden afgebroken. De stad Arnhem was daarmee de eerste vestingstad van
het Koninkrijk die haar muren mocht slechten.

Al in 1543 was Arnhem één van de vier de hoofdsteden in Gelre door de vestiging
van het gerecht en de rekenkamer. Als gevolg van de Tachtigjarige Oorlog werd
het hertogdom Gelre gesplitst. De drie noordelijke kwartieren namen deel aan de
Unie van Utrecht (1579) en gingen daarna deel uitmaken van de Republiek der
Zeven Verenigde Nederlanden. In 1543 komt Gelre in handen van Karel V. Het is
Karel V die de rekenkamer en het Hof van Gelre en Zutphen in Arnhem vestigt
waarmee Arnhem vanaf die tijd de facto als hoofdstad beschouwd kan worden. Een
officiële status werd in de 19e eeuw toegekend.

Eind november 1813 vonden er in en nabij Arnhem zware gevechten plaats tussen de
Franse bezettingsmacht en Pruisische troepen, ondersteund door Russische
Kozakken. 1817 werd het de hoofdstad van de provincie Gelderland in het Verenigd
Koninkrijk der Nederlanden.

Tijdens de tweede helft van de 19e eeuw groeide Arnhem sterk. Van 9.000 inwoners
in 1820 tot bijna 24.000 in 1859. Ook in de 20e eeuw is Arnhem sterk uitgebreid.
De stad Arnhem is tijdens de Slag om Arnhem in de Tweede Wereldoorlog
grotendeels door bombardementen van zowel de Duitse als de geallieerde zijde
verwoest. Ook werd de stad geplunderd door de Duitse bezetters toen deze de stad
in 1944 lieten ontruimen. Na de oorlog, en vooral na 1980, zijn veel oude
stadswijken opgeknapt en werden het centrum en de buitenwijken gerenoveerd.
Zoals rond 2006 het Musiskwartier. Grootschalig en ingrijpend was ook de
verandering van het stationsgebied met de bouw van een geheel nieuw bus- en
treinstation (1997-2016), een project dat herhaaldelijk vertraging opliep. Een
ander grootschalig en nogal prestigieus en duur plan, het Rijnboogproject
(aanleg van een jachthaven met sluis tussen Rijn en Kerkplein in), riep veel
weerstand op bij de Arnhemmers en werd in 2010, mede door de gewijzigde
verhoudingen in de gemeenteraad (fors verlies voor voorstander PvdA, winst voor
tegenstander SP) definitief afgeblazen.

In het najaar van 1989 kwam het in de wijk Klarendal tot een 'volksopstand'
tegen de drugsoverlast waar bij politiecharges talloze gewonden vielen. Nadien
is in Klarendal veel vernieuwd en verbeterd met na 2006 onder andere het
Modekwartier met talloze winkeltjes.

Arnhem kent diverse grote parken, mede door de ligging aan de zuidrand van de
Veluwe. De parken waren tot aan het eind van de 19e eeuw grotendeels als
landgoederen in bezit van rijke families. Deze verkochten de landgoederen, toen
ze onrendabel werden, vaak aan de gemeente. Het landgoed Zijpendaal grenzend aan
het park Sonsbeek kwam pas in 1924 te koop en werd met hulp van ENKA-oprichter
Dr. J.C. Hartogs aangekocht. Arnhem kent nu 15 parken.

In Arnhem stromen verschillende beken. Hoewel de stad in de loop van de eeuwen
flink groeide zijn deze beken bewaard gebleven. Naast de St. Jansbeek, is er de
Klarenbeek en de Molenbeek of Boekhorstbeek[bron?], de Klingelbeek of Slijpbeek
en de Lichtenbeek. Naast deze natuurlijke wateren kent Arnhem ook een netwerk
van sloten, voornamelijk gelegen in de wijk Presikhaaf in Arnhem-Noord en in
Arnhem-Zuid.

Arnhem kent een aantal (recreatie-)plassen; de Rijkerswoerdse Plassen, een plas
in het Arnhemse deel van de Rosandepolder, de Immerlooplas in de wijk Malburgen,
een plas ten oosten van Schuytgraaf en verschillende plassen in uiterwaardenpark
Meinerswijk.

Op 1 januari 2016 telde Arnhem 155.694 inwoners, waarvan 69% van Nederlandse
afkomst is en 31% van allochtone afkomst. Qua inwonertal (na Nijmegen en
Apeldoorn) is het de derde gemeente en de tweede stad van Gelderland. Volgens
een prognose van de gemeente Arnhem zal dat aantal tot 2030 stijgen tot ongeveer
160.000 inwoners. Met de aangrenzende plaatsen Velp, Elst, Westervoort en
Oosterbeek ligt het inwoneraantal momenteel boven de 216.532.

Arnhem kent onder meer een meubelboulevard en vijf industrieterreinen: Kleefse
Waard, Het Broek, IJsseloord I en II en Overmaat. Daarnaast is er het
parkachtige bedrijventerrein Arnhems Buiten, het voormalige KEMA-terrein, dat
ruimte biedt aan onder meer een kantoor van DNV en het hoofdkantoor van de
beheerder van energienetten TenneT.

In Arnhem barst het van de innovatieve bedrijvigheid en het creatief talent. De
Gelderse hoofdstad is de achtste stad in Nederland met een World Trade
Centre-vestiging. Dit WTC is gevestigd bij het centraal station in de blauwe
Rijntoren. Naast de Rijntoren staat de groene Parktoren. Aan de voet van de
beide torens staat het hoofdkantoor van verzekeraarscombinatie Coöperatie VGZ
UA. Andere ondernemingen in de stad zijn onder meer netwerkbedrijf Alliander,
DEKRA, OHRA, CITO, CBR, CCV, NOC*NSF, Teijin Aramid, General Electric en TÜV
Rheinland. Een van de grootste werkgevers is ziekenhuis Rijnstate met meer dan
5000 werknemers. Omroep Gelderland is de regionale publieke omroep van de
provincie Gelderland en bestaat uit Radio Gelderland en TV Gelderland. De meeste
werknemers van bedrijven uit Arnhem, komen uit de Stadsregio Arnhem-Nijmegen en
Noordrijn-Westfalen.

Door zijn centrale ligging in oostelijk Nederland is Arnhem een knooppunt voor
verkeer via weg, water en later het spoor. Na de Tweede Wereldoorlog kwamen de
trams niet meer terug en ging Arnhem vanaf 1949 over op trolleybussen. Tot medio
jaren 60 hadden Groningen en Nijmegen ook trolleybussen, maar nu is Arnhem de
enige Nederlandse stad die nog een trolleybusnet heeft. Dit is tevens een van de
grootste trolleybusnetten in West-Europa. Vanuit Arnhem Centraal rijden
trolleybussen door de hele stad en ook naar Oosterbeek en Velp.

Er lopen diverse provinciale en rijkswegen door en langs Arnhem: A12, A50, A15,
A325, A348, N224, N225, N310, N325 en N784.

De rivier de Rijn loopt vanuit Duitsland, door Arnhem, naar Rotterdam. Vanuit
Arnhem loopt de rivier de IJssel ook richting het noorden, onder meer naar
Zutphen. Aan de zuidoever van de Rijn ligt een haven voor de pleziervaart en in
de haven liggen verschillende rondvaartboten die vanuit Arnhem de IJssel en de
Neder-Rijn bevaren. Aan de Nieuwe Haven heeft zich het industrieterrein Kleefse
Waard ontwikkeld, met onder meer een vestiging van AkzoNobel. Aan de rand van
park Angerenstein in Arnhem-Noord ontspringt de Julianabeek.

Arnhem heeft vier bruggen over de Rijn: de John Frostbrug, Nelson Mandelabrug,
Andrej Sacharovbrug en de spoorbrug Oosterbeek.

Het Arnhems trolleybusnet is het enige in Nederland. Hoewel voor de overige
stadslijnen en het regionale busverkeer CNG-bussen worden gebruikt, maken de
belangrijkste stadsbuslijnen in Arnhem gebruik van de trolleybus. Het busstation
ligt op het Stationsplein bij het centraal station in het centrum. Vanaf medio
december 2009 hebben de bussen een nieuw uiterlijk gekregen en rijden ze onder
de naam "Breng".

Naast het busvervoer heeft Arnhem vier treinstations: Arnhem Centraal (sinds
1845), Arnhem Velperpoort (sinds 1953), Arnhem Presikhaaf (sinds 1969) en Arnhem
Zuid (sinds 2005). Sinds december 2014 is Arnhem aangesloten op het Nachtnet van
de NS. Het centraal station is een van de zes Nederlandse wereldstations. Arnhem
Centraal is de belangrijkste knooppunt van openbaar vervoer in Oost-Nederland en
in het spoorwegverkeer met Duitsland.

Arnhem Centraal is een halteplaats voor een aantal internationale buslijnen van
verschillende maatschappijen zoals Eurolines, Flixbus (Meinfernbus). De
parkeerplaats van de Rijnhal is jarenlang een vaste opstapplaats voor
vakantiebussen van reisorganisaties zoals Sundio Group en Solmar Tours.

Arnhem heeft ook een eigen vliegbasis: Vliegbasis Deelen, dat iets ten noorden
van de stad ligt. Na de bevrijding werd het een vliegbasis van de Koninklijke
Luchtmacht. Deelen wordt sinds 1995 alleen nog tijdens oefeningen gebruikt. Een
ander vliegveld is Nationaal Zweefvliegcentrum Terlet, dat uitsluitend bedoeld
is voor zweefvliegtuigen.

In 1896 reed de, zo dacht men jarenlang, eerste auto, een Benz Victoria, in
Arnhem op Nederlandse bodem. De auto was voor de Haagse fotograaf Adolf
Zimmermans. Zimmermans had bij fabrikant Benz en Co in Mannheim een Benz
Victoria besteld. Benz en Co liet de auto op 18 mei 1896 per schip afleveren aan
de Rijnkade in Arnhem. Op de Rijnkade onder de Nelson Mandelabrug (1977) staat
de gedenksteen die in 1996 bij de festiviteiten Stichting 100 Jaar Automobiel
ter ere van deze gebeurtenis werd geplaatst.

Tot in 1996 werd deze auto als de eerste auto beschouwd die in Nederland reed.
Naar aanleiding van het 100-jarig bestaan van de auto in Nederland doken rond
1996 meerdere publicaties op. Daarin kwam ook een ingezonden artikel uit de
krant "Het Nieuws van den Dag" van 16 oktober 1896 aan het licht, dat de Heer
Jos. Bogaers-Swagemakers, uit Tilburg, reeds sedert het vorige jaar in het bezit
is van een automobile, welke op een goeden weg 20 K.M. per uur aflegt en in dien
tijd 2 K.G. benzine verbruikt. Eén vulling is voldoende voor 100 à 120 K.M.

De verlegging van de Rijn onder Karel van Gelre in de 16e eeuw zorgde voor
betere handel voor de stad. De eerste havenkraan werd gebouwd in 1449 aan de
Oude Haven. In 1526 en 1569 werd deze vervangen. Doordat de Oude Haven vlak voor
de verlegging gelegen is, hoefde deze niet te verhuizen toen de Rijn verlegd
werd. In 1603 werd aan de oostkant van de stad de Nieuwe Haven aangelegd,
inclusief een nieuwe kraan in 1610. In 1782 werd de oude kraan, die in een
gemetseld gebouw stond, vervangen door een nieuw, houten model met een
tredmolen. In 1824 werd de houten kraan vervangen door een ijzeren
stoomhijskraan, die tot aan WOII dienst bleef doen.

Arnhem wordt onderverdeeld in drie stadsdelen: Arnhem-Noord, Arnhem-Zuid en
Arnhem-Centrum.

De gemeente Arnhem bestaat uit de stad Arnhem zelf en de voorheen hiervan
losstaande dorpen Elden en Schaarsbergen. Beide dorpen worden echter als
volwaardige stadswijken gezien.

Het college van burgemeester en wethouders bestaat sinds november 2015 uit D66,
SP, CDA en ChristenUnie. Herman Kaiser (CDA) is sinds augustus 2013 burgemeester
van Arnhem. In verband met het lange ziekteverlof van Kaiser, is Boele Staal in
oktober 2016 benoemd tot waarnemend burgemeester van de Arnhem. Op 13 februari
2017 heeft Kaiser aan de gemeenteraad meegedeeld dat hij niet meer terugkeert in
zijn functie als burgemeester.

Arnhem staat op een gedeelde zevende plaats van de groenste steden van
Nederland.. Ongeveer een derde van alle openbare ruimte in Arnhem is "groen".
Ook vindt men hier wandel- en fietsroutes. De diverse grote stadsparken waren
tot aan het eind van de 19e eeuw grotendeels als landgoederen in bezit van rijke
families. Deze verkochten de landgoederen, toen ze onrendabel werden, vaak aan
de gemeente. Arnhem kent nu vijftien parken.

Arnhem telt meerdere theaters, waarvan het Stadstheater Arnhem het belangrijkste
is. Dit theater doet dienst als schouwburg en als concertzaal. Musis op het
Velperplein is het vaste theater van Het Gelders Orkest. Theater aan de Rijn,
KAB Posttheater, Huis van Puck, Theater Het hof, Cactus-theater, Generale Oost,
Wolkentheater, Theater de Plaats en Theater de Leeuw zijn kleinere podia. Het
Gelders Orkest, Philharmonie Gelre en het professionele dansgezelschap Introdans
zijn allemaal gevestigd in Arnhem, maar treden ook buiten de stad en regio op.
Luxor Live is het centrum voor popmuziek in Arnhem, net als Willemeen en de
Jacobiberg. Ook zijn er veel concerten in het GelreDome met een capaciteit voor
40.000 bezoekers.

Filmhuizen in de stad zijn Focus filmtheater en Stadsbioscoop Rembrandt en de
bioscopen Vue Eurocinema en Pathé Arnhem.

Arnhem is een bekende uitgaansstad. Centraal gelegen ligt de Korenmarkt met
voornamelijk grand-cafés, discotheken, clubs en grote terrassen. Aan de zuidkant
van het centrum ligt de Rijnkade, bekend om de terrassen tijdens de
zomermaanden. Ook op de Jansplein, Willemsplein en de Jonas Daniël Meijerplaats
bevinden zich onder meer enkele restaurants en cafés. Bij het station op het
Stationsplein zijn grand-cafés, terrassen, restaurants en een bioscoop te
vinden, net als op het Velperplein. Buiten deze vaste locaties heeft Arnhem de
naam dat er veel evenementen worden georganiseerd. De stad is in 2009
uitgeroepen tot evenementenstad van Nederland.

Een lokale lekkernij, verbonden met de naam Arnhem, maar ook bekend buiten de
stad, zijn de Arnhemse meisjes. Arnhemse meisjes zijn ovale hardgebakken koekjes
van bladerdeeg die rijkelijk zijn bestrooid met suiker. De koekjes werden voor
het eerst gebakken in 1829 door de Arnhemse bakker Hagdorn.

Verschillende delen van Arnhem zijn een beschermd stadsgezicht: Geitenkamp,
Mussenberg, Patrimoniumbuurt-Vogelwijk, Sonsbeekkwartier-Noord, Sonsbeekpark
e.o., Spijkerkwartier / Boulevardkwartier en Van Verschuerwijk. Verder zijn er
in Arnhem honderden rijksmonumenten, gemeentelijke monumenten, en een aantal
oorlogsmonumenten, zie:

In de 19e eeuw ontstond de Johanna Stichting in de bossen van Arnhem Noord, waar
in de 60'er jaren door de tv-actie van Mies Bouwman en Dr. Klapwijk dichtbij een
woongemeenschap voor gehandicapten uit voortkwam. Later is daar het Revalidatie
Centrum Groot Klimmendaal (door fusies) bijgekomen. In de bossen vlakbij
Papendal ligt BIO-vakantie oord Stichting Bio Kinderrevalidatie wat
oorspronkelijk ook als revalidatie centrum begon en dat nu een regionale
Mytylschool en een vakantie park voor gezinnen met (meervoudig) gehandicapte
kinderen, plus een grote manege omvat. Door al deze voorzieningen kan Arnhem
gezien worden als een ideale vestiging voor mensen met zorg-intensieve
beperkingen. In het straatbeeld kom je dan ook relatief veel rolstoelgebruikers
tegen.

Bekende trekpleisters zijn het Airborne Museum, dat sinds 2016 een dependance
heeft langs de Rijnkade, Burgers' Zoo en het nabijgelegen Nederlands
Openluchtmuseum, zie bijgaande foto's.

Arnhem telt een veelheid aan toeristische bezienswaardigheden. De Slag om Arnhem
is internationaal een vrij populair en bekend onderwerp. De Slag was een
historische luchtlanding en veldslag tijdens de Tweede Wereldoorlog die van 17
tot 25 september 1944 in en rond de stad Arnhem plaatsvond, als onderdeel van
Operatie Market Garden. Het is de grootste operatie op Nederlands grondgebied
tijdens de Tweede Wereldoorlog. Het was voor de geallieerden en Nederland
grotendeels een mislukking doordat de laatste brug (die bij Arnhem) niet kon
worden ingenomen en het westen van Nederland mede hierdoor niet bevrijd kon
worden. Hierop kreeg het westen van Nederland te maken met de hongerwinter.

Doordat de belangstelling, in het bijzonder van de westerse wereld, voor de slag
groot is, zijn er verschillende films, documentaires, computergames, museums en
exposities verschenen over De Slag en Operatie Market Garden in de regio-Arnhem.
De bekendste museum over De Slag is het Airborne Museum. Het museum, gevestigd
in het voormalige hoofdkwartier van de Britse troepen tijdens de slag, heeft een
uitgebreide collectie wapens, kleding, uitrustingsstukken, interviews, foto’s en
video’s. Het museum bevat naast de tentoongestelde collectie tevens de met
prijzen bekroonde Airborne Experience, waar bezoekers zelf in de voetsporen
treden van een soldaat. Aan de Arnhemse Rijnkade, tegenover de John Frostbrug,
beschikt het museum ook over een informatiecentrum.

De Arnhem-Oosterbeek War Cemetery is een militaire begraafplaats, gelegen in
Oosterbeek. Op dit ereveld liggen 1754 militairen van de landmacht, luchtmacht
en zeemacht begraven die in de periode september 1944 tot april 1945 sneuvelden
(plus enkele burgers van de CWGC). De meeste van deze mensen zijn omgekomen in
de omgeving van Arnhem, tijdens de slag.

De Liberation Route is een route die de geallieerden volgden tijdens de
bevrijding van Europa. De route loopt van Normandië via Arnhem over de
Zuid-Veluwe richting Berlijn. In 2008 werd in Nederland begonnen met het
zichtbaar maken van een deel van de Liberation Route aan de hand van zogeheten
luisterplekken. Per regio zijn speciale routes uitgezet voor wandelaars,
fietsers en auto's en er zijn educatieve lespakketten beschikbaar.

De Grote of Eusebiuskerk staat sinds de 15e-16e eeuw het middelpunt van Arnhem.
De Eusebius staat internationaal bekend als een fraai voorbeeld van de
laatgotiek in ons land. Vooral de overvloed aan beeldhouwwerk, zowel binnen als
buiten, is uniek. De belangrijkste bouwheer van de Eusebiuskerk was Karel van
Egmond, hertog van Gelre en graaf van Zutphen (1467-1538). Zijn praalgraf
bevindt zich in de kerkzaal, evenals zijn wapenrusting wat tevens het oudste
harnas van Nederland is. In de kerkzaal staan meer historische objecten zoals de
Salvatorklok uit 1539, een 16e-eeuws freco, de spreekstoel en het
Strumphlerorgel. Vanuit de kerkzaal zijn de fundamenten van de voorloper van de
Eusebius te bezoeken (de St. Maartenskerk uit 1000-1100) en de grafkelders met
onder andere de skeletten van drie neven van Willem van Oranje.

Koninklijke Burgers' Zoo is een dierentuin in Arnhem-Noord. Met bijna 1,5
miljoen bezoekers in 2013 is de Arnhemse Zoo de meest bezochte attractie in
Gelderland. Landelijk is Burgers' Zoo de op vier na best bezochte attractie in
Nederland.

Het grootste museum in Arnhem is het Nederlands Openluchtmuseum. Het museum
geeft een beeld van het leven in Nederland gedurende de laatste eeuwen.

In 1996 werd op het terrein van het Nederlands Openluchtmuseum een tramlijn
aangelegd. Dankzij deze ringlijn kunnen ook bezoekers die minder goed ter been
zijn gemakkelijker de verder van de hoofdingang gelegen delen van het museum
bezoeken. Een replica van een kwart van de in 1944 verwoeste Arnhemse tramremise
werd gebouwd. Ook een Arnhemse tram uit 1929 werd gereconstrueerd. Deze kwam in
1998 in gebruik. De dienst wordt voorts uitgevoerd met materieel afkomstig van
de Rotterdamse en Haagse tram. Het museum werkt aan de presentatie van de Canon
van Nederland. Stap voor stap wordt de geschiedenis van het dagelijks leven met
de grote gebeurtenissen uit het verleden verbonden.

In Arnhem worden elk jaar verschillende evenementen verspreid over de stad
gehouden. Een aantal vindt plaats in het centrum op de Grote Markt en op andere
locaties. De stad kent met het GelreDome een grote multifunctionele
evenementencomplex. Naast de thuiswedstrijden van de voetbalclub Vitesse, is
GelreDome regelmatig gastheer van diverse grote (inter-) nationale artiesten,
voetbalwedstrijden, congressen en muziekfestivals.

Jaarlijks trekt de internationale herdenking, tijdens de herdenkingsweek, bij
het monument op het Airborneplein duizenden bezoekers naar het centrum van
Arnhem. Tijdens de officiële herdenking worden alle geallieerden herdacht, die
gesneuveld zijn bij hun pogingen om de brug over de Rijn (de John Frost brug) te
veroveren en te behouden in de periode 17 - 26 september 1944. Na de herdenking
op het Airborneplein, vindt The Bridge to Liberation plaats bij de John
Frostbrug. Duizenden mensen worden meegenomen in het verhaal van de Slag om
Arnhem met beeld en muziek van Het Gelders Orkest en bekende Nederlandse
artiesten. In de herdenkingsweek zijn er talloze herdenkingen en evenementen in
de regio, waarbij stil wordt gestaan bij de Slag om Arnhem.

Sinds 1996 vindt in Arnhem ieder jaar het World Statues plaats. Het officieuze
wereldkampioenschap is inmiddels uitgegroeid tot het grootste evenement ter
wereld op het gebied van levende standbeelden en trekt jaarlijks ongeveer
500.000 bezoekers. In november wordt Sinterklaas verwelkomd en met Koningsdag
wordt in Arnhem uitbundig gevierd, met verschillende festivals in de stad.

Veel mensen komen naar Arnhem om te winkelen, vooral in Arnhem-Centrum met de
bekende Ketelstraat, Roggestraat, Vijzelstraat, Rijnstraat, Koningsstraat,
Bakkersstraat en de Jansstraat. De hoofdstraat van het centrum van Arnhem biedt
plaats aan vele landelijke winkelketens. Rondom dit gebied proberen diverse
kwartieren zich te profileren, zoals het Eiland, het Stegenkwartier, het
Rozetkwartier, het Korenkwartier, het Musis Kwartier, het Spijkerkwartier, het
Boulevardkwartier, de 7 straatjes, het Hemelrijk, de Singels en het centraal
stationsgebied. Op loopafstand van de binnenstad is het Modekwartier gevestigd.
Hier bevinden zich vijftig winkels en zeventig bedrijfsruimten op het gebied van
mode en design.

Daarnaast heeft Arnhem een aantal overdekte winkelcentra, zoals het
Winkelcentrum Kronenburg in Kronenburg (Arnhem-Zuid) en het Winkelcentrum
Presikhaaf in de gelijknamige wijk (Arnhem-Noord). Het winkelcentrum Presikhaaf
gold in 1971 op een tentoonstelling in Parijs als het modernste winkelcentrum
van Europa. Sindsdien is het meerdere malen vernieuwd en werd het bovendien
grotendeels overdekt.

In Arnhem-Noord staat het Paleis van Justitie. Arnhem heeft één gevangenis: de
penitentiaire inrichting Arnhem-Zuid, bekend als de "bluebandbajes" vanwege het
blauwe randje op het gebouw, in de wijk Malburgen-Immerloo. In Arnhem-Noord
fungeerde de de koepel , officieel: penitentiaire inrichting De Berg tot 2013
als gevangenis.

In Arnhem-Noord bevindt zich het hoofdbureau van de nationale politieregio
Oost-Nederland.

De brandweer heeft een kazerne aan de Rietgrachtstraat (uitrit aan de
Eusebiusbuitensingel) voor Arnhem-Centrum, Arnhem-Noord en Westervoort. Een
kleinere kazerne staat aan de Groningensingel, in de wijk Vredenburg. De
ambulance heeft haar hoofdpost aan de Meander (industrieterrein IJsseloord2) en
een dependance op de brandweerkazerne aan de Rietgrachtstraat. De Meldkamer van
de Ambulance en Brandweer zijn gevestigd in de Gezamenlijke MeldKamer van de
Regio in het politiebureau aan de Beekstraat in Arnhem.

In 1986 fuseerden het St. Elisabeths Gasthuis en het Gemeenteziekenhuis tot De
Malberg. Na de fusie met het Diaconessenhuis in 1988 ontstond het Ziekenhuis
Rijnstate, met 843 bedden en met 5.300 medewerkers. In Arnhem-Zuid bevindt zich
een polikliniek met laboratorium en diverse paramedische instellingen. Het
dichtstbijzijnde andere ziekenhuis ligt net over de A12 in Velp.

De Hogeschool van Arnhem en Nijmegen is een van de grotere hogescholen van
Nederland en verzorgt hbo-opleidingen. Internationaal afficheert de school zich
onder de naam HAN University of Applied Sciences. ArtEZ is eveneens gevestigd in
Arnhem. Artez is een hogeschool voor de kunsten waar men een opleiding kan
volgen in de muziek, theater/dans, bouwkunst en beeldende kunst. De academie
heeft een goede reputatie op het gebied van modevormgeving, interaction design
en grafische vormgeving en biedt ook een postacademische vervolgopleiding. Artez
heeft drie locaties in Arnhem. ArtEZ hogeschool voor de kunsten en het ArtEZ
Conservatorium bevinden zich vlak bij het centraal station. ArtEZ Fashion
Masters en DAI heeft een vestiging in de Kortestraat en de werkplaats Typografie
in de Agnietenplaats.

Daarnaast zijn er in Arnhem een aantal middelbare scholen, waaronder het Lorentz
Lyceum het Olympus College en het Stedelijk Gymnasium Arnhem. Daarnaast zijn er
in de wijk Presikhaaf naast de Hogeschool van Arnhem en Nijmegen, de
mbo-instellingen ROC Rijn IJssel en ROC A12 gevestigd. Particuliere Hoger
hbo-instellingen in Arnhem zijn onder meer HBO Nederland en het Luzac College.
Ook huisvest Arnhem een Internationale school. De school heeft geen eigen
gebouw. De basisschool (primary) zit bij de Aletta Jacobsschool en de middelbare
school (secondary) bij het Lorentz Lyceum. Eind 2016 moet er een nieuw pand
gebouwd worden in de wijk Schuytgraaf. Op sportcomplex Valkenhuizen, aan de
Beukenlaan, in Arnhem-noord en op Papendal zijn er locaties van het CIOS
gevestigd. Het opleidingsinstituut dient als vooropleiding voor de Academie voor
Lichamelijke Opvoeding.

De Gelderlander is een regionale krant die verschijnt in het grootste gedeelte
van Gelderland. De krant is eigendom van krantenconcern Wegener. De Gelderlander
had tot de jaren vijftig een uitgesproken rooms-katholiek karakter. In die jaren
kwam daar enige verandering in en ging de krant zich richten op een breder
publiek. Door dat afschudden van die confessionele veren kon de krant de
Arnhemse editie van Het Vrije Volk overnemen. Na samenvoeging met het Arnhems
Dagblad ging de krant tijdelijk door het leven als De Nieuwe Krant (1971),
daarna als Arnhemse Courant tot de opheffing in 2001. Arnhemse Courant ging eind
2001 op in de Gelderlander.

De redactie van Arnhem, Renkum, Veluwezoom en de Betuwe is gehuisvest in Royal,
aan het Willemsplein. De hoofdredactie van De Gelderland zit in Nijmegen.

Onder de leiding van Arnhem Sport, biedt Arnhem een keur aan faciliteiten en
verenigingen voor sportieve bewoners en bezoekers van de stad; zowel voor
professionals als voor amateurs. Voor amateursporters zijn in Arnhem 2
sportcentra, 3 zwembaden, 1 duikschool, 1 openluchtzwembad ('Klarenbeek', sinds
1954) 12 sportparken, 6 sporthallen, verschillende gymlokalen, dansstudio's en
speelzalen. In Arnhem zijn meer dan 100 sportverenigingen voor meer dan 70
verschillende sporten, waaronder ook minder bekende sporten als American
football, rugby, honkbal en gehandicaptensporten.

Arnhem huisvest de betaaldvoetbalclub SBV Vitesse, die uitkomt in de Nederlandse
Eredivisie en het tweede elftal van de club in de Tweede Divisie. In 1892 is de
Voetbalclub Vitesse opgericht en in 1984 werd de Stichting Betaald Voetbal
Vitesse opgericht, om het amateurvoetbal en het betaald voetbal te splitsen.
GelreDome is thuisbasis van de club. In dit stadion worden naast de nationale en
internationale voetbalwedstrijden van Vitesse ook speciale evenementen
georganiseerd, zoals de interlandwedstrijden van het Nederlands Elftal, het
Europees kampioenschap voetbal 2000 en de EK voetbal onder 21 in 2007. Daarnaast
vinden er jaarlijks verschillende concerten en evenementen plaats. In 1911, 1974
en 1975 was Arnhem gastheer van de NK Atletiek. Tijdens de Olympische
Zomerspelen 1928 in Amsterdam was Monnikenhuize het stadion waar de
voetbalwedstrijd Chili - Mexico werd gespeeld. Tot in de jaren zeventig werd de
Rijnhal voornamelijk gebruikt als sportcentrum en was het decor van spring-
(paardensport), zaalvoetbal, tennis en vechtsporten. In 1995 wint Nederland het
EK volleybal voor vrouwen wat plaats vond in de Rijnhal. Op 1 juni 2015 ging de
hal definitief dicht. Het grootwinkelbedrijf in sport- en vrijetijdsartikelen
Decathlon is de nieuwe eigenaar van het gebouw.

Andere bekende sportverenigingen uit Arnhem zijn de American Footballclub Arnhem
Falcons en de korfbalvereniging Oost-Arnhem. Arnhem Falcons komt uit in de
Eredivisie en heeft haar thuisbasis op sportpark 't Cranevelt. Oost-Arnhem
speelt topkorfbal, werd meerdere malen Nederlands kampioen en heeft haar
thuisbasis op sportpark De Paasberg.

Verder zijn er nog enkele sportcentra. Aan de rand van Arnhem ligt het Nationaal
Sportcentrum Papendal, een groot sportcentrum met faciliteiten voor
verschillende sporten. Zo is er destijds de eerste kunststof atletiekbaan van
Nederland aangelegd en is er een 18-holes golfbaan. Papendal wordt regelmatig
door topsporters en atleten gebruikt als trainingsfaciliteit. Het kantoor van
het NOC*NSF is op Papendal gevestigd. Nadat de Sovjet-Unie afzag van het
organiseren van de Olympische Spelen voor gehandicapten, werd Arnhem in 1980 de
gastheer van de zesde Paralympische Spelen op Papendal. Ook werd er tussen 1975
en 2008 de Papendal Games georganiseerd, een van de grootste atletiekwedstrijden
van Nederland. De wedstrijd is van oudsher al een van de laatste mogelijkheden
voor Nederlandse atleten om zich te kwalificeren voor grote internationale
toernooien.

Sinds 2014 start de wielerwedstrijd Arnhem-Veenendaal Classic jaarlijks in
Arnhem. De wedstrijd maakte deel uit van de UCI Europe Tour, in de categorie
1.1. In 2016 begon de Giro d'Italia in Gelderland. Er voerden drie etappes van
de Giro door Gelderland. De eerste was in Apeldoorn en de tweede en derde
voerden van Arnhem naar Nijmegen en vice versa. Beide hadden een lengte van zo'n
190 kilometer.

Sportcentrum De Grote Koppel is een sportcentrum in Arnhem-Zuid. De Grote Koppel
was van origine een recreatief en sportief zwembad, maar heeft zich uitgebreid
met accommodaties voor squash, schermen, survival, skiën en klimmen.
Voetbalstadion/evenementenhal, GelreDome de thuisbasis van Vitesse, ligt ook in
Arnhem-Zuid.

In Monnikenhuizen in Arnhem-Noord ligt het Sportcentrum Valkenhuizen. Naast een
recreatief en sportief zwembad, biedt het sportcomplex plaats aan een aantal
algemene sporthallen, accommodaties voor squash en badminton, alsook een aantal
sportvelden voor onder meer atletiek, American Football, handbal, honkbal,
beachvolleybal en voetbal. Ook het Centraal Instituut Opleiding Sportleiders
(CIOS) is gevestigd op Valkenhuizen.



