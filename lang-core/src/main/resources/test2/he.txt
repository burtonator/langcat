https://he.wikipedia.org/wiki/%D7%A7%D7%A8%D7%91_%D7%A7%D7%95%D7%A8%D7%A1%D7%A7

המערכה סביב בליטת קורסק (שהשלב הראשון שלה ידוע גם בשמו הגרמני "Operation
Zitadelle", "מבצע מצודה") התחוללה בחודשים יולי ואוגוסט 1943 בין הצבא הסובייטי
לבין צבא גרמניה הנאצית, והייתה אחת המערכות המכריעות בחזית המזרחית בפרט, ובמלחמת
העולם השנייה בכלל. קרב קורסק נחשב גם לקרב השריון הגדול ביותר בהיסטוריה, מכיוון
שהשתתפו בו למעלה מ-6,000 כלי רכב משוריינים משני הצדדים.

הקרב החל במתקפה גרמנית על מבלט קורסק - בליטה גדולה בקו החזית, שנוצרה עקב התקדמות
הצבא האדום מערבה בחורף 1942/43. המתקפה (16-5 ביולי) נועדה לכתר ולהשמיד את הכוחות
הסובייטיים בשטח הבליטה באמצעות מתקפה מתמקדת מצפון ומדרום על שני האגפים של המבלט
הסובייטי. אף שהגרמנים ריכזו לצורך המתקפה חלק גדול מכוחותיהם הניידים בחזית
הסובייטית, נכשלה המתקפה בהשגת יעדיה ולא הצליחה להבקיע דרך מערך ההגנה הסובייטי
העמוק, שנתמך על ידי עתודות משוריינות רבות עוצמה. היה זה הכישלון המשמעותי הראשון
של טקטיקת הבליצקריג הגרמנית במהלך המלחמה. הכוחות הגרמניים נאלצו בסופו של דבר
לסגת לעמדות המוצא שלהם, לאחר ששני הצדדים ספגו אבדות כבדות.

במהלך שתי מתקפות הנגד הסובייטיות, שבאו בעקבות כישלון המתקפה הגרמנית, על בליטת
אוריול הגרמנית מצפון למבלט קורסק (מבצע קוטוזוב), ועל הערים בלגורוד וחרקוב מדרום
למבלט (מבצע רומיאנצב), הצליח הצבא האדום לכבוש מחדש שטחים נרחבים, ולגרום אבדות
כבדות לכוחות קבוצת ארמיות דרום וקבוצת ארמיות מרכז הגרמנית. הפיקוד הסובייטי ניצל
את הצלחת מתקפות הנגד שלו, ואת החלשות הכוחות הגרמניים שניצבו מולו, כדי להמשיך
להתקדם מערבה כמעט ללא עצירה. עד תום שנת 1943 הצליחו הכוחות הסובייטיים להגיע לקו
הנהר דנייפר, ואף לחצות את הנהר ולכבוש שטחים נרחבים בגדה המערבית שלו.

קרב קורסק היה המתקפה האסטרטגית הגרמנית האחרונה שנערכה בחזית המזרחית במלחמת העולם
השנייה. כתוצאה מהאבדות שספגו הכוחות הניידים הגרמניים במהלך הקרב, איבד הצבא
הגרמני את היוזמה האסטרטגית בחזית הסובייטית, ולא הצליח להחזיר אותה לידיו עד לתום
המלחמה.

בראשית פברואר 1943 השלים הצבא האדום את חיסול הכוחות הגרמנים שכותרו בכיס
סטלינגרד, שכללו את הארמייה השישית וחלק מכוחות ארמיית הפאנצר הרביעית. האבדות
הכבדות שספגו הצבא הגרמני וצבאות בעלות בריתה של גרמניה הנאצית במהלך המערכה באזור
סטלינגרד החלישו את כוחות מדינות הציר בחזית המזרחית ומאזן הכוחות החל לנטות לטובת
ברית המועצות.

לאחר סיום קרב סטאלינגרד, התקדמו הכוחות הסובייטיים בתנופה מערבה, חדרו לאגן הדון
הצפוני ושחררו את העיר חרקוב. אולם המתקפה הסובייטית סבלה מהבעיות האופייניות
להתקדמות מהירה של כוחות ניידים - התארכות קווי האספקה, בלאי מואץ של כלי הרכב,
ואובדן התנופה. מפקד קבוצת ארמיות דרום הגרמנית, אריך פון מאנשטיין, ניצל את חולשת
כוחות החלוץ הסובייטיים, כדי לפתוח במתקפת נגד חזקה לקראת סוף פברואר 1943. במהלך
מתקפת הנגד נכבשו מחדש הערים חרקוב ובלגורוד, כוחות הצבא האדום ספגו מכה קשה במסגרת
קרב חרקוב השלישי, והחזית בדרום רוסיה התייצבה לאורך הנהרות מיוס ודונייץ הצפוני.
אולם במחצית השנייה של מרץ 1943 הצליחו כוחות סובייטיים לבלום את המתקפה הגרמנית
מצפון לבלגורוד, והגרמנים נאלצו לעצור ולהתחפר בקו אליו הגיעו. כתוצאה מכך נוצר
מבלט סובייטי גדול בקו החזית מסביב לעיר קורסק, בין בלגורוד בדרום לבין בליטת
אוריול הגרמנית בצפון. עומקו של המבלט היה כ-120 קילומטר ורוחבו מצפון לדרום כ-250
קילומטר.

לפיקוד הגרמני היה ברור, שצפויה מתקפה גדולה של כוחות ארצות הברית ובריטניה בזירת
הים התיכון, שעלולה לגרום לפתיחת חזית שנייה באירופה. היטלר רצה להנחית מהלומה חזקה
על הצבא האדום, שתגרום לשינוי מאזן הכוחות האסטרטגי בחזית המזרחית, לפני שפתיחת
חזית שנייה במערב, תאלץ את הפיקוד הגרמני להעביר לשם כוחות מהחזית הסובייטית.

אריך פון מאנשטיין, אחד המפקדים המוכשרים ביותר בצבא הגרמני, המליץ לפיקוד הגרמני
לא לתקוף בחזית הסובייטית בקיץ 1943, אלא לחכות שהצבא האדום יתקוף ראשון, ואז לנצל
את יתרונות כוחות השריון הגרמניים במלחמת תנועה, כדי לכתר את הכוחות הסובייטיים
התוקפים ולהשמידם, בצורה דומה לדרך בה פעלה קבוצת הארמיות שבראשותו בסוף פברואר
1943. הוא הציע, שכאשר יתקוף הצבא האדום באגן הדונייץ, יסוגו כוחותיו לכיוון
הדנייפר, כדי למשוך את הכוחות הסובייטיים לחדור הרחק מערבה, ואז יהלמו הכוחות
הממונעים הגרמנים באגף הצפוני של הכוחות התוקפים, ינתקו אותם מעורפם, ידחקו אותם
דרומה לכיוון ים אזוב וישמידו אותם.

מפקדת כוחות היבשה של הוורמאכט (ה-OKH) והיטלר, לא התלהבו מתוכניתו של מאנשטיין,
מכיוון שהיא הייתה כרוכה בוויתור התחלתי על שטח ניכר, ובנויה על ההנחה, שהסובייטים
יתקפו בחזית הדרומית, ולא צפונה משם. ריכוז הכוחות הסובייטיים באזור בליטת קורסק
היווה מטרה מפתה, ומשך את תשומת לבם של המתכננים במטה הכללי הגרמני. מתקפה גרמנית
בנקודה זו הייתה יכולה להביא להישגים ניכרים, מבלי להסתכן יותר מדי. הפיקוד העליון
הגרמני העריך, שמתקפה ממוקדת על שתי ה"כתפיים" של הבליטה, תביא לכיתור ולהשמדת
כוחות סובייטיים גדולים מאוד, ובכך תטה את מאזן הכוחות האסטרטגי בחזית המזרחית
לטובת גרמניה. בנוסף לכך, כיבוש הבליטה אמור היה להביא לקיצור משמעותי של קו החזית
הגרמני, והעיר קורסק עצמה היוותה צומת מסילות ברזל חשוב בדרום רוסיה.

במהלך אביב 1943 התגבשה תוכנית המתקפה הגרמנית, שקיבלה את השם "מבצע ציטדלה"
(מצודה). הארמייה התשיעית, בפיקוד ולטר מודל, מקבוצת ארמיות מרכז, הייתה אמורה
לתקוף את בליטת קורסק מצפון, בעוד ארמיית הפאנצר הרביעית ופלגת הארמייה קמפף (כוח
בסדר כוחות של ארמייה מוקטנת) מקבוצת ארמיות דרום, תוקפות במקביל מכיוון דרום. שני
הכוחות הגרמניים היו אמורים לחבור ממזרח לעיר קורסק, ולכתר את הכוחות הסובייטיים
בבליטה. לאחר השמדת הכוחות הסובייטיים המכותרים, נועדו הכוחות הגרמניים להתקדם
מערבה לאזור וורונז' ונהר הדון העליון, במטרה להרחיק את קו החזית מזרחה ככל האפשר.

היטלר, שבשלב זה של המלחמה לקח לידיו את הפיקוד האסטרטגי, כמו גם את הפיקוד הטאקטי
על הוורמאכט, והיה מעורב בתכנון המבצעים לעתים עד לרמת הגדוד, חרג הפעם ממנהגו,
ואיפשר לראשי ה-OKH לתכנן את המבצע על פי הבנתם, מבלי להתערב בעבודתם. במהלך
השבועות הבאים המשיכו קציני המטכ"ל הגרמני לתכנן את המתקפה, תוך שהם מגדילים פעם
אחר פעם את היקף הכוחות המעורבים בה, ומרכזים חלק גדול מהכוחות הממונעים הגרמניים
בחזית המזרחית לצורך המבצע המתוכנן.

מבצע "מצודה" היה אמור להתחיל ב-4 במאי, אך נדחה ל-12 ביוני ולאחר מכן ל-4 ביולי על
מנת לאפשר הזרמת כוחות נוספים, ובגלל התעקשותו של היטלר לכלול במתקפה מספר ניכר של
טנקים חדישים מדגם פנתר וטיגר, ובמשחיתי טנקים מדגם פרדיננד. הפנתרים והטיגרים היו
עדיפים על כל סוגי הטנקים הסובייטיים, כולל הטנקים מדגם T-34, והיטלר האמין שגדוד
של טנקי טיגר שווה בעוצמתו לדיוויזיית פאנצר שלמה. הבעיה הייתה, שייצור הטנקים
החדישים התנהל בעצלתיים (בתקופה ההיא יוצרו רק תריסר טנקי פנתר בשבוע), וגרם
לעיכובים, שהתבררו בדיעבד כקריטיים, במועד המתקפה הגרמנית. היינץ גודריאן, המפקח
הכללי של כוחות השריון הגרמניים ואלברט שפר, שר החימוש, התריעו על הקושי הטכני
בייצור טנקים אלו, בייחוד הפנתר, אך טענותיהם בוטלו.

ניצול גורם ההפתעה (לפחות הפתעה טקטית) היה חלק בלתי נפרד מטקטיקת ה"בליצקריג"
הגרמנית, אולם הפעם ויתר הפיקוד הגרמני למעשה על גורם ההפתעה. היה ברור, שהפיקוד
הסובייטי לא יתקשה לצפות היכן תונחת מתקפת הקיץ הגרמנית, והעיכובים הממושכים במועד
הפתיחה של מבצע "מצודה" גרמו לאיבוד מה שנותר מגורם ההפתעה. כאשר היינץ גודריאן
הביע באוזני היטלר את ספקותיו ביחס למתקפה המתוכננת, וביחס לעצם הצורך בעריכת מתקפה
בחזית המזרחית ב-1943, הסכים איתו היטלר באומרו: "המחשבה על מתקפה במזרח הופכת את
קיבתי", אך לא עשה דבר בנדון, והמשיך לתת גיבוי למתכנני מבצע "מצודה".

הפיקוד הגרמני הבכיר האמין, שגם אם הצד הסובייטי יהיה מוכן לאפשרות של מתקפה גרמנית
על בליטת קורסק, כוחותיו לא יצליחו לבלום את המהלומה הגרמנית המרוכזת. בין שתי
זרועות המלקחיים הגרמניות הפרידו פחות מ-250 ק"מ. עוצמת האש והניידות של הכוחות
התוקפים יהיו גדולים בהרבה מאשר במערכות של 1941 ו-1942, מידת הריכוז שלהם רבה פי
כמה, ויעדיהם הרבה פחות שאפתניים. הכוח הגרמני סביב בליטת קורסק כלל בסופו של דבר
50 דיוויזיות, מתוכן 16 דיוויזיות שריון ודיוויזיות ממונעות, לרבות יחידות העילית
של הצבא הגרמני - דיוויזיית הפאנצרגרנדיר גרוסדויטשלנד, ודיוויזיות הואפן אס אס
לייבשטנדרטה, טוטנקופף ודאס רייך.

הצלחת המתקפה הגרמנית הייתה תלויה במידה רבה בהשגת עליונות אווירית מעל בליטת
קורסק, שתאפשר למפציצי הצלילה הפגיעים מדגם יונקרס Ju 87 "שטוקה" להעניק סיוע צמוד
לכוחות הקרקע בהבקעת מערך ההגנה הסובייטי, ולמטוסי התקיפה ולמפציצים לתקוף את אזורי
העורף ואת העתודות הסובייטיות. אולם בקיץ 1943 חלק גדול ממטוסי הלופטוואפה כבר
הועברו לגרמניה, למשימות הגנתיות, כדי להתמודד מול איום ההפצצות של בעלות הברית
המערביות (ארצות הברית ובריטניה). בנוסף, הלופטוואפה נדרש להעביר מטוסים רבים לדרום
אירופה, כדי להתמודד מול האיום האנגלו-אמריקאי בזירת הים התיכון.

כתוצאה מכך נחלש מאוד כוחו של הלופטוואפה בחזית המזרחית, והוא איבד את העליונות
האווירית המוחלטת ממנה נהנה בשנים 1941-42. במקביל הוכנסו שיפורים רבים במבנה
ובארגון של חיל האוויר הסובייטי, שהגבירו מאוד את עוצמתו, ואיפשרו לו להתמודד מול
הלופטוואפה בתנאים שווים יותר. המטוסים הסובייטים רוכזו במסגרת ארמיות אוויריות,
שכללו 700-800 מטוסים, וחיל האוויר הסובייטי צויד במטוסים מדגמים משופרים, כגון
מטוסי הקרב מדגם LA-5 ו-YAK-9, שעלו באיכותם על רוב מטוסי הקרב הגרמניים, ומטוסי
תקיפה מדגם איליושין סימן 2 וסימן 3 (שטורמוביק), שהיו יעילים מאוד בתקיפת מטרות
קרקע וכוחות שריון. במהלך שנת 1943 בלבד, ייצרה התעשייה הסובייטית 35 אלף מטוסים,
רובם מדגמים משופרים. לכן, ערב קרב קורסק, חיל האוויר הסובייטי נהנה מעדיפות כמותית
גדולה על הלופטוואפה בחזית המזרחית.

הפיקוד הסובייטי היה מודע לכך שהגרמנים מתכננים מתקפה חדשה בקיץ, ותכנן מתקפה משלו,
שתקדים את המתקפה הגרמנית. ריכוז הכוחות במבלט קורסק לא נועד בראשיתו לצורכי מגננה,
אלא לצורך התקפות מתוכננות מצפון ומדרום לבליטה, שנועדו לשחרר את הערים אוריול
ובלגורוד.

ככל שהתקרב הקיץ, התברר יותר ויותר, שהמתקפה הגרמנית תונחת על בליטת קורסק.
הסובייטים קיבלו דיווחים ממערך אולטרה שבמסגרתו פוצח צופן אניגמה הגרמני באמצעות
רשת הריגול של לוסי, שפעלה בשווייץ. ידיעות אלו אך אישרו את התחושה של המפקדים
הסובייטים הבכירים, ובראשם גאורגי ז'וקוב ביחס למיקום המהלומה הגרמנית. כבר ב-8
באפריל כתב ז'וקוב מיזכר ברוח זו לסטאבקה, הפיקוד העליון של הצבא האדום, בו הניח את
הבסיס לתוכנית הסובייטית להדיפת המתקפה.

כאמור, סטלין ומספר מפקדים סובייטיים בכירים, רצו להקדים את הגרמנים, ולהלום
ראשונים. הם רצו לשבור את התבנית לפיה הגרמנים תוקפים תמיד בעונת הקיץ וזוכים
בהישגים טריטוריאליים, וחששו שהצבא האדום לא יהיה מסוגל לבלום את המתקפה הגרמנית
בשלביה הראשונים. אולם ז'וקוב והרמטכ"ל הסובייטי אלכסנדר ואסילבסקי שיכנעו את
סטלין, שעדיף לנהל בשלב ראשון קרב מגננה מתוכנן היטב, שיתיש את כוחו של הוורמאכט,
ורק לאחר מכן לעבור למתקפה.

העיכובים החוזרים ונשנים במועד פתיחת המתקפה הגרמנית, העניקו לפיקוד הסובייטי זמן
רב לצורך ביצור בליטת קורסק והכנת מערך הגנה לעומק בשטחה, וכן לתגבור שתי החזיתות
שהגנו על הבליטה - החזית המרכזית, בפיקוד קונסטנטין רוקוסובסקי בצפון הבליטה, וחזית
וורונז' בפיקוד ניקולאי ואטוטין בחלקה הדרומי - ביחידות שריון וארטילריה מעתודות
הפיקוד העליון. עד 1943 הספיק הפיקוד הסובייטי ללמוד היטב את טקטיקת הבליצקריג
הגרמנית. הדרך שנבחרה להתמודד עימה הייתה, בניית מערך הגנה לעומק, הכולל מספר רב של
קווי הגנה, בסיוע כמויות גדולות של אמצעי נ"ט, שנועד לספוג את עוצמת המהלומה
הגרמנית, לגרום אבדות כבדות לכוחות התוקפים ולהתיש את כוחם. יחידות החי"ר שאיישו את
רצועות ההגנה הקדמיות חוזקו על ידי יחידות טנקים, משחיתי טנקים ותותחים מתנייעים
(במסגרת גדודים, רגימנטים ובריגדות עצמאיות), שנועדו לספק להן סיוע צמוד. כוחות
השריון העיקריים (במסגרת קורפוסים משוריינים וממוכנים וארמיות טנקים) הוצבו בעתודה,
מאחרי כוחות הדרג הראשון של החזיתות, ככוח לביצוע התקפות נגד, למקרה שכוחות השריון
הגרמנים יצליחו להבקיע לעומק מערך ההגנה הסובייטי.

במסגרת ההכנות למתקפה הגרמנית הוטמנו בשטח בליטת קורסק כמיליון מוקשים. באזורים
שהיו צפויים לספוג את עיקר המהלומה הגרמנית הוטמנו בממוצע 1,700 מוקשים נגד אדם
ו-1,500 מוקשי נ"ט בכל קילומטר רבוע של חזית.

חיילים ואזרחים סובייטיים חפרו כ-5,000 ק"מ של תעלות לחימה ומכשולים נגד טנקים,
והניחו אלפי ק"מ של גדרות תיל. בנוסף לכך הוקמו אלפי עמדות מסוות היטב למרגמות
ולתותחי נ"ט, ועמדות תובה לטנקים, ולצדם עמדות דמה רבות, שנועדו למשוך את האש
הגרמנית. בתוך שטח הבליטה עצמה נבנו שישה קווי הגנה, ומאחריה נבנו שתי רצועות הגנה
נוספות לפני ארמיות העתודה. העומק המקסימלי של מערך ההגנה הסובייטי הגיע ל-150 ק"מ.

הפיקוד הסובייטי הציב כ-20 אלף קני ארטילריה בבליטת קורסק, מתוכם כ-6,000 תותחי נ"ט
76.2 מ"מ, וכמעט אלף מטולי רקטות מדגם קטיושה. צפיפות הארטילריה בשטח הבליטה הייתה
חסרת תקדים. הכוחות הסובייטיים במבלט קורסק כללו יותר רגימנטים של ארטילריה מאשר
רגימנטים של חיל רגלים. הארטילריה הסובייטית הייתה עדיפה בהרבה על הארטילריה
הגרמנית בעוצמה ובניהול אש, והפיקוד הסובייטי ייעד לה תפקיד מרכזי בהדיפת המתקפה
הגרמנית. תותחי השדה והתותחים הבינוניים והכבדים נועדו להפגיז ריכוזי כוחות באזורי
העורף ובקרבת החזית, לפגוע בסוללות הארטילריה של האויב, ולהפריד בין כוחות החי"ר
והחרמ"ש לבין הטנקים הגרמנים במהלך ההתקפה, ואילו תותחי הנ"ט נועדו לפגוע בשריון
הגרמני בירי בכינון ישיר, ולבלום את התקדמותו. תותחי הנ"ט הופעלו בשיטה שהועתקה
מהגרמנים, ואשר נודעה בפיהם כפקפרונט (חזית תותחי נ"ט). בשיטה זאת קובצו יחדיו עד
עשרה תותחים נ"ט - בדרך כלל תותחי נ"ט מהדגם הנפוץ 76.2 מ"מ - בפיקוד קצין אחד,
שנועדו לרכז את אישם נגד מטרה בודדת בכל פעם, כדי להבטיח את השמדתה. מערכי העמדות
הסובייטיים בבליטת קורסק נבנו בצורה שנועדה לתעל את כוחות השריון הגרמנים ל"שטחי
השמדה", שכוסו על ידי מספר רב של "פקפרונט", שנפרסו לעומק, כך שגם במקרה שהטנקים
הגרמניים יצליחו לחלוף ללא פגע על פני קבוצה אחת כזאת, כמעט ודאי היה שיותקפו מהאגף
על ידי קבוצה אחרת.

הפיקוד הסובייטי דאג לתגבר את שתי החזיתות, שהחזיקו בשטח בליטת קורסק, עד שערב
המתקפה הגרמנית הם כללו למעלה ממיליון ו-300 אלף חיילים, יותר מ-3,300 טנקים, 20
אלף כלי ארטילריה וכ-2,400 מטוסים, ריכוז כוחות חסר תקדים בהיקפו. בנוסף לכך הקים
הפיקוד העליון הסובייטי מעתודותיו חזית חדשה בשם חזית הערבה, בפיקוד איבן קונייב,
שכללה שש ארמיות (כולל ארמיית שריון), קורפוס טנקים, 3 קורפוסים ממוכנים, 3 קורפוסי
פרשים וארמייה אווירית. חזית הערבה, אשר הוצבה במרחק כ-200 ק"מ מאחרי קו החזית
בבליטה, נועדה לשמש כדרג אופרטיבי שני וכמאגר עתודות לצורך ביצוע התקפות נגד במקרה
הצורך, וכללה 449,133 איש, מעל ל-1,600 תותחים וכ-1,600 טנקים נוספים. שלוש החזיתות
הסובייטיות, שנועדו לקחת חלק במערכה על בליטת קורסק, נהנו מעדיפות גדולה כמעט בכל
התחומים על הכוחות הגרמנים שעמדו מולם.

מצפון ומדרום לבליטת קורסק הועמדו בכוננות עוד שלוש חזיתות סובייטיות - חזית
בריאנסק, החזית המערבית והחזית הדרום-מערבית - שנועדו לעבור למתקפה מיד לאחר בלימת
המתקפה הגרמנית על הבליטה, ולבצע שתי מתקפות גדולות, במטרה לכבוש את בליטת אוריול,
ואת הערים בלגורוד וחרקוב. מתקפות אלו היו חלק מהתוכנית האסטרטגית של הסטאבקה
להדיפת הצבא הגרמני אל מעבר לנהר הדנייפר, ולשחרור כל אוקראינה המזרחית בשנת 1943.

מ-1941 התמקדה התעשייה הסובייטית בייצור המוני של מספר מינימלי של דגמי טנקים
ובפישוט תהליכי הייצור, וכתוצאה מכך עמדו לרשות הצבא האדום בקיץ 1943 כ-9,500 טנקים
ותותחים מתנייעים, לרבות טנקי השאל החכר. בנוסף לכך רמת האימונים והמקצועיות של
צוותי הטנקים הסובייטים השתפרו, וחלק ניכר מהטנקים צוידו במכשירי רדיו, שחסרונם
הורגש בדגמים המוקדמים של הטנקים הסובייטיים. הטנק העיקרי ששימש את עוצבות השריון
של הצבא האדום בקורסק היה T-34, אולם הסובייטים הפעילו לצידו גם מספר לא מבוטל של
טנקים קלים T-70, ששימשו בעיקר כרכב סיור/פשיטה, ולא היו מסוגלים להתמודד מול
הטנקים הבינוניים הגרמניים. ביסודו של דבר, הצבא הסובייטי הפעיל בקרב קורסק שני
דגמים עיקריים של טנקים וכן תותחים מתנייעים/משחיתי טנקים משני דגמים (SU-76
ו-SU-122), ולכן בעיות החלפים שלו היו פשוטות יחסית, בניגוד לגרמנים, שהשתמשו
בחמישה סוגים שונים של טנקים וכן במספר דגמים של תותחי סער ומשחיתי טנקים.

הזמן הרב שחלף בין תחילת התכנון של מבצע "מצודה" לבין פתיחת המתקפה הגרמנית, איפשר
לגרמנים לתגבר את הכוחות התוקפים ב-200 טנקים מדגם פנתר (שרבים מהם סבלו מבעיות
טכניות), כ-130 טנקי טיגר ו-90 משחיתי טנקים מדגם פרדיננד (שהצטיינו בעובי השריון
שלהם). כוח הלופטוואפה, שנועד לסייע להתקפה, תוגבר ב-79 מטוסי תקיפה חדישים מדגם
הנשל 129.

מועד פתיחת המתקפה הגרמנית נדחה מספר פעמים, עד שב-1 ביולי ניתנה הפקודה לפתוח
במתקפה בבוקר ה-5 ביולי. למחרת היום העביר המרשל אלכסנדר ואסילבסקי אזהרה למפקדי
החזיתות הסובייטיות שנועדו לקחת חלק במערכה, ניקולאי ואטוטין, קונסטנטין רוקוסובסקי
ואיבן קונייב כי המתקפה הגרמנית תונחת בין ה-3 ביולי וה-6 ביולי. רשתות הביון
הסובייטיות הזינו את הפיקוד הצבאי במידע מועיל בדבר ההכנות למתקפה מזה חודשים.

ארמיית הפאנצר הרביעית החלה במתקפה מקדימה על קו עמדות החוץ של ארמיית המשמר ה-6
בדרום מבלט קורסק כבר בשעות אחר הצהריים של ה-4 ביולי, כדי לתפוס שטחים שולטים לפני
תחילת המתקפה העיקרית. קו עמדות החוץ הסובייטי באזור זה מוקם על שורת גבעות נמוכות,
ששלטו על אזורי ההערכות של הגרמנים. יחידות חרמ"ש משלושת הקורפוסים של הארמייה,
תקפו את העמדות הסובייטיות בסיוע ארטילריה ומפציצי צלילה, אך נתקלו בהתנגדות קשה
ובשדות מוקשים עמוקים, והצליחו להשתלט על חלק מיעדיהם רק בשעות הלילה המאוחרות.
המתקפה המקדימה הבהירה לפיקוד חזית וורוניז', שהמתקפה הגרמנית העיקרית תונחת על
חזיתה של ארמיית המשמר ה-6.

לאחר שהפיקוד הסובייטי קיבל ידיעות על המועד המדויק של פתיחת המתקפה הגרמנית (שעה
03:00 ב-5 ביולי) הוא החליט להקדים רפואה למכה, ולהנחית שורת מהלומות ארטילריות
ואוויריות, שהוכנו מראש, על הכוחות הגרמניים מסביב לבליטת קורסק. המטרה הייתה לעכב
ולשבש ככל האפשר את המתקפה הגרמנית, להחליש את הכוחות התוקפים ולגרום להם אבדות,
באמצעות תקיפת ריכוזי כוחות קרקע באזורי ההערכות להתקפה, סוללות ארטילריה ושדות
תעופה קדמיים של הלופטוואפה.

המהלומה הסובייטית המקדימה החלה בשעה 02:20 והשתתפו בה כ-3,000 קני ארטילריה.
בחזיתו של רוקוסובסקי התרכזה הארטילריה הסובייטית בשיבוש ההכנה הארטילרית הגרמנית,
ולטענת המקורות הסובייטיים הצליחה לשתק או לפגוע קשות בכ-50 מתוך 100 סוללות
הארטילריה שנפרסו בגזרה זו. כתוצאה מכך, כאשר נפתחה המתקפה הגרמנית בצפון, היחידות
התוקפות לא קיבלו מספיק סיוע הארטילרי ולוח הזמנים של המתקפה שובש. בחזיתו של
ואטוטין הייתה המהלומה הארטילרית המקדימה פחות יעילה, משום שהתרכזה בתקיפת כוחות
הקרקע הגרמניים באזורי ההערכות שלהם, ולא הצליחה לפגוע בהם באופן משמעותי. גאורגי
ז'וקוב מודה בזכרונותיו, שהמהלומה המקדימה הסובייטית לא הוכנה כראוי. אש הארטילריה
לא כוונה במקרים רבים למטרות ספציפיות, אלא למטרות שטח כלליות, בגלל מחסור במידע
מודיעיני מדויק, ולכן הייתה פחות יעילה ממה שקיוו המתכננים הסובייטים, ולא הצליחה
לדחות באופן משמעותי את תחילת המתקפה הגרמנית. בנוסף לכך, ההתקפה המקדימה של חיל
האוויר הסובייטי על שדות התעופה הגרמניים הקדמיים נכשלה בהשגת יעדיה, משום שהגרמנים
הספיקו להזניק את מטוסיהם לאוויר לפני פתיחת המהלומה האווירית הסובייטית. הגרמנים
טענו, שבקרב האווירי שהתפתח, הם הצליחו להפיל 120 מפציצים סובייטיים .

ב-5 ביולי עם שחר פתחו קורפוסי הפאנצר ה-41, ה-46 וה-47 והקורפוס ה-23 מהארמייה
התשיעית בהתקפה על גיזרה ברוחב כ-45 ק"מ, שהוחזקה על ידי הארמייה הסובייטית ה-13
והאגפים הסמוכים של הארמיות ה-48 וה-70. הכוח הגרמני התוקף (כולל כוחות עתודה) כלל
14 דיוויזיות חי"ר, 6 דיוויזיות פאנצר ודיוויזיית פאנצרגרנדיר אחת, ועוד דיוויזיית
פאנצר בעתודת קבוצת ארמיות מרכז. לרשותו עמדו כ-1200 טנקים, תותחי סער ומשחיתי
טנקים, מתוכם כ-900 היו זמינים להשתתף בשלבים הראשונים של המתקפה. וולטר מודל, מפקד
הארמייה התשיעית, תיכנן להשתמש בעיקר בדיווזיות החי"ר שלו כדי להשתלט על רצועות
ההגנה הסובייטיות הראשונות ולטהר נתיבי תנועה עבור כוחותיו הניידים. הוא לא רצה
לשחוק את דיוויזיות הפאנצר והפאנצרגרנדיר שלו בקרב ההבקעה, ולכן שמר את מרבית
הטנקים שלו בעתודה, כדי שניתן יהיה להשתמש בהם בשלב הפריצה החוצה והתנועה לעומק
אזורי העורף של הכוחות הסובייטיים בבליטת קורסק. רק דיוויזיית פאנצר אחת נועדה
להשתתף ביום הראשון של המתקפה הגרמנית. את התפקיד המרכזי במתקפה הראשונית נועדו
למלא 9 דיוויזיות חי"ר, שהופעלו בצוותי קרב משולבים בראשם נעו תותחי סער, משחיתי
טנקים מדגם פרדיננד וטנקים כבדים מדגם טיגר (ש-31 מהם הופעלו בשלב הראשון של
המתקפה). הכלים המשוריינים נועדו להשמיד מטווח רחוק את תותחי הנ"ט והטנקים
הסובייטיים, ולחסל עמדות מבוצרות במערך ההגנה הסובייטי, מכיוון שהיו מצוידים בשריון
עבה, שהפך אותם לפחות פגיעים לאש הסובייטית.

תוך זמן קצר מצאו עצמם הכוחות הגרמנים התוקפים מסובכים בתוך שדה מוקשים ענק, בתוכו
מוקמו חוליות של ציידי טנקים, וספגו אש עזה מתותחי הנ"ט ומהארטילריה הסובייטית.
כוחות ההנדסה הקרבית הגרמניים, שפעלו תחת אש, התקשו לטהר מעברים בשדות המוקשים עבור
השריון הגרמני, אף על פי שהשתמשו באמצעים טכנולוגיים מתקדמים (כלי רכב בלתי מאוישים
לפיצוץ מוקשים, שהופעלו מרחוק באמצעות גלי רדיו). 90 משחיתי הטנקים מדגם פרדיננד,
שהופעלו כחוד החנית של התקפת קורפוס הפאנצר ה-41, לא נפגעו כמעט מאש הנ"ט
הסובייטית, משום שצוידו בשריון עבה מאוד (20 ס"מ בחזית). אבל רבים מהם שותקו תוך
זמן קצר לאחר שעלו על מוקשים, והפכו מטרה נייחת לאש הארטילריה ולחוליות ציידי
הטנקים שפעלו בשטח. הכלים המועטים שהצליחו להבקיע לעומק מערך ההגנה הסובייטי, מצאו
עצמם מבודדים, והפכו מטרות קלות לחי"ר הסובייטי משום שלא צוידו במקלעים. התוצאה
הייתה שרוב משחיתי הטנקים הוצאו מכלל פעולה כבר ביום הראשון למתקפה (אם כי רק מעטים
הושמדו לחלוטין) והשפעתם על מהלך הקרב הייתה שולית. ההתנגדות הסובייטית העזה אילצה
את מודל להטיל למערכה שתי דיווזיות פנצר נוספות בגזרת קורפוס הפאנצר ה-47 כבר בשעות
הצהריים של ה-5 ביולי, כדי לסייע לכוחות החי"ר בהבקעת מערך ההגנה הסובייטי. למרות
זאת, ההתקדמות המרבית של הכוחות התוקפים ביום הראשון למתקפה לא עלתה על 8 ק"מ. רק
בגזרת קורפוס הפאנצר ה-41 ובחלק מגזרת קורפוס הפאנצר ה-47 הצליחו הגרמנים להבקיע
דרך רצועת ההגנה הסובייטית הראשונה. קורפוס הפאנצר ה-46 באגף המערבי (שכלל למעשה רק
דיוויזיות רגלים) והקורפוס ה-23 באגף המזרחי של המתקפה הגרמנית, לא השיגו התקדמות
משמעותית ועדיין היו מסובכים בלחימה ברצועת ההגנה הסובייטית הראשונה.

לקראת סוף יום הלחימה הראשון החליט קונסטנטין רוקוסובסקי שהגיעה העת להטיל למערכה
את העתודות המשוריינות שלו, שהוצבו מאחרי רצועת ההגנה השנייה. ארמיית הטנקים ה-2
ביחד עם קורפוס הטנקים ה-19 נועדו לתקוף ב-6 ביולי עם שחר את הכוחות הגרמנים,
שהצליחו לחדור לעומק מערך ההגנה הסובייטי, ולהדוף אותם לעמדות המוצא שלהם. בסה"כ
נועדו להשתתף בהתקפת הנגד כ-750 כלים משוריינים בסיוע כ-1500 קני ארטילריה. בשעות
הבוקר של ה-6 ביולי ערכו כוחות השריון הסובייטיים בסיוע כוחות רגלים שורת התקפות
נגד, אך לא זכו להישגים משמעותיים. הם תקפו בחזית רחבה מדי, במקום לרכז את המאמץ
בגזרה צרה, והיחידות התוקפות הוטלו למערכה בזו אחר זו, בזמנים שונים, במקום לתקוף
בצורה מרוכזת. בנוסף לכך חיל האוויר הגרמני הצליח להשיג עליונות אווירית זמנית מעל
שדה הקרב, ומטוסיו תקפו ללא הפרעה את הטנקים הסובייטיים, וגרמו להם אבדות כבדות.
כתוצאה מכך, הגרמנים לא התקשו להדוף את מתקפת הנגד, ובמספר גזרות אף עברו להתקפה
והצליחו להשיג התקדמות נוספת. עם זאת, מתקפת הנגד הצליחה להאט את קצב ההתקדמות
הגרמנית, ואילצה את הפיקוד הגרמני להטיל למערכה חלק נוסף מעתודותיו הניידות.

ב-7 ביולי, לאחר שערכו מחדש את כוחותיהם, חידשו הגרמנים את המתקפה, במאמץ לפרוץ דרך
רצועת ההגנה הסובייטית השנייה. קורפוס הפאנצר ה-41 המתוגבר התקדם דרום מזרחה לכיוון
תחנת הרכבת בפונירי, בעוד קורפוס הפאנצר ה-47, ממערב לו, תקף דרומה לכיוון קאשירה
ואולחובטקה. שני הקורפוסים לא הצליחו להשיג התקדמות משמעותית במהלך היום וספגו
אבדות כבדות. הקרב הפך להיות קרב התשה, והעתודות המשוריינות הסובייטיות המשיכו
להנחית התקפות נגד על הכוחות הגרמנים המתקדמים, אם כי רוקוסובסקי החליט למקם את רוב
הטנקים שלו בעמדות תובה, כדי לא לחשוף אותם לאש משחיתי הטנקים והטנקים הכבדים
הגרמניים. הכוחות הסובייטיים שהגנו על אזור פונירי קיבלו סיוע ארטילרי מסיבי
מקורפוס הארטילריה ה-4 מעתודת הפיקוד העליון, שכלל 700 תותחים ומרגמות ו-432
מטל"רים קטיושה. צפיפות הארטילריה הסובייטית באזור זה הגיעה ל-92 קנים בממוצע לק"מ
של חזית. במשך ארבעה ימים (7 - 10 ביולי) התחוללו קרבות קשים סביב פונירי, בהם סבלו
שני הצדדים אבדות כבדות. הכפר ותחנת הרכבת עברו מיד ליד מספר רב של פעמים, אך
התקדמות הכוחות הגרמניים נבלמה. אבדות הגרמנים באזור פונירי בלבד הוערכו בלמעלה
מעשרת אלפים הרוגים ופצועים וכ-220 טנקים ותותחי סער .

החל מה-8 ביולי ריכזו הגרמנים את המאמץ העיקרי בגזרת קורפוס הפאנצר ה-47, שם תקפו
ארבע דיוויזיות פנצר ודיוויזיית פאנצרגרנדיר בחזית צרה, שרוחבה לא עלה על 10 ק"מ.
למרות התקפות נגד סובייטיות בלתי פוסקות, הצליחו הכוחות הגרמניים להמשיך להתקדם
באיטיות דרומה, כבשו את קאשירה, וב-10 ביולי הגיעו עד מרחק קצר מטאפלוי (teploie)
כ-15 ק"מ מנקודת ההתחלה של המתקפה הגרמנית. זו הייתה הנקודה הרחוקה ביותר אליה
הצליחו להגיע כוחות הארמייה התשיעית. הפיקוד הסובייטי הזרים תגבורות חזקות לאזור
והצליח לבלום את המשך ההתקדמות הגרמנית.

עד ה-10 ביולי הגיעו אבדות כוחות השריון הגרמניים לממדים כאלו, שהם לא היו מסוגלים
להמשיך להתקדם. הארמייה התשיעית נותרה עם פחות ממחצית הטנקים עימם פתחה את הקרב.
משחיתי הטנקים והטנקים מדגם טיגר, שהובילו את המתקפה, ספגו אבדות כבדות במיוחד.
לדוגמה, לגדוד היאגדפנצר (משחית טנקים) הכבד ה-653, שפתח את הקרב עם 45 משחיתי
טנקים מדגם פרדיננד, לא נותר ב-8 ביולי אף כלי כשיר לתנועה, ואילו לגדוד הפאנצר
הכבד 505 שפתח את הקרב עם 31 טנקי טיגר, נותרו רק ארבעה טנקים כשירים לתנועה לאחר
שלושה ימי לחימה. רוב הכלים המשוריינים שנפגעו לא הושמדו, אך הוצאו מכלל פעולה
לפחות למשך מספר ימים. שדות המוקשים הסובייטיים, ובמיוחד שדות מוקשים חדשים, שהונחו
במהלך הקרב על ידי יחידות הנדסה סובייטיות מיוחדות, מילאו תפקיד מרכזי בהאטת קצב
ההתקדמות הגרמנית ובגרימת אבדות לכלי הרכב המשוריינים. לפי מקורות סובייטיים לפחות
420 טנקים ותותחי סער גרמניים נפגעו במהלך הלחימה ממוקשי נ"ט בלבד.

ב-12 ביולי פתחו חזית בריאנסק הסובייטית והאגף השמאלי של החזית המערבית במבצע
קוטוזוב, מתקפה מתוכננת מראש, שנועדה לכבוש את בליטת אוריול, מצפון לבליטת קורסק,
ולחסל את הכוחות הגרמניים שהחזיקו בה. הבליטה, שנכבשה על ידי הצבא הגרמני כבר בסוף
1941, הוחזקה על ידי ארמיית הפאנצר השנייה והארמייה התשיעית מקבוצת ארמיות מרכז.
המתקפה הסובייטית תוכננה והוכנה היטב, והכוחות התוקפים הצליחו לפרוץ תוך זמן קצר
דרך מערך ההגנה הגרמני בגזרה המרכזית והצפונית של בליטת אוריול, ולהתקדם לכיוון
העיר אוריול. הארמייה התשיעית נאלצה לעצור באופן מיידי את המשך המתקפה שלה על בליטת
קורסק, והחלה להעביר במהירות את כוחותיה צפונה, כדי לתגבר את הכוחות הבולמים את
המתקפה הסובייטית החדשה. עד ה-15 ביולי השלימו הגרמנים את פינוי כוחותיהם מהשטח
שכבשו במהלך מתקפת הארמייה התשיעית וחזרו לעמדות המוצא שלהם. המשמעות המעשית של
סיום המתקפה הגרמנית בגזרה הצפונית של בליטת קורסק, הייתה אובדן הסיכוי להשיג את
יעדי מבצע מצודה ולהשלים את כיתור הכוחות הסובייטיים בשטח הבליטה. הזרוע הדרומית של
המתקפה הגרמנית נותרה תלויה באוויר.

הגורמים העיקריים לכישלון המתקפה של הארמייה התשיעית היו ההכנה הקפדנית של קרב
המגננה הסובייטי בצפון בליטת קורסק, והדרך בה ניהל קונסטנטין רוקוסובסקי מפקד החזית
המרכזית את המערכה. רוקוסובסקי הצליח לצפות במדויק היכן תונחת המתקפה הגרמנית, ודאג
לבצר היטב את האזור, שנועד לספוג את עיקר המהלומה הגרמנית, תוך שהוא מפנה לשם כוח
אדם וציוד מאזורים אחרים. הארמייה ה-13 שנשאה בעיקר עול המגננה, נדרשה להחזיק בחזית
צרה ברוחב 32 ק"מ בלבד, ותוגברה עד שכללה 12 דיווזיות רגלים (מתוכן 3 דיוויזיות
מוטסות), בסיוע יחידות טנקים, תותחים מתנייעים, ארטילריה ותותחי נ"ט. במהלך הקרב
הניע רוקוסובסקי במיומנות רבה את עתודותיו, והצליח לסכל את כל הניסיונות הגרמניים
לפרוץ את חזיתו. הפיקוד הסובייטי העריך, בטעות, שהמתקפה הגרמנית העיקרית תונחת
בצפון בליטת קורסק, ולכן העניק לחזית המרכזית עדיפות בהקצאת עתודות ומשאבים, אף על
פי שלארמייה התשיעית היו הרבה פחות כלי רכב משוריינים מאשר לכוחות הגרמנים שתקפו את
הגזרה שהוחזקה על ידי חזית וורונז' בדרום בליטת קורסק. בנוסף לכך, רוקוסובסקי ריכז
את עיקר כוחותיו באזור ההגנה הטקטי, בעומק עד 20 קילומטרים מקו החזית, על חשבון
החלשת כוחותיו באזורי ההגנה העמוקים יותר. גם כאשר נסוגו כוחותיו תחת לחץ המתקפה
הגרמנית, הנסיגה בוצעה בצורה איטית ומאורגנת, שלא איפשרה לכוחות הגרמניים להבקיע את
החזית הסובייטית.

אין בידינו נתונים מדויקים לגבי האבדות, שספגו הצדדים היריבים במהלך המתקפה הגרמנית
הכושלת על האגף הצפוני של בליטת קורסק (5 - 12 ביולי). לפי מקורות גרמניים הארמייה
התשיעית ספגה למעלה מ-20 אלף נפגעים, ו-647 טנקים ומשחיתי טנקים שלה נפגעו בדרגות
שונות של חומרה (143 מתוכם הושמדו לחלוטין). קיימת אי בהירות לגבי האבדות שספגו
כוחותיו של רוקוסובסקי במהלך הקרב. לפי מקורות סובייטיים שונים הן נעו בין 33 אלף
ל-90 אלף נפגעים. בנוסף לכך נפגעו/הושמדו 526 טנקים ותותחים מתנייעים סובייטיים .

במקביל למערכה הקרקעית בצפון בליטת קורסק, התנהלו קרבות אוויר קשים על השגת שליטה
אווירית בשמים מעל שדה הקרב, בהם השתתפו מאות מטוסי קרב מכל צד. אף אחד מהצדדים לא
הצליח להשיג עליונות אווירית מוחלטת, אך שניהם הצליחו לגרום אבדות ניכרות לכוחות
הקרקע של הצד שכנגד. צי האוויר השישי הגרמני טען, שבשלושת הימים הראשונים של
הלחימה, הפילו מטוסיו 386 מטוסים סובייטיים, ואיבדו רק 39 מטוסים, יחס אבדות של
10:1. אולם נוכח השיפור שחל באיכות המטוסים הסובייטיים, ובמערך הפיקוד והשליטה
שלהם, הטענות הגרמניות ביחס לאבדות הצד הסובייטי נראות מוגזמות ביותר.

קבוצת ארמיות דרום תקפה את האגף הדרומי של בליטת קורסק, שהוחזק על ידי חזית
וורונז', בפיקוד ניקולאי ואטוטין. הכוח התוקף כלל 1500-1700 כלי רכב משוריינים,
מתוכם 200 טנקים חדישים מדגם פאנצר סימן 5 פנתר וכ-100 טנקים מדגם פאנצר סימן 6
טיגר. שתי הארמיות שהשתתפו במתקפה (ארמיית הפאנצר הרביעית ופלגת הארמייה קמפף) כללו
10 דיוויזיות חי"ר, 5 דיוויזיות פאנצר ו-4 דיוויזיות פאנצרגרנדיר. שתי דיוויזיות
פאנצר נוספות נשמרו בעתודת קבוצת ארמיות דרום (אך לא הופעלו במהלך המתקפה הגרמנית).
הכוחות הגרמנים התוקפים נהנו מעדיפות מספרית ואיכותית ניכרת על הכוחות הסובייטיים
שניצבו מולם בשתי רצועות ההגנה הראשונות של חזית וורונז'.

בגזרה שהותקפה על ידי קבוצת ארמיות דרום היו לואטוטין שתי ארמיות בדרג הראשון
(ארמיית המשמר ה-6 וארמיית המשמר ה-7), ושתי ארמיות נוספות (הארמייה ה-69 וארמיית
הטנקים הראשונה) בדרג השני. עתודות החזית כללו שני קורפוסי טנקים וקורפוס חי"ר.
ארמית המשמר ה-6, שנשאה בעיקר נטל המתקפה הגרמנית, נדרשה להחזיק חזית שרוחבה 60 ק"מ
(כמעט פי שניים מרוחב החזית של הארמייה ה-13 בגזרה הצפונית) עם שבע דיוויזיות חי"ר
בלבד. הארמייה תוגברה אמנם ביחידות ארטילריה, נ"ט ושריון, אבל הייתה רחוקה מלהוות
יריב שקול לארמיית הפנצר הרביעית, שתקפה את חזיתה עם למעלה מאלף טנקים ותותחי סער.
המודיעין הסובייטי לא הצליח לחזות במדויק היכן תונחת המתקפה הגרמנית בדרום בליטת
קורסק, ולכן חלק גדול יחסית מהכוחות של חזית וורוניז' הוחזקו בעתודה, במרחב ההגנה
האופרטיבי, כדי שניתן יהיה להפנות אותם לתגבור הגזרות שיותקפו.

הטקטיקה בה נקט אריך פון מאנשטיין, מפקד קבוצת ארמיות דרום, במתקפה בגזרה הדרומית
של בליטת קורסק, הייתה שונה מהטקטיקה בה נקטה הארמייה התשיעית בצפון הבליטה. בין
השאר, מפני שכוח החי"ר שעמד לרשותו היה מצומצם יחסית. הוא לא השתמש בכוחות החי"ר
כדי לפלס דרך לדיווזיות הפאנצר, אלא תקף את מערך ההגנה הסובייטי באמצעות דיווזיות
הפאנצר והפאנצרגרנדיר שלו, כאשר יחידות החרמ"ש שלהן, שימשו כתחליף לכוחות החי"ר.
היחידות התוקפות השתמשו בטקטיקה הידועה בשם "פאנצר קייל" (טריז שריון). 7 מ-9
הדיוויזיות הניידות, שהשתתפו במתקפה, כללו פלוגת טנקי טיגר. פירוש הדבר היה שהשריון
הכבד ביותר - הטיגרים או הפנתרים- היוו את חוד הטריז המשוריין, בעקבותיהם נפרסו
הטנקים בעלי השריון הדק יותר (פאנצר סימן 3 ופאנצר סימן 4), ובבסיס הטריז נעו כוחות
החרמ"ש בנושאי גייסות משוריינים. בדרך זו הוטלה ההבקעה הראשונית על הטנקים בעלי
הכושר הרב ביותר להנחית ולספוג את המהלומות הקשות ביותר, ולפצח עמדות מבוצרות בקו
ההגנה הקדמי, כדי לאפשר לטנקים הפגיעים יותר ולכוחות החרמ"ש לתקוף את עמדות החי"ר
הסובייטי ולהשלים את הבקעת מערך ההגנה. בניגוד לטיגרים, רגימנט טנקי הפנתר (שתי
בריגדות שכללו כ-200 טנקים) הופעל באופן מרוכז, והועמד תחת פיקוד דיוויזיית העילית
גרוסדויטשלנד, שכללה יותר כלים משוריינים משתי דיוויזיות הפאנצר, שלחמו לצדה במסגרת
קורפוס הפאנצר ה-48, גם יחד.

המתקפה של קבוצת ארמיות דרום נפתחה ב-5 ביולי בשעה 05:00 במהלומה ארטילרית קצרה אך
מסיבית, שלוותה בתקיפות של מאות מפציצי צלילה על העמדות הסובייטיות. למרות העדיפות
המקומית הגדולה ממנה נהנו הכוחות התוקפים, ההתקדמות שהושגה ברוב הגזרות ביום הראשון
למתקפה הייתה מאכזבת. כוחות ההנדסה התקשו לטהר נתיבים בשדות המוקשים הצפופים,
וכתוצאה מכך נגרמו עיכובים ניכרים לכוחות התוקפים, וטנקים רבים הוצאו מכלל פעולה,
לפחות זמנית, לאחר שנפגעו ממוקשי נ"ט. בנוסף לכך, הכוחות התוקפים ספגו אבדות ניכרות
מאש הארטילריה ותותחי הנ"ט הסובייטיים.

בתום יום הלחימה הראשון הצליח קורפוס הפאנצר ה-48, שתקף באגף השמאלי של ארמיית
הפאנצר הרביעית, לחדור לעומק של 5-6 ק"מ בלבד. גשם כבד, שירד בלילה שקדם למתקפה,
הפך את הקרקע לבוצית ביותר והקשה על תנועת כלי הרכב הגלגליים. בנוסף לכך נתקלו
כוחות הקורפוס בהתנגדות סובייטית עזה, וספגו אבדות כבדות בשדות המוקשים. דיוויזיית
גרוסדויטשלנד ספגה את האבדות הכבדות ביותר. היא איבדה 25 טנקים ותותחי סער שנפגעו
ממוקשים, ורגימנט הפנתר (רגימנט הפאנצר ה-39) שסופח אליה, איבד 40 טנקים נוספים
כתוצאה ממוקשים ומאש נ"ט מרוכזת. הרגימנט נאלץ להיחלץ לאחור, לאחר שנתקע בלב שדות
מוקשים עמוקים.

גם ביום השני למתקפה לא הצליח קורפוס הפאנצר ה-48 להשיג התקדמות משמעותית. שבר ענן
גרם לעליית מפלס המים ביובל של נהר פנה שניצב בדרכו, והפך אותו למכשול נ"ט רציני,
עובדה שנוצלה היטב על ידי המגנים הסובייטיים. השריון הגרמני, שניסה לחצות את הנחל
הרחב והבוצי, ספג אבדות כבדות מאש בכינון ישיר של טנקים ותותחי נ"ט שהוצבו בגדה
הנגדית, ומאש הארטילריה הסובייטית. רק ב-7 ביולי התייבשה הקרקע די הצורך, כדי לאפשר
לקורפוס לצלוח את הנחל ולהמשיך בהתקדמותו.

גם קורפוס הפאנצר ה-3 מפלגת הארמייה קמפף לא הצליח להשיג התקדמות רבה. הקורפוס,
שמשימתו העיקרית הייתה להגן על האגף הימני של ארמיית הפאנצר הרביעית, תקף את הגזרה
שהוחזקה על ידי ארמיית המשמר ה-7, מדרום מזרח לעיר בלגורוד, בסיוע הקורפוס ה-11.
הוא הצליח אמנם לכבוש ראש גשר גדול בגדה המזרחית של נהר דונייץ הצפוני, אך המשך
התקדמותו מזרחה בכיוון קורוצ'ה נבלמה על ידי כוחות עתודה סובייטיים שהוטלו למערכה.
דיוויזיית הפאנצר ה-6 באגף הצפוני של הקורפוס, תקפה מראש גשר קטן מעבר לנהר
במיכאילובקה, אך נתקלה בשדות מוקשים צפופים ובאש ארטילרית מרוכזת, ספגה אבדות כבדות
ולא הצליחה להתקדם. מפקד הקורפוס נאלץ להעביר את הדיוויזיה דרומה, כדי לתגבר את
המתקפה המוצלחת יותר שערכו שתי הדיוויזיות האחרות של הקורפוס. כתוצאה מכך נוצר פער,
שהלך והתרחב בימים הבאים, בין כוחותיו של הות (ארמיית הפאנצר הרביעית), שתקפו צפונה
ממערב לבלגורוד, לבין כוחותיו של קמפף שתקפו לכיוון צפון מזרח. הפיקוד הסובייטי
מיהר לנצל את ההזדמנות כדי לתקוע טריז בין שתי הארמיות ולתקוף מהאגף את הכוחות
הגרמניים המתקדמים. התקפות הנגד הסובייטיות אילצו את קורפוס הפאנצר ה-3 ואת קורפוס
האס אס ה-2 לרתק כוחות ניכרים (כשליש מכוחם) להגנה על אגפיהם החשופים.

רק קורפוס הפאנצר אס אס ה-2 רב העוצמה, באגף הימני של ארמיית הפאנצר הרביעית, הצליח
להשיג התקדמות נאה ולהתקדם למעלה מ-15 ק"מ ביום הראשון למתקפה. הקורפוס, שכלל
450-500 טנקים ותותחי סער (כולל 40 טיגרים) תקף גזרה, שהוחזקה על ידי שני רגימנטים
סובייטיים שהשתייכו לשתי דיווזיות שונות, ולא התקשה להבקיע דרך רצועת ההגנה
הסובייטית הראשונה. אחד הגורמים המרכזיים להצלחה היחסית של הקורפוס הייתה, שפיקוד
הקורפוס מיקד את התקפתו בגזרה צרה, ושמר חלק גדול מכוחותיו בעתודה לצורך ניצול
הצלחות מקומיות, בעוד שני הקורפוסים התוקפים האחרים תקפו בחזית רחבה עם כל שלוש
הדיוויזיות שלהם בקו אחד, ולא הותירו לעצמם עתודות מבצעיות. במהלך היומיים הבאים
המשיך הקורפוס להתקדם במהירות יחסית, ובתום היום השלישי למתקפה (7 ביולי) חדרו
כוחותיו עד לעומק של 28 ק"מ, הבקיעו דרך שתי רצועות ההגנה הסובייטיות הראשונות,
והתקרבו לרצועת ההגנה השלישית.

כוחות השריון הגרמנים סבלו אבדות כבדות ביותר בימים הראשונים של המתקפה. דיוויזיית
גרוסדויטשלנד, למשל, דיווחה ב-10 ביולי, שנותרו לה רק 20 טנקים כשירים מתוך 118 בהם
פתחה את הקרב. קורפוס הפאנצר ה-48 דיווח באותו יום שנותרו לו רק 38 טנקי פנתר
כשירים לפעולה מתוך 200. קורפוס הפאנצר ה-3 דיווח ב-11 ביולי שנותרו לו כ-170 טנקים
ותותחי סער כשירים מתוך למעלה מ-400. אף על פי שחלק גדול מהטנקים שנפגעו לא הושמדו,
וחלקם הוחזרו לפעולה תוך מספר ימים, עדיין מדובר היה ביותר ממחצית הכלים המשוריינים
עימם פתחו הגרמנים את המערכה.

בצד השני, גם כוחות חזית וורונז' ספגו אבדות כבדות ביותר. ואטוטין הטיל את העתודות
המשוריינות שלו לקרב בשלב מוקדם של המערכה, בניסיון לעצור את ההתקדמות הגרמנית.
ארמיית הטנקים ה-1 וקורפוס המשמר המשוריין ה-5 תגברו את ארמיית המשמר ה-6 ותקפו את
יחידות ארמיית הפאנצר הרביעית, בעוד קורפוס המשמר המשוריין ה-2 וקורפוס הרגלים ה-35
מעתודות החזית תיגברו את ארמיית המשמר ה-7. כוחות השריון הסובייטיים תקפו שוב ושוב
את הכוחות הגרמניים המתקדמים, בניסיון לכבוש בחזרה עמדות שולטות, וספגו אבדות כבדות
מאוד מאש טנקים ותותחי הסער גרמניים (במיוחד מאש טנקי הטיגר, שתותחי ה-88 מ"מ שלהם
יכלו להשמיד את הטנקים הסובייטיים מטווח של עד 2 ק"מ) וכן מתקיפות מהאוויר של מטוסי
הלופטוואפה. כך למשל דיווח קורפוס הפאנצר אס אס ה-2 ב-7 ביולי, שבמהלך היום הושמדו
בגזרתו 125 טנקים סובייטיים, ולמחרת היום דיווח הקורפוס על השמדת 290 טנקים נוספים.
גם בהנחה, שהייתה הגזמה מסוימת בדיווחים הגרמניים לגבי אבדות הצד השני, ניתן ללמוד
מהם לגבי חומרת האבדות שספגו כוחות השריון הסובייטיים במהלך התקפות הנגד הכושלות
שלהם.

הפיקוד הסובייטי העליון, אשר חשש שכוחותיו של מאנשטיין יצליחו להבקיע דרך מערך
ההגנה של חזית וורונז', הורה כבר בליל 6/7 ביולי לחזית הערבה לשלוח שתיים מהארמיות
שלה (ארמיית הטנקים ה-5 וארמיית המשמר ה-5) כדי לסייע לכוחותיו המותשים של ואטוטין.
לאחר מסע מואץ של מאות ק"מ, הגיעו שתי הארמיות ב-9 ביולי לאזורי הערכות מאחרי חזיתו
של ואטוטין, והיו מוכנות לבלום את המשך ההתקדמות הגרמנית. בנוסף לכך, העביר הפיקוד
הסובייטי את ארמיית האוויר ה-17 מהחזית הדרום-מערבית, כדי לתגבר את הכוח האווירי של
חזית וורונז'.

לאחר שני ימי הלחימה הראשונים הואט מאוד קצב ההתקדמות של כוחות קבוצת ארמיות דרום.
במרכז הבליטה הגרמנית נבלמה התקדמות קורפוס הפאנצר אס אס ה-2 כמעט לחלוטין לאחר
שנתקל בכוחות הדרג השני של חזית וורונז'. כוחות הקורפוס ספגו שורת התקפות נגד של
כוחות השריון הסובייטיים, ונאלצו לעבור למגננה. באגף השמאלי הצליח קורפוס הפאנצר
ה-48 לאחר מאמצים רבים להתקדם לעומק של 15 ק"מ ברצועה שרוחבה 25 ק"מ, ולטהר את השטח
שנכבש מכוחות סובייטיים, אולם עדיין לא השלים את הבקעת מרחב ההגנה הטקטי הסובייטי.
נסיגת הכוחות הסובייטיים התבצעה באופן איטי ומסודר, ויחידות הנדסה שעבדו בלילות,
הטמינו כ-55 אלף מוקשים חדשים בנתיבי ההתקדמות המשוערים של הכוחות הגרמניים.

ב-9 ביולי בלילה הורו מפקד קבוצת ארמיות דרום, אריך פון מאנשטיין, והרמן הות, מפקד
ארמיית הפאנצר הרביעית לכוחותיהם לחדש את המתקפה במטרה להשלים את הבקעת מערך ההגנה
הסובייטי, ולפרוץ אל אזורי העורף של הכוחות הסובייטיים המגנים על בליטת קורסק.
הפיקוד הגרמני לא היה מודע להימצאות שתי ארמיות מחזית הערבה מאחרי חזיתו של
ואטוטין, ולכן העריך שהמתקפה הגרמנית החדשה לא צפויה להיתקל בהתנגדות משמעותית מצד
כוחות שריון סובייטיים . דיוויזיית טוטנקופף, באגף השמאלי של קורפוס הפאנצר אס אס
ה-2, בסיוע דיוויזיית הפאנצר ה-11 מקורפוס הפאנצר ה-48, נועדו לצלוח את נהר פסל,
ולנוע צפונה בכיוון אובויאן וקורסק. במקביל נועדו דיוויזיות הס"ס לייבשטנדרטה ודאס
רייך לתקוף בכיוון צפון מזרח במטרה להשתלט על צומת מסילות הברזל בפרוחורובקה,
בפיתחה שבין נהר דונייץ לנהר פסל.

בשעות הערב של ה-10 ביולי הצליחה דיווזית טוטנקופף לצלוח את נהר פסל ולהקים ראש גשר
בגדה הצפונית של הנהר. ממזרח לה הצליחה דיוויזיית לייבשטנדרטה, לאחר יומיים של
התקדמות איטית, להגיע בשעות הערב של ה-11 ביולי עד מרחק קצר מפרוחורובקה, כ-35 ק"מ
מנקודת ההתחלה של המתקפה הגרמנית. במקביל להתקדמות ארמיית הפאנצר הרביעית חידשה גם
פלגת הארמייה קמפף את התקדמותה באגף הגרמני הימני, במטרה לסייע להתקפת קורפוס
הפאנצר אס אס ה-2. היא העבירה את שלוש הדיוויזיות של קורפוס הפאנצר ה-3 לאגף הצפוני
של ראש הגשר שכבשה בגדה המזרחית של הדונייץ, וכוחות הקורפוס תקפו צפונה במקביל לנהר
דונייץ הצפוני בצד המזרחי של הנהר, והצליחו לחדור לעומק מרחב ההגנה האופרטיבי
הסובייטי. ב-11 ביולי הואצה התקדמות הקורפוס וכוחותיו גמאו 15 ק"מ במהלך היום. ב-12
ביולי עם שחר כבשה דיוויזיית הפאנצר ה-6 ראש גשר בגדה המערבית של הדונייץ, ויצרה
איום על האגף המזרחי של הכוחות הסובייטיים שניצבו מול ארמיית הפאנצר הרביעית. ב-12
ביולי היו הכוחות הגרמניים אמורים להמשיך במתקפה במגמה להשלים את הבקעת מערך ההגנה
של חזית וורונז'.

האיום שיצרה ההתקדמות הגרמנית המחודשת על יציבות החזית הסובייטית בדרום בליטת
קורסק, והחשש מפני כיתור כוחות חזית וורונז' מעורפם, אילצו את הפיקוד הסובייטי
להגיב במהירות. הוא החליט שהגיעה העת להטיל למערכה את שתי הארמיות הרעננות מחזית
הערבה, שנשמרו עד אז בעתודה מאחרי חזיתו של ואטוטין. ארמיית הטנקים ה-5 וארמיית
המשמר ה-5 ביחד עם הארמייה ה-69, ארמיית הטנקים ה-1 וארמיית המשמר ה-6 מחזית
וורונז' נועדו להנחית מתקפת נגד סימולטנית על הכוחות הגרמנים, במטרה לעצור את
התקדמותם ולהשמיד את הכוחות שחדרו לעומק מערך ההגנה הסובייטי. ארמיית הטנקים ה-5
בסיוע חלק מיחידות ארמיית המשמר ה-5 נועדה לתקוף את קורפוס הפאנצר אס אס ה-2, בעוד
הארמייה ה-69 תוקפת את קורפוס הפאנצר ה-3, וארמיית הטנקים ה-1 בסיוע ארמיית המשמר
ה-6 תוקפים את קורפוס הפאנצר ה-48. החשיבות שייחס סטלין לבלימת המתקפה הגרמנית
ולמתקפת הנגד הסובייטית הייתה גדולה כל כך, עד שהוא הורה לשני המפקדים הבכירים של
הצבא האדום, ז'וקוב וואסילבסקי, לטוס לגזרת פרוחורובקה, כדי לתאם באופן אישי את
המבצעים של הכוחות הסובייטיים באזור.

ב-12 ביולי נערך באזור פרוחורובקה אחד מקרבות השריון הגדולים בהיסטוריה. לפי תיאור
הקרב במקורות הסובייטיים, שעליהם הסתמכו רוב המחקרים שעסקו בקרב (כולל המחקרים
המערביים) עד לפני כעשור, השתתפו בקרב כ-850 טנקים סובייטיים, מולם התייצבו 500-600
טנקים גרמניים, כל הטנקים שנותרו לארמיית הפאנצר הרביעית. הקרב תואר כקרב היתקלות
קלאסי בין שני כוחות משוריינים גדולים, שהסתיים ללא הכרעה. שני הצדדים היריבים
איבדו מאות טנקים במהלך הקרב, אך האבדות הכבדות שספגו כוחות השריון הגרמניים סתמו
את הגולל על התקווה, שעוד נותרה לפיקוד הגרמני, להשיג הכרעה צבאית במערכה על בליטת
קורסק.

מחקרים עדכניים על קרב פרוחורובקה, המסתמכים בעיקר על מקורות גרמניים שנחשפו
לאחרונה, מעלים תמונה שונה לחלוטין על מה שהתרחש בו. היקף הכוחות שהשתתפו בקרב,
לפחות מהצד הגרמני, היה קטן בהרבה ממה שהיה מקובל לחשוב, והחשיבות שיוחסה לתוצאותיו
הייתה מוגזמת. למעשה, לא מדובר על קרב אחד, אלא על מספר קרבות שהתנהלו במקביל לאורך
גזרה רחבה למדי. הכוח העיקרי שנטל חלק בקרב מהצד הגרמני היה קורפוס הפאנצר אס אס
ה-2. הוא כלל פחות מ-300 טנקים ותותחי סער כשירים לתנועה, שרבים מהם תוקנו באופן
חפוז לאחר שנפגעו במהלך הלחימה. מולו עמדה ארמיית הטנקים ה-5 המתוגברת, שכללה למעלה
מ-800 טנקים ותותחים מתנייעים, מתוכם כ-650 נטלו חלק בלחימה באזור פרוחורובקה (חלק
מיחידות הארמייה הופנו מזרחה, כדי לבלום את התקדמות יחידות קורפוס הפאנצר ה-3, שחצו
את הדונייץ).

הקרב העיקרי התנהל סביב פרוחורובקה, שם תקפו שני קורפוסים משוריינים מארמיית הטנקים
ה-5, שכללו כ-400 טנקים ותותחים מתנייעים, את דיוויזיית הוואפן אס אס לייבשטנדרטה.
המתקפה הסובייטית החלה זמן קצר אחרי עלות השחר, הפתיעה את הגרמנים שעסקו עדיין
בהתארגנות לקראת המשך המתקפה המתוכננת שלהם, ואילצה אותם לעבור למגננה. במקביל תקפו
כוחות משני קורפוסי טנקים נוספים של ארמיית הטנקים ה-5 את דיוויזיית דאס רייך שהגנה
על האגף הימני של קורפוס הפאנצר אס אס ה-2. דיוויזיית טוטנקופף באגף השמאלי של
הקורפוס, ניהלה קרב קשה נגד כוחות מארמיית המשמר ה-5.

רמת התיאום בין כוחות הקרקע והאוויר של הצבא האדום הייתה גרועה, ובנוסף לכך כוחות
האוויר שסייעו לכוחות הסובייטיים בגזרה הדרומית של בליטת קורסק, ארמיות האוויר ה-2
וה-17, התרכזו בעיקר בסיוע לפעילות ההתקפית בגזרת קורפוס הפאנצר ה-48, ולכן לא נתנו
חיפוי מספק למתקפה של ארמיית הטנקים ה-5 על קורפוס הפאנצר אס אס ה-2. כוחות
הלופטוואפה, ששלטו בשמיים מעל אזור פרוחורובקה, תקפו את ריכוזי השריון הסובייטי,
שנחשפו בשטח הפתוח, וגרמו להם אבדות כבדות. בנוסף לכך חלק מהכוחות התוקפים נתקלו
בדרכם בתעלת נ"ט עמוקה, שעיכבה את התקדמותם, ונחשפו לאש נ"ט גרמנית בעודם מנסים
למצוא דרך לעקוף/לחצות אותה. ההתקפות כוחות השריון הסובייטי היו כה עזות, עד שבמספר
מקרים הצליחו טנקים שלהם לחדור דרך הקווים הגרמניים, ולתקוף את עמדות הארטילריה
בעורפם, לפני שנהדפו לאחור. הלחימה התנהלה לעתים בטווחים קרובים מאוד. בסופו של דבר
נהדפו כל ההתקפות הסובייטיות לאחר לחימה עזה, ולקראת ערב נסוגו שני הצדדים לעמדות
המוצא שלהם, כדי להתארגן מחדש.

אבדות הצדדים היריבים במהלך הקרב נותרו שנויות במחלוקת. נראה שהמספר האמיתי של
הכלים המשוריינים שנפגעו במהלכו קרוב יותר להערכות הממעיטות. ארמיית הטנקים ה-5
ספגה אבדות כבדות. 300-350 מהטנקים שלה נפגעו, מתוכם כ-200 הושמדו לחלוטין, והיא
ספגה כ-5500 נפגעים. קורפוס הטנקים ה-29 איבד כ-70 אחוז ממצבת הטנקים שלו במהלך יום
הלחימה. אבדות קורפוס הס"ס ה-2 היו קלות יחסית, ולפי מקורות גרמניים לא עלו על
60-80 טנקים ותותחי סער שנפגעו, מתוכם רק כלים בודדים הושמדו לחלוטין וכ-850
נפגעים. שדה הקרב נותר בשליטת הגרמנים, עובדה שאיפשרה להם לחלץ ולתקן חלק ניכר
מהכלים המשוריינים שנפגעו במהלכו.

תוצאות הקרב לא היו חד משמעיות. כוחות הצבא האדום הצליחו אמנם לעצור את המשך
ההתקדמות הגרמנית לכיוון פרוחורובקה, אך הם עצמם לא הצליחו להגיע להישגים כלשהם,
ומתקפת הנגד הכושלת שלהם עלתה להם במחיר כבד. ייתכן שהפיקוד הסובייטי יכול היה
לעשות שימוש נכון יותר בארמיית הטנקים הרעננה שעמדה לרשותו, שנפגעה קשות במהלך
הקרב. ניתן לומר שהקרב הסתיים בניצחון טקטי גרמני, ובתיקו אסטרטגי, אולם הוא שיכנע
את הפיקוד הגרמני, שלרשות הצבא הסובייטי עומדות עדיין עתודות משוריינות רבות עוצמה
באזור בליטת קורסק, ושלקבוצת ארמיות דרום אין יכולת להשיג הכרעה במערכה, ובכך אולי
טמונה חשיבותו העיקרית.

ב-13 ביולי הורה ואטוטין לכוחותיו לעבור למגננה, והגרמנים ניסו לחדש את התקדמותם
לכיוון פרוחורובקה, אך נבלמו על ידי כוחות סובייטיים חזקים. מאנשטיין ויתר על
כוונתו המקורית לפרוץ את החזית הסובייטית ולהגיע לקורסק, והחליט להתרכז בניסיון
למשוך לקרב את העתודות הניידות הסובייטיות, במטרה לשחוק אותן ולגרום להן אבדות, שלא
יאפשרו לצבא האדום לפתוח במתקפה גדולה חדשה נגד הכוחות הגרמניים בחזית המזרחית.
ההישג הגרמני המשמעותי ביותר במהלך הימים הבאים (13 - 15 ביולי) היה החבירה של
כוחות ארמיית הפאנצר הרביעית עם קורפוס הפאנצר ה-3 מפלגת הארמייה קמפף ב-15 ביולי.
סגירת הפער בין שתי הארמיות, לאחר לחימה קשה שארכה שלושה ימים, שיחררה לפעולה כוחות
גרמניים חזקים, שרותקו קודם לכן להגנה על אגפיהם, אך לא הצליחה לגרום לכיתור כוחות
סובייטיים משמעותיים. פיקוד קבוצת ארמיות דרום הגיע למסקנה, שלא ניתן יהיה לפרוץ את
מערך ההגנה הסובייטי, ללא תגבור משמעותי של הכוחות התוקפים באמצעות כוחות עתודה,
כוחות שלא עמדו לרשותו. כוחן של היחידות הגרמניות התוקפות הותש כמעט לחלוטין.
לארמיית הפאנצר הרביעית נותרו פחות ממחצית כלי הרכב המשוריינים איתם פתחה בקרב,
ואילו העתודות הסובייטיות נראו כבלתי נידלות. בנוסף לכך, כוחות סובייטיים חזקים
תקפו את שני האגפים של הבליטה, שיצרה המתקפה הגרמנית בחזית הסובייטית.

ב-17 ביולי הורה היטלר לקבוצת ארמיות דרום לסגת חזרה לעמדות המוצא שלה בעקבות מתקפה
סובייטית חדשה שהחלה באותו יום על עמדות הארמייה השישית וארמיית הפאנצר הראשונה בקו
נהר מיוס, מדרום לבליטת קורסק. המתקפה הסובייטית ריתקה את העתודות המועטות שנותרו
לקבוצת ארמיות דרום, ואילצה את מאנשטיין להעביר במהירות חלק מדיוויזיות הפאנצר שלו
מבליטת קורסק דרומה, כדי לסייע בבלימת המתקפה החדשה. הנסיגה הגרמנית מהשטח שנכבש
בבליטת קורסק התבצעה בצורה איטית ומסודרת, תוך ניהול קרבות מאסף עזים נגד הכוחות
הסובייטיים, שגם הם היו מותשים מהלחימה הקשה. רק ב-23 ביולי השלימו הגרמנים את
נסיגתם לקו בו החזיקו ב-4 ביולי 1943.

ב-10 ביולי, בעוד המתקפה הגרמנית על בליטת קורסק בעיצומה, נחתו כוחות אמריקאים
ובריטים בסיציליה במסגרת "מבצע האסקי". ב-13 ביולי זימן היטלר למפקדתו את מפקדי שתי
קבוצות הארמיות שהשתתפו במתקפה, גינטר פון קלוגה ואריך פון מאנשטיין, והודיע להם
שהוא מתכוון לבטל את המשך מבצע מצודה, משום שהוא זקוק לעתודות זמינות למקרה שאיטליה
תוצא מהמלחמה כתוצאה מהנחיתה בסיציליה. קלוגה הסכים איתו, שאי אפשר להמשיך במבצע
במצב שנוצר (כזכור, הצבא האדום החל במתקפת נגד בגזרתו יום קודם לכן), אולם
מאנשטיין, מפקד הזרוע הדרומית של המבצע, טען שאסור להפסיק את המבצע לפני שיובסו
העתודות הניידות שהטילו הסובייטים למערכה בגזרתו. היטלר לא קיבל את דעתו, אך אישר
לו לדחות את נסיגת כוחותיו במספר ימים.

יש הרואים בשימוש שעשה היטלר בנחיתה בסיציליה תירוץ, שאיפשר לו לבטל את המשך מבצע
מצודה מבלי להודות בכישלון המתקפה הגרמנית. הם טוענים שב-13 ביולי כבר היה ברור שלא
ניתן להשיג את יעדי המבצע, ולכן לא היה טעם להמשיך במתקפה בבליטת קורסק, שגם כך
עלתה לצבא הגרמני במחיר יקר מאוד. הזרוע הצפונית של מתקפת המלקחיים הגרמנית כבר לא
הייתה קיימת למעשה, והצבא האדום כבר החל במתקפת הנגד שלו מצפון לבליטה. בגזרה
הדרומית, נכשלו כל מאמצי הכוחות הגרמניים לפרוץ דרך מערך ההגנה הסובייטי העמוק,
וניסיון להמשיך בהתקפה רק היה גורם לאבדות נוספות ללא תועלת.

לאחר בלימת המתקפה הגרמנית על בליטת קורסק, עבר הצבא הסובייטי למתקפה, בהתאם
לתוכניות שהוכנו מראש על ידי הסטאבקה. מצפון לבליטת קורסק, החלה המתקפה הסובייטית
(מבצע קוטוזוב) כבר ב-12 ביולי, בהשתתפות חזית בריאנסק והאגף המערבי של החזית
המערבית. לאחר פריצת קו הביצורים הגרמני, התקדמו כוחות החזית המערבית במהירות
מכיוון צפון, ואיימו לכתר את הכוחות הגרמניים בבליטת אוריול. אולם ארמיית הפאנצר
השנייה והארמייה התשיעית הצליחו להיערך מחדש ולבלום את התקדמות הטנקים הסובייטיים
בסיוע מסיבי של חיל האוויר הגרמני. התקדמות כוחות הצבא האדום הואטה, ולא עלתה על
מספר קילומטרים ליום. העיר אוריול נכבשה רק ב-5 באוגוסט, וב-18 באוגוסט השלים הצבא
הגרמני את נסיגתו מבליטת אוריול, וקו החזית התייצב כ-25 ק"מ ממזרח לבריאנסק.

לפי תוכנית הפיקוד הסובייטי העליון, המתקפות מצפון ומדרום לבליטת קורסק נועדו
להתבצע בעת ובעונה אחת. אולם שתי החזיתות, שנועדו לבצע את ההתקפה בדרום - חזית
וורונז' וחזית הערבה - ספגו אבדות כבדות במהלך הדיפת המתקפה של קבוצת ארמיות דרום
על בליטת קורסק. ז'וקוב וואסילבסקי שיכנעו את סטלין לדחות את פתיחת מבצע רומיאנצב
במספר שבועות, כדי לאפשר לשתי החזיתות להשלים את אבדותיהם, ולהכין את המתקפה בצורה
אופטימלית. צפיפות הארטילריה בגזרה בה הונחתה המהלומה הסובייטית העיקרית הייתה חסרת
תקדים, והגיעה ל-250 קני ארטילריה לק"מ של חזית. כאשר נפתחה לבסוף המתקפה הסובייטית
ב-3 באוגוסט, הצליחו הכוחות הסובייטיים להבקיע את מערך ההגנה הגרמני כבר ביום
הראשון למתקפה. חזית הערבה כבשה את העיר בלגורוד ב-5 באוגוסט וכוחותיה התקדמו דרומה
לאורך הכביש לחרקוב, בעוד חזית וורונז', שתקפה ממערב לה, התקדמה במהירות לכיוון
דרום ודרום מזרח וכבשה את העיר בוגודוכוב ב-7 באוגוסט. הכוחות הסובייטיים הגיעו עד
למרחק קצר מחרקוב, ואיימו לכתר את הכוחות הגרמניים שהחזיקו בעיר. בשלב זה הנחיתה
קבוצת ארמיות דרום שורת התקפות נגד חזקות על ראשי החץ הסובייטיים ממזרח לחרקוב.
כוחות חזית וורונז' נאלצו לסגת במספר גזרות, אך לאחר שקיבלו תגבורות, הצליחו לבלום
את המתקפה הגרמנית, ולחדש את התקדמותם. ב-23 באוגוסט שוחררה חרקוב לאחר קרבות קשים
והחזית התייצבה מדרום לעיר ועל קו נהר פסל במערב. בהיסטוריוגפיה הסובייטית מסמן
תאריך זה את נקודת הסיום של המערכה סביב בליטת קורסק.

הצבא הגרמני בחזית המזרחית, נחלש מאוד בעקבות האבדות שספג במהלך קרב קורסק,
והמתקפות הסובייטיות שבאו בעקבותיו. כתוצאה מכך נאלץ הפיקוד הגרמני להורות על נסיגה
כללית לקו נהר הדנייפר, תוך ניהול קרבות מאסף, בתקווה שיוכל להקים קו הגנה "בלתי
עביר" בגדה המערבית של הנהר. כוחות הצבא האדום, התקדמו בחזית רחבה מסמולנסק בצפון
עד לים אזוב בדרום, ועד סוף ספטמבר 1943 הגיעו לקו נהר הדנייפר כמעט לכל אורכו, ואף
הצליחו לתפוס מספר רב של ראשי גשר מעבר לנהר. בראשית נובמבר הצליחה החזית
האוקראינית הראשונה, בפיקודו של ואטוטין, לפרוץ מראש גשר מצפון לקייב ולכבוש את
העיר ב-6 בנובמבר. עד סוף השנה הצליח הצבא הסובייטי לשחרר את כל שטח אוקראינה ממזרח
לנהר הדנייפר, ולהשתלט על שטחים נרחבים בגדה המערבית של הנהר. בפעם הראשונה מאז
תחילת המלחמה נגד גרמניה הנאצית, הוכיח הצבא הסובייטי את יכולתו לנהל מתקפה רחבת
היקף בכל עונות השנה (ולא רק בחורף), ולהתמודד בהצלחה עם התקפות הנגד של הכוחות
הניידים הגרמניים.

בקיץ 1943 כבר נטה מאזן הכוחות האסטרטגי במלחמה בחזית המזרחית באופן ברור לרעת
גרמניה הנאצית. הגורמים העיקריים לכך היו הגידול העצום בתפוקת תעשיית הנשק
הסובייטית, החל מהמחצית השנייה של 1942, והצלחתה לייצר עשרות אלפי טנקים ומטוסים
מדגמים משופרים בשנה, ביחד עם הכורח של גרמניה להעביר יותר ויותר כוחות (בעיקר
יחידות לופטוואפה) מהחזית המזרחית, כדי להתמודד עם האיום הגובר מצד בעלות הברית
המערביות (בריטניה וארצות הברית). המתקפה הגרמנית בקיץ 1943 הייתה ההזדמנות האחרונה
של גרמניה הנאצית לשנות את מאזן הכוחות האסטרטגי בחזית המזרחית לטובתה. הזדמנות זו
הוחמצה. הצבא הגרמני לא היה מסוגל לפצות על האבדות שספג במהלך המערכה סביב בליטת
קורסק, ואילו עוצמתו של הצבא הסובייטי הלכה וגברה ככל שחלף הזמן. מכאן ואילך נאלץ
הצבא הגרמני בחזית המזרחית לעבור למגננה, והיוזמה האסטרטגית עברה לידי הצבא
הסובייטי, שלא שמט אותה עד לסיום המלחמה. המתקפה על בליטת קורסק הייתה המתקפה
הגדולה האחרונה שערך הוורמאכט בחזית המזרחית.

מפקד קבוצת ארמיות דרום, אריך פון מאנשטיין, טען שהמערכה בבליטת קורסק הסתיימה ללא
הכרעה, משום שאף על פי שהגרמנים נאלצו לסגת, ולא הצליחו להשיג את יעדיהם, הם הצליחו
לגרום אבדות קשות לעתודות הניידות הסובייטיות, שהוטלו למערכה. בראיה צרה, ניתן לומר
שהוא צדק. הצבא הגרמני לא הובס בקרב קורסק, והאבדות שספגו כוחות הצבא האדום במהלך
הקרב, עלו במידה ניכרת על אבדות הצד הגרמני. אולם תוך זמן קצר נוכח מאנשטיין
בטעותו, ובתוצאות הרות האסון של האבדות שספגו כוחותיו הניידים במהלך המתקפה על
בליטת קורסק. הצבא הסובייטי לא התקשה להשלים את אבדותיו בטנקים, ועדיין עמדו לרשותו
עתודות משוריינות חזקות. פחות משבועיים לאחר סיום המתקפה הגרמנית, הותקפה קבוצת
ארמיות דרום על ידי כוחות סובייטיים עדיפים, שכללו גם מספר ארמיות טנקים, והעתודות
הניידות שנותרו למאנשטיין לא היו מסוגלות לבלום את מתקפת הנגד הסובייטית.

במהלך קרב קורסק הצליח הצבא הסובייטי, בפעם הראשונה מאז פתיחת המלחמה נגד גרמניה
הנאצית, להתמודד בהצלחה נגד מתקפה גרמנית גדולה, שנערכה בתנאי קרקע ומזג אוויר
נוחים יחסית לכוח התוקף, ולמצוא תשובה לטקטיקת הבליצקריג הגרמנית. אף על פי שהכוח
הגרמני התוקף כלל כמחצית מהטנקים וכ-60 אחוז מהמטוסים, שעמדו לרשות הצבא הגרמני
בחזית המזרחית, וצויד בכלי הנשק מהדגמים החדישים ביותר, הוא לא הצליח להבקיע את
מערך ההגנה הסובייטי העמוק, וההתקדמות המרבית שהשיג, לא עלתה על 35 קילומטרים.

ב. תוכנית המערכה, שהוכנה על ידי הפיקוד הסובייטי העליון, יצרה תנאים אופטימליים
להדיפת המתקפה הגרמנית עבור כוחות הצבא האדום בבליטת קורסק. הפיקוד הסובייטי העריך
כמעט במדויק את תוכנית המתקפה הגרמנית, ואת הגזרות הצפויות לספוג את עיקר המהלומה
הגרמנית, וערך את כוחותיו בהתאם. ההכנות הסובייטיות כללו יצירת מערך הגנה מבוצר
לעומק בשטח בליטת קורסק, תיגבור שתי החזיתות שהגנו על הבליטה ביחידות שריון,
ארטילריה וחיל אוויר מעתודות הפיקוד העליון, והכנת עתודה אופרטיבית חזקה (חזית
הערבה) שהוצבה מאחרי הבליטה, במטרה להתערב במערכה בעת הצורך. ניתן לומר שקרב קורסק
היה הקרב המתוכנן הגדול בהיסטוריה. כל הכוחות הסובייטיים בשטח הבליטה ידעו מהן
המשימות המוטלות עליהם, תירגלו אותן, והתכוננו מראש לכל התרחישים האפשריים.

ג. הגידול המרשים בעוצמת האש של יחידות הצבא הסובייטי, ביחד עם הגדלת הכמות ושיפור
האיכות של כלי הנשק הכבדים שעמדו לרשותו, והשיפורים הארגוניים הרבים שבוצעו במסגרתו
בשנה שקדמה לקרב קורסק, איפשרו לצבא הסובייטי להתמודד בפעם הראשונה בתנאים שווים
פחות או יותר מול מכונת המלחמה הנאצית. הפיקוד הסובייטי הצליח לרכז לקראת קרב קורסק
כ-5000 טנקים ולמעלה מ-3000 מטוסים בשלוש החזיתות, שנועדו להשתתף במערכה. לשם
השוואה, לקראת מתקפת הנגד בסטלינגרד בנובמבר 1942 הצליח הפיקוד הסובייטי לרכז לא
יותר מאלף טנקים.

קשה לתת הערכה מדויקת של אבדות הצדדים היריבים במהלך קרב קורסק. ראשית, יש בעיה של
קביעת התיחום בזמן ובמרחב של הקרב. בברית המועצות המונח "קרב קורסק" מתייחס לא רק
למתקפה הגרמנית על בליטת קורסק, אלא גם למתקפות הסובייטיות שנערכו בעקבותיה מצפון
ומדרום לבליטה - מבצע קוטוזוב ומבצע רומיאנצב - ולפרק הזמן שבין 4 ביולי ל-23
באוגוסט 1943. הגרמנים, לעומת זאת, מתייחסים רק לפרק הזמן בו נמצאו כוחותיהם (לפחות
קבוצת ארמיות דרום) במתקפה (4 - 16 ביולי), אף על פי שנסיגת כוחותיו של מאנשטיין
מבליטת קורסק הסתיימה רק ב-23 ביולי. שנית, הנתונים לגבי אבדות הצבא האדום
והוורמאכט במהלך הקרב אינם חד משמעיים, ולכן קיימות מחלוקות בין החוקרים השונים של
הקרב, הן במערב והן בברית המועצות לשעבר, לגבי חומרת האבדות של הצדדים היריבים.

ההערכות ביחס לאבדות הצד הסובייטי במהלך הקרב בשטח בליטת קורסק (4 - 23 ביולי) נעות
בין 178 ל-235 אלף נפגעים (הרוגים, פצועים ונעדרים, כולל שבויים). אבדות הצבא האדום
בציוד כללו 1,600-1,900 טנקים ותותחים מתנייעים, ו-459-1,000 מטוסים. ההערכות ביחס
לאבדות הצד הגרמני בימים 4 - 16 ביולי (השלב ההתקפי של קרב קורסק) הן 50-57 אלף
נפגעים, 252-323 טנקים ותותחי סער שהושמדו לחלוטין, ו-159 מטוסים שהופלו.

לפי המקורות הגרמניים, ב-13 ביולי מספר הטנקים ותותחי הסער המבצעיים בשלוש הארמיות,
שהשתתפו במתקפה, ירד ב-1,612 בהשוואה למספר הכלים המשוריינים שעמדו לרשותן ב-4
ביולי, ערב פתיחת קרב קורסק. כלומר, למעלה מ-60 אחוז מהכלים המשוריינים הגרמניים
נפגעו במהלך תשעת הימים הראשונים של הקרב. יש לזכור, שמספר זה אינו כולל כלים רבים,
שנפגעו קלות ותוקנו במהלך הקרב, וכן תגבורות שנשלחו לכוחות התוקפים במהלך הקרב.
הגרמנים מודים, ש-323 כלים משוריינים שלהם הושמדו לחלוטין, אך אינם מספקים נתונים
לגבי גורלם של יתר הכלים, שנפגעו בדרגות שונות של חומרה. סביר להניח, שחלקם הוחזרו
לשרות מבצעי תוך פרק זמן קצר יחסית, אך מאות טנקים ותותחי סער הוצאו מקו החזית
והושבתו למשך חודשים ארוכים לצורך תיקונים. עובדה זו משתקפת בירידה החדה, שחלה
באחוז הטנקים ותותחי הסער הכשירים לשירות בחזית המזרחית החל מיולי 1943. יש לזכור
גם ששדה הקרב נותר בסופו של דבר בשליטה סובייטית לאחר נסיגת הכוחות הגרמניים מבליטת
קורסק, ולכן הצבא האדום יכול היה לחלץ ולתקן לא מעט טנקים, שנפגעו במהלך הלחימה,
בעוד הגרמנים נאלצו לנטוש מאחור כלים משוריינים, שנפגעו באופן קשה.

ראיה נוספת לחומרת האבדות שספגו הכוחות הממונעים הגרמנים במהלך קרב קורסק ניתן
למצוא בעובדה, שכאשר הצבא הסובייטי עבר להתקפה מצפון ומדרום לבליטת קורסק, זמן קצר
לאחר מכן, הכוחות הניידים שנותרו לקבוצת ארמיות מרכז ולקבוצת ארמיות דרום לא היו
מסוגלים לבלום את המתקפות הסובייטיות, ולעבור למתקפת נגד (כפי שעשו פעמים רבות
בעבר), והפיקוד הגרמני נאלץ להורות על נסיגה כללית של כוחותיו לקו הדנייפר.



https://he.wikipedia.org/wiki/%D7%A6%27%D7%9C%D7%A1%D7%99_(%D7%9B%D7%93%D7%95%D7%A8%D7%92%D7%9C)

מועדון הכדורגל צ'לסי (באנגלית: Chelsea Football Club), הידוע בכינוי "The Blues"
(הכחולים), היא קבוצת כדורגל אנגלית ממערב לונדון. הקבוצה הוקמה ב-10 במרץ 1905,
ולאורך רוב שנות קיומה שיחקה בליגה הבכירה של הכדורגל האנגלי (כיום הפרמייר ליג).
צ'לסי זכתה בחמש אליפויות, שבע פעמים בגביע ה-FA, חמש פעמים בגביע הליגה, פעמיים
בגביע המחזיקות, פעם בגביע ליגת האלופות ופעם אחת בגביע הליגה האירופית. הקבוצה
זכתה באליפות הראשונה בתולדותיה ב-1955. היא ניצחה במספר טורנירי גביע בשנות ה-60
ובשנות ה-70, אך לאחר מכן לא זכתה באף תואר עד 1997. העשור הראשון של המאה ה-21 הוא
המוצלח ביותר בהיסטוריה של צ'לסי, ששיאיו היו שלוש אליפויות הפרמייר ליג 2005, 2006
ו-2010, והעפלה לגמר ליגת האלופות 2008. בשנת 2012 זכתה הקבוצה לראשונה בתולדותיה
בליגת האלופות, לאחר שגברה על באיירן מינכן בדו-קרב פנדלים.

הקבוצה עורכת את משחקי הבית שלה באצטדיון סטמפורד ברידג' שבפולהאם, המכיל 42,500
מקומות. צ'לסי שיחקה באצטדיון זה מיום הקמתה. למרות שם הקבוצה היא ממוקמת בסמוך
לגבול של הרובע המלכותי קנזינגטון וצ'לסי, הנמצא בהאמרסמית' ופולהאם. בשנת 2003
נרכשה הקבוצה על ידי המיליארדר הרוסי רומן אברמוביץ'.

מדי הבית הקבועים של צ'לסי מורכבים מחולצות ומכנסיים בצבע כחול, ביחד עם גרביים
לבנים. סמל המועדון השתנה פעמים אחדות בניסיון להופכו ליותר מודרני או למתג אותו;
הסמל הנוכחי, שבו אריה המחזיק מטה, הוא גרסה מעובדת של הסמל שאומץ בשנות ה-50‏.
בעונת 2011/2012 נכחו במשחקי הבית של הקבוצה 41,478 צופים בממוצע, דבר המציב אותה
במקום השישי בפרמייר ליג.

צ'לסי הוקמה ב-10 במרץ 1905 בפאב דה רייזינג סאן (The Rising Sun, השמש הזורחת),
הנמצא מול הכניסה הראשית לסטמפורד ברידג' ברחוב פולהאם, ונבחרה להצטרף לפוטבול ליג
זמן קצר לאחר היווסדה. בשנים הראשונות הקבוצה לא זכתה להצלחות רבות, וההישג הטוב
ביותר היה ההפסד לשפילד יונייטד בגמר גביע ה-FA של 1915. צ'לסי זכתה למוניטין של
החתמת שחקנים ידועים, אך לא השפיעה רבות על הכדורגל האנגלי בשנים שבין שתי מלחמות
העולם.

חלוץ העבר האנגלי טד דרייק התמנה לתפקיד המאמן ב-1952, והוביל בקבוצה תהליך של
מודרניזציה. הוא החליף את הסמל הישן של המועדון, שיפר את משטר האימונים של קבוצת
הנוער, בנה מחדש את סגל הקבוצה, והוביל את צ'לסי לזכייה הראשונה בתואר משמעותי -
אליפות הליגה הראשונה בעונת 1954/1955. בעונה שלאחר מכן ייסדה אופ"א את גביע אירופה
בכדורגל, אך צ'לסי פרשה מהתחרות לפני התחלתה בעקבות לחצים מהפוטבול ליג ומהתאחדות
הכדורגל האנגלית.

שנות ה-60 ידועות בזכות הסגל הצעיר של הקבוצה, שהודרך על ידי המאמן טומי דוקרטי.
צ'לסי התמודדה על התארים השונים לאורך כל העשור, אך סבלה ממספר החמצות. היא הייתה
מועמדת לטרבל של אליפות, גביע ה-FA וגביע הליגה בעונת 1964/1965, אך זכתה לבסוף רק
בגביע הליגה. צ'לסי הפסידה שלוש פעמים בשלב חצי הגמר, ופעם אחת הפסידה בגמר גביע
ה-FA. ב-1970 היא זכתה בגביע ה-FA, לאחר שגברה על לידס יונייטד בתוצאה 2 - 1 במשחק
חוזר. צ'לסי זכתה בתוארה האירופי הראשון בשנה שלאחר מכן, לאחר שגברה על ריאל מדריד
במשחק חוזר באתונה וזכתה בגביע המחזיקות.

שלהי שנות ה-70 ותחילת שנות ה-80 היו רצופות אירועים עבור צ'לסי. הפיתוח והשיפוץ של
סטמפורד ברידג' גרמו לערעור היציבות הכלכלית של הקבוצה, שחקנים בולטים שוחררו
והקבוצה ירדה ליגה. בעיות נוספות התעוררו בעקבות קבוצות אוהדים אלימות, שגרמו
לבעיות במשך רוב העשור. ב-1982, בעודה שקועה בבעיות, נרכשה צ'לסי על ידי קן בייטס
תמורת סכום של לירה שטרלינג אחת, אך זכויות החכירה בסטמפורד ברידג' נמכרו ליזמי
נדל"ן כך שהקבוצה עמדה לאבד את אצטדיון הבית שלה. צ'לסי לא הפגינה רמת משחק גבוהה,
והייתה מועמדת לירידה לליגה השלישית לראשונה בתולדותיה. אולם, המאמן החדש ג'ון ניל
הצליח ב-1983 להרכיב סגל חדש בעלות נמוכה. צ'לסי זכתה באליפות הליגה השנייה בעונת
1983/1984, וביססה את מעמדה בליגה הבכירה לפני ששבה וירדה ב-1988. היא חזרה מיד
לליגה הראשונה לאחר שזכתה באליפות הליגה השנייה בעונת 1988/1989.

בייטס ניהל מאבק משפטי ארוך, וב-1992 הצליח להחזיר את זכויות החכירה באצטדיון לידי
צ'לסי, באמצעות עסקה עם הבנקים של יזמי הנדל"ן, שפשטו את הרגל בעקבות קריסת שוק.
צ'לסי לא שיחקה היטב בתחילת דרכה של הפרמייר ליג החדשה, אך ב-1994 הצליחה להעפיל
לגמר גביע ה-FA. רק עם מינויו ב-1996 של רוד חוליט לתפקיד המאמן השתנה מצבה של
הקבוצה. הוא הביא עמו לסגל מספר שחקנים עם מוניטין בינלאומי, הוביל את צ'לסי לזכייה
בגביע ה-FA ב-1997 והחזיר אותה לצמרת הכדורגל האנגלי. חוליט הוחלף על ידי ג'אנלוקה
ויאלי, שהוביל את צ'לסי לניצחון בגביע הליגה ובגביע המחזיקות ב-1998, בגביע ה-FA
ב-2000 ולרבע גמר ליגת האלופות באותה שנה. ויאלי פוטר והוחלף במאמן איטלקי אחר,
קלאודיו ראניירי, שהוביל את צ'לסי לגמר גביע ה-FA בשנת 2002 ולמוקדמות ליגת
האלופות.

ביוני 2003 מכר בייטס את צ'לסי למיליארדר הרוסי רומן אברמוביץ' תמורת 140 מיליון
לירות שטרלינג, וקבע אז שיא לתשלום עבור מועדון כדורגל אנגלי. לאחר המכירה הוצאו
למעלה ממאה מיליון לירות שטרלינג על שחקנים חדשים, אך ראניירי לא הצליח לזכות
בתארים כלשהם, והוחלף על ידי הפורטוגלי ז'וזה מוריניו. תחת הדרכתו של מוריניו הפכה
צ'לסי לקבוצה האנגלית החמישית שזוכה בשתי אליפויות רצופות מאז מלחמת העולם השנייה
(2004/2005, 2005/2006), בנוסף לזכייה בגביע ה-FA‏ (2007) ושתי זכיות בגביע הליגה
(2005 ו-2007). בספטמבר 2007 הוחלף מוריניו על ידי אברהם גרנט, שהוביל את צ'לסי
לגמר ליגת האלופות הראשון בתולדותיה, שבו היא הפסידה בדו-קרב פנדלים למנצ'סטר
יונייטד. גרנט פוטר ימים אחדים לאחר מכן, וביולי 2008 הוחלף על ידי לואיס פליפה
סקולארי. סקולארי כיהן בתפקידו במשך שבעה חודשים בלבד לפני שפוטר בגלל ההישגים
הדלים של הקבוצה. מאמן נבחרת רוסיה חוס הידינק מונה לתפקיד המאמן עד לסיום עונת
2008/2009‏, ותחתיו זכתה הקבוצה פעם נוספת בגביע ה-FA.

במשחק חצי גמר ליגת האלופות בקאמפ נואו היא סיימה בתיקו 0 - 0 מול ברצלונה,
ובגומלין בלונדון היא הובילה משער של מייקל אסיין בדקה ה-9. בדקה השלישית של תוספת
הזמן הצליח אנדרס אינייסטה להשוות את תוצאת המשחק ולהדיח את צ'לסי. בקיץ 2009 מונה
קרלו אנצ'לוטי לתפקיד המאמן. בעונת 2009/2010 זכתה צ'לסי באליפות הרביעית בתולדותיה
לאחר שגברה במחזור האחרון על ויגאן את'לטיק בתוצאה 8 - 0. צ'לסי סיימה עם 103 שערי
ליגה - שיא חדש בתולדות הפרמייר ליג - בעוד שחלוץ דידייה דרוגבה זכה בתואר מלך
השערים עם 29 שערים בסך הכל, והקשר פרנק למפארד זכה בתואר מלך הבישולים עם 17
בישולים. לאחר ניצחון על פורטסמות' בגמר גביע ה-FA, השלימה הקבוצה זכייה ב"דאבל"
הראשון בתולדותיה.

בעונת 2011/2012 העפילה הקבוצה לגמר ליגת האלופות, על אף שבאמצע העונה פוטר המאמן
אנדרה וילאש בואש והקבוצה הייתה שרויה בתהליכי התארגנות תחת הדרכתו של המאמן החדש
ושחקן העבר רוברטו די מטאו. במשחקו הראשון של די מתאו כמאמן ניצחה צ'לסי את נאפולי
בתוצאה 4-1 במשחק הגומלין, לאחר הפסד 3-1 במשחק הראשון (שלב שמינית הגמר). במשחק
הגמר מול באיירן מינכן, שנערך באליאנץ ארנה שבמינכן, פיגרה צ'לסי משער של תומאס
מולר בדקה ה-83, אך השוותה כעבור חמש דקות משער של דידייה דרוגבה. המשחק לא הוכרע
גם לאחר הארכה, ובדו-קרב פנדלים שנערך לאחר מכן ניצחה 4 - 3 ובכך זכתה בליגת
האלופות בפעם הראשונה בתולדותיה.

בעונה זו סיימה צ'לסי במקום השישי בליגה האנגלית, שתי נקודות פחות מניוקאסל יונייטד
במקום החמישי וחמש נקודות פחות מטוטנהאם במקום הרביעי. המקום השישי היה אמור להוביל
את צ'לסי לליגה האירופית בעונת 2013/2012, אך לאחר שזכתה בליגת האלופות הובטח לה
המקום בשלב הבתים של המפעל בעונה הבאה, ושלח את טוטנהאם שבמקום הרביעי לליגה
האירופית. כמו כן, זכתה צ'לסי בגביע ה-FA באותה שנה לאחר ניצחון 2-1 על ליברפול,
ובכך השלימה דאבל של גביעים.

די מטאו פוטר ב-21 נובמבר 2012, רפאל בניטס החליף את מקומו. במאי 2013 זכתה צ'לסי
בגביע הליגה האירופית לאחר ניצחון 2:1 על בנפיקה ליסבון. באותה שנה, שחקן הקבוצה,
פרנק למפארד, הפך לכובש המצטיין של הקבוצה בכל הזמנים. את העונה סיימה צ'לסי במקום
השלישי.

לקראת עונה 2013/2014 חזר ז'וזה מוריניו לקדנציה נוספת כמאמן הקבוצה. באוגוסט 2013
הפסידה צ'לסי לבאיירן מינכן בגמר הסופרקאפ האירופי לאחר 2-2 בסיום ההארכה ו-5-4
בתום דו-קרב בעיטות עונשין. בעונת 2014/2015 זכתה באליפות אנגליה החמישית
בתולדותיה, ובגביע הליגה החמישי בתולדותיה, והודחה מליגת האלופות בשלב שמינית הגמר.
ב-17 בדצמבר 2015 פוטר מוריניו לאחר שהקבוצה הפסידה ב-9 משחקים מתוך 16 בתחילה
העונה. במקום מוריניו התמנה חוס הידינק ההולנדי למאמן צ'לסי בפעם השנייה.

צ'לסי שיחקה באצטדיון אחד בלבד לאורך כל שנות קיומה. האצטדיון נפתח רשמית ב-28
באפריל 1877. במשך 28 השנים הראשונות לקיומו הוא שימש רק את מועדון האתלטים של
לונדון כזירת לתחרויות אתלטיקה, ולא היה קשור כלל לכדורגל. ב-1904 נרכש האצטדיון על
ידי איש העסקים גאס מירס ואיחיו ג'וזף, שקודם לכן רכשו שטח אדמה נוסף (שהיה גן שוק
גדול) מתוך מטרה לערוך עליו משחקי כדורגל.

משפחת מירס מינתה את האדריכל ארצ'יבלד לייטץ' לאחראי על בניית האצטדיון. הם הציעו
את האצטדיון לפולהאם, אך הנהלת פולהאם דחתה את ההצעה. כתוצאה מכך הם החליטו להקים
מועדון כדורגל חדש על מנת לאכלס את האצטדיון. במקרים רבים הקבוצה נוסדת קודם כל,
ורק לאחר מכן מתחילה בחיפוש מגרש למשחקי הבית. כיוון שברובע כבר היה מועדון בשם
פולהאם, החליטו המייסדים לאמץ את השם של רובע צ'לסי הסמוך, ולאחר שדחו שמות כגון
מועדון הכדורגל קנזינגטון, מועדון הכדורגל סטמפורד ברידג' ומועדון הכדורגל לונדון.

תכולתו המקורית של סטמפורד ברידג' הייתה 100,000 מקומות, ועיצובו היה דמוי-קערה עם
טראסת מושבים מקורה. בתחילת שנות ה-30 נבנו טראסו מושבים בחלק הדרומי של האצטדיון
עם גג שכיסה כחמישית מהיציע. אזור זה נודע לימים בכינוי "שד אנד" (Shed End), ובין
שנות ה-60 לשנות ה-80 איכלסו אותו בעיקר האוהדים המסורים ביותר של צ'לסי. לא ברור
מה מקור השם, אך העובדה שהגג היה דומה לפח גלי תרמה לכך ככל הנראה.

בשלהי שנות ה-60 ותחילת שנות ה-70 החל תהליך מודרניזציה של סטמפורד ברידג', שכלל
בין השאר תוכניות להפיכתו לאצטדיון ישיבה בלבד עם 50,000 מקומות. העבודות החלו
ביציע המזרחי בתחילת שנות ה-70, אך העלות הגבוהה הביאה את המועדון לסף של פשיטת
רגל, והאחזקות נמכרו ליזמי נדל"ן. רק בשנות ה-90 נפתרו הבעיות הקשורות לאצטדיון
וניתן היה להמשיך בחידושו. ב-2001 הסתיים תהליך שבמסגרתו החלקים הצפוני, המערבי
והדרומי של האצטדיון הפכו ליציעי ישיבה בלבד והמרחק בינם לבין המגרש עצמו קוצר.

המגרש בסטמפורד ברידג', האחזקות, השערים המסתובבים והזכות על השם נמצאים בבעלות
החברה "Chelsea Pitch Owners", שהיא מלכ"ר שהאוהדים מחזיקים במניותיו. החברה הוקמה
על מנת להבטיח כי יהיה זה בלתי אפשרי למכור את האצטדיון. משמעות נוספת להקמת החברה
היא שבהנחה וצ'לסי תעבור למקום אחר יהיה צורך לשנות את השם שלה.

הנהלת צ'לסי מתכננת להגדיל את תכולת האצטדיון מעבר ל-50,000 מושבים. כיוון
שהאצטדיון שוכן בלב אזור בנוי בלונדון על דרך ראשית ובסמוך לשתי תחנות רכבת,
האוהדים יכולים להיכנס אליו רק דרך כניסת רחוב פולהאם, ובגלל זאת יש מגבלות
בריאותיות ובטיחותיות על הרחבת האצטדיון. כתוצאה מכך היו תוכניות להעביר את הקבוצה
למקום אחר כגון מרכז התערוכות ארלז קורט, תחנת הכוח באטרסי ובסיס צבאי מקומי. אולם,
ההנהלה הודיעה כי בכוונתה להשאיר את הקבוצה במיקומה הנוכחי.

מאז הקמת הקבוצה היא השתמשה בארבעה סמלים עיקריים, אם כי לכולם היו וריאציות שונות.
ב-1905 היא אימצה את הסמל הראשון שכלל תמונה של פנסיונר צ'לסי, דבר שגרם לכך
שהקבוצה כונתה "הפנסיונרים". סמל זה היה בשימוש במשך כחמישים שנים, אך מעולם לא
הופיע על החולצות. כחלק מתהליך המודרניזציה של טד דרייק, שהחל ב-1952, הוסר סמל זה
מתוכניות יום המשחק על מנת לשפר את תדמית המועדון. סמל זמני, שכלל רק את ראשי
התיבות C.F.C, היה בשימוש במשך שנה אחת בלבד. ב-1953 אומץ סמל שכלל אריה המביט
אחורה ואוחז מטה, והיה בשימוש במשך 33 שנים. סמל זה היה מבוסס על אלמנטים משלט
האצולה של הרובע המלכותי צ'לסי ומשלט האצולה של רוזן קדוגן (נשיא המועדון) והמטה
מאבות מנזר וסטמינסטר. בסמל היו גם שלוש שושנים אדומות המייצגות את אנגליה, ושני
כדורי משחק. היה זה סמל המועדון הראשון שהופיע על החולצות, כיוון שמדיניות זו אומצה
רק בתחילת שנות ה-60‏.

ב-1986 אומץ סמל חדש כחלק ממגמת מודרניזציה נוספת ובניסיון לנצל הזדמנויות
שיווקיות. בסמל החדש היה אריה מסוגנן בצבעיו הטבעיים (צהוב ולא כחול), הניצב מעל
ראשי התיבות של הקבוצה (C.F.C). סמל זה היה בשימוש במשך 19 שנים, ובמהלכן בוצעו בו
מספר שינויים שכללו בין השאר שינוי של הצבעים. עם הגעת הבעלים החדשים והתקרבות יובל
המאה להקמת הקבוצה, ביחד עם דרישות האוהדים לחזרה לסמל המסורתי, הוחלט כי הסמל
ישונה פעם נוספת ב-2004. הסמל החדש אומץ בתחילת עונת 2005/2006, וסימן את החזרה
לעיצוב הישן של האריה ההרלדי הכחול המחזיק בידו מטה. בדומה לסמלים הקודמים, סמל זה
הופיע במגוון צבעים כגון לבן וזהב.

שחקני צ'לסי לבשו תמיד חולצות כחולות, ובתחילת דרכם הגוון של הכחול היה בהיר יותר
בהשוואה לגוון הנוכחי, ובניגוד לתלבושת הנוכחית לבשו מכנסיים לבנים וגרביים בצבע
כחול כהה. מקורו של הכחול הבהיר הוא בצבעי המירוץ של רוזן קדוגן, נשיא המועדון דאז.
אולם, החולצות בצבע כחול בהיר היו בשימוש במשך זמן קצר בלבד, והוחלפו על ידי הכחול
המלכותי בערך ב-1912‏. כאשר טומי דוקרטי התמנה לתפקיד המאמן בתחילת שנות ה-60 הוא
ביצע שינוי נוסף במדים, והוסיף מכנסיים כחולים (שנותרו בשימוש מאז) וגרביים לבנים
מתוך אמונה שהצבעים של צ'לסי יהיו יותר בולטים, כיוון שבאותה תקופה אף קבוצה בכירה
לא השתמשה בשילוב זה; תלבושת זו נכנסה לשימוש במהלך עונת 1964/1965‏.

הצבעים הרגילים של מדי החוץ של צ'לסי הם צהוב או לבן עם עיטור כחול, אך בדומה
לקבוצות רבות היו להן כמה תלבושות כאלה. הדגם הראשון היה מורכב מחולצות פסים שחורות
ולבנות, ובמשחק אחד בשנות ה-60 הקבוצה לבשה חולצות בסגנון המדים של אינטר מילאנו,
גם כן בהנחייתו של דוקרטי. בשנות ה-80 השתמשה הקבוצה בחולצות פסים ירוקות, דגם שחמט
אדום-לבן בתחילת שנות ה-90, ותוספת בצבע גרפיט ומנדרינה באמצע שנות ה-90‏.

התלבושת הנוכחית של צ'לסי מיוצרת על ידי אדידס. היצרן הקודם היה יומברו. נותן החסות
(ספונסר) הראשון שהופיע על החולצות של צ'לסי היה גאלף אייר, וזאת לאחר הסכם שנחתם
באמצע עונת 1983/1984. נותני החסות שהופיעו לאחר מכן הם גריינג' פארמס, תה באי לין
והחברה האיטלקית סימוד. ב-1989 נחתם חוזה לטווח ארוך עם חברת קומודור אינטרנשיונל,
ולאחר שזו פשטה את הרגל הספונסרים היו בירת קורס (1995–1997),‏ Autoglass‏
(1997–2001) ואמירטס (2001–2005). הספונסר הנוכחי היא חברת סמסונג שחתמה על חוזה עם
הקבוצה עד 2015.

ממוצע הצופים של צ'לסי הוא מהגבוהים באנגליה, ובשנים האחרונות הוא עומד על כ-40,000
צופים למשחק. חלק ניכר מאוהדי צ'לסי מגיעים מאזורי הפועלים של מערב לונדון, כגון
האמרסמית' ובאטרסי, מאזורים יותר עשירים כגון צ'לסי וקנזינגטון, וממחוזות הבית.
בנוסף לשירי כדורגל רגילים, אוהדי צ'לסי מבצעים שירים הייחודיים להם, וביניהם את
השיר "סלרי" שבמהלכו הם זורקים לעתים סלרי. אך מנהג זריקת הסלרי הפך לפופולרי פחות
בשנים האחרונות. השיר הפופולרי של אוהדי צ׳לסי הוא השיר "Blue is the colour",
שאותו נוהגים לשיר האוהדים ולפעמים גם השחקנים.

לאוהדי צ'לסי אין יריבות ספורטיבית הדומה לדרבי המרזיסייד או הדרבי של צפון לונדון;
משחק הדרבי של מערב לונדון מול פולהאם לא היה בולט לאורך השנים, שברובן שיחקו שתי
הקבוצות בליגות שונות. בסקר שנערך בשנת 2004 על ידי האתר Planetfootball.com התברר
כי לדעת אוהדי צ'לסי יריביהם הגדולים ביותר הם (לפי הסדר): ארסנל, טוטנהאם הוטספר
ומנצ'סטר יונייטד.

כמו כן, ישנה יריבות עם אוהדי לידס יונייטד שתחילתה במשחקים מתוחים ושנויים במחלוקת
בשנות ה-60 ובשנות ה-70, ובייחוד גמר גביע ה-FA של 1970‏. בשנים האחרונות התפתחה גם
יריבות עם ליברפול לאור תדירות המפגשים ביניהן בטורנירי גביע שונים, כולל ניצחונה
של ליברפול בחצי גמר ליגת האלופות בעונת 2004/2005.

בשנות ה-70 ובשנות ה-80 נקשר שמם של אוהדי צ'לסי לתופעות של חוליגניזם. קבוצת
אוהדים שהייתה ידועה בכינוי "צ'לסי שד בויז" (Chelsea Shed Boys), הידועה כיום
בכינוי צ'לסי הד-האנטרז, התפרסמה בעקבות מעשי האלימות נגד אוהדים אלימים של קבוצות
אחרות, כגון אלו של וסטהאם יונייטד ומילוול. העלייה ברמת החוליגניזם גרמה בשנות
ה-80 ליושב ראש קן בייטס להציע להקים גדר חשמלית על מנת למנוע מהאוהדים לחדור
לתחומי המגרש; הצעה זו נדחתה על ידי מועצת לונדון רבתי. החל משנות ה-90 ניכרה ירידה
ברמת הפרת הסדר של הקהל בזמן המשחקים, בין השאר כתוצאה מהגברת האכיפה על ידי
המשטרה, הכנסת טלוויזיה במעגל סגור ומעבר לשימוש באצטדיון לישיבה בלבד.

בשנים האחרונות שמם של אוהדי צ'לסי נקשר בתופעות של ניאו נאציזם ואנטישמיות, ובאופן
קבוע הם קוראים "יהודון" (yiddo) בעת המשחקים. כמו כן התפרסם ברחבי העולם שיר ניאו
נאצי המושר על ידם בשם "דורבנות (כינוי לקבוצת טוטנהאם הוטספר) בדרך למחנה ההשמדה
אושוויץ".

רון האריס הוא השחקן עם הכי הרבה הופעות בתולדות צ'לסי (795), אותן ערך בין 1961
ל-1980‏. שיא זה נחשב לבלתי עביר בטווח הזמן הקרוב, כיוון שהשחקן הפעיל עם הכי הרבה
הופעות (נכון ל-2013), הוא פרנק למפארד שהשתתף ב-605 משחקים. שיא ההופעות עבור שוער
שייך לבן תקופתו של האריס, פיטר בונטי, שהשתתף ב-729 משחקים בין 1959 ל-1979. מרסל
דסאי השתתף ב-74 משחקים של נבחרת צרפת בזמן ששיחק בצ'לסי (116 בסך הכל), והוא השחקן
שהשתתף בהכי הרבה משחקי נבחרת בזמן שהיה בצ'לסי.

פרנק למפארד הוא מלך השערים בכל הזמנים של צ'לסי, לאחר שהבקיע 203 שערים בין 2001
ל-2013‏. בתולדות צ'לסי ישנם שמונה שחקנים נוספים שהבקיעו מעל מאה שערים:בובי
טמבלינג (1959 ל-1970), ג'ורג' הילסדון (1906–1912), ג'ורג' מילס (1929–1939), רוי
בנטלי (1948–1956), ג'ימי גריבס (1957–1961), פיטר אוזגוד (1964–1974, 1978–1979),
קרי דיקסון (1983–1992) ודידייה דרוגבה (2012-2004). גריבס מחזיק בשיא השערים לעונה
אחת לאחר שהבקיע 43 בעונת 1960/1961.

מבחינה רשמית מספר הצופים הגבוה ביותר בתולדות צ'לסי (82,905) נכח במשחק הליגה
הראשונה מול ארסנל ב-12 באוקטובר 1935. אולם, ישנה הערכה כי במשחק הידידות מול
דינמו מוסקבה ב-13 בנובמבר 1945 נכחו 100,000 צופים. השינויים שבוצעו בסטמפורד
ברידג' בשנות ה-90, והפיכתו לאצטדיון ישיבה בלבד, גרמו לכך שלא ניתן יהיה לשבור את
השיא הזה בטווח הזמן הקרוב.

צ'לסי קבעה מספר שיאים בכדורגל האנגלי והאירופאי. היא מחזיקה בשיא נקודות הליגה
לעונה (95), מספר השערים הנמוך ביותר שהובקע נגדה במהלך עונה רגילה של ליגה (15),
מספר הניצחונות הגבוה ביותר בעונה של הפרמייר ליג (29), מספר המשחקים הגבוה ביותר
ללא ספיגת שער בעונה של הפרמייר (25 בעונת 2004/2005)‏, ורצף המשחקים הארוך ביותר
ללא ספיגת שער החל מתחילת העונה (6)‏.

הניצחון 21 - 0 על קאריינז' 97 מלוקסמבורג במסגרת עונת 1971 של גביע המחזיקות הוא
הגבוה ביותר בכדורגל האירופי. רוברטו די מטאו מחזיק בשיא הבקעת השער המהיר ביותר
בגמר גביע ה-FA שנערך בוומבלי, לאחר שהבקיע בתוך 42 שניות בניצחון על מידלסברו
ב-1997. צ'לסי מחזיקה ברצף משחקי הבית ללא הפסד הארוך ביותר בליגה האנגלית הבכירה,
לאחר שבין 20 במרץ 2004 ל-26 באוקטובר 2008 לא הפסידה ב-86 משחקים. ב-12 באוגוסט
2007 הישוותה צ'לסי את שיאה של ליברפול, שלא הפסידה ב-63 משחקי בית בין 1978
ל-1980‏. בין ה-5 באפריל 2008 ל-6 בדצמבר 2008 ניצחה צ'לסי ב-11 משחקי חוץ רצופים
בליגה, ובכך קבעה שיא נוסף עבור הליגה האנגלית הבכירה. בשנת 2009/2010, עונת הדאבל
של צ'לסי, שברה הקבוצה שיא הבקעות עם 103 גולים בכל העונה, כאשר דרוגבה זכה בנעל
הזהב עם 29 שערי ליגה, ופטר צ'ך זכה בכפפת הזהב, על 17 משחקים עם רשת נקייה.

על שמה של צ'לסי רשומים כמה אירועים שהיא ביצעה לראשונה. ביחד עם ארסנל היא הקבוצה
הראשונה ששיחקה עם מספרים על גב החולצה, לאחר שעשתה זאת במשחק מול סוונסי טאון ב-25
באוגוסט 1928‏. צ'לסי היא הקבוצה האנגלית הראשונה שטסה למשחק חוץ מקומי, לאחר שעשתה
זאת לפני המשחק מול ניוקאסל יונייטד ב-19 באפריל 1957‏. ב-26 בדצמבר 1999 היא הייתה
לקבוצה הראשונה שמעלה הרכב של שחקנים זרים בלבד (לא בריטים או אירים), במשחק
הפרמייר ליג מול סאות'המפטון. ב-19 במאי 2007 היא הייתה לקבוצה הראשונה שזוכה בגביע
ה-FA באצטדיון ומבלי החדש, והיא גם הקבוצה האחרונה שזכתה בוומבלי הישן. עם סיום
עונת 2007/2008 היא הייתה לקבוצה האנגלית הראשונה במאה ה-21 שמדורגת במקום הראשון
בדירוג אופ"א המתבסס על הישגי חמש השנים האחרונות.

בשנת 2013 צ'לסי זכתה בגביע הליגה האירופית אחרי ניצחון 2:1 בגמר על בנפיקה ליסבון
ובכך היה למועדון הראשון מבריטניה, והרביעי בסך הכל (אחרי אייאקס, יובנטוס ובאירן
מינכן) שזוכה בכל שלושת התארים הגדולים של אירופה, ליגת האלופות, הליגה האירופית
(לשעבר גביע אופ"א) וגביע אירופה למחזיקות גביע.

ב-1930 הופיעה צ'לסי בסרט "The Great Game"‏, שהיה אחד מהסרטים הראשונים שעסקו
בכדורגל. ג'ק קוק, שבזמן הסרט שיחק במילוול, היה אחד מכוכבי הסרט. חלק מהסצינות
צולמו בסטמפורד ברידג', כולל המגרש עצמו, חדרי ההנהלה וחדרי ההלבשה. בסרט הופיעו
בתפקידי אורח השחקנים אנדרו וילסון, ג'ורג' מילס וסם מילינגטון. בעקבות פרסומה הרב
של קבוצת האוהדים "צ'לסי הד-האנטרס" הופיעה הקבוצה בסרטים הקשורים לחוליגניזם
בכדורגל, האחרון מתוכם בשם "The Football Factory"‏.

עד שנות ה-50 נקשר שמה של הקבוצה להיכלי מוזיקה, כאשר היעדר ההישגים מהווה חומר גלם
לקומיקאים כגון ג'ורג' רובי. אחד מהביטויים לתפועה זו היה בשיר הקומי מ-1933 שבוצע
על ידי נורמן לונג, ונקרא "On The Day That Chelsea Went and Won The Cup" (ביום
שבו צ'לסי הלכה וזכתה בגביע). מילות השיר תיארו רצף של אירועים חריגים ובלתי סבירים
המתרחשים ביום שבו צ'לסי מצליחה לזכות בתואר.

במהלך ההכנות לגמר גביע ה-FA של 1972 יצא לאור הסינגל "Blue Is the Colour" (כחול
הוא הצבע), כאשר כל חברי קבוצת הבוגרים של צ'לסי משתתפים בו; בשיא הפופולריות שלו
דורג הסינגל במקום החמישי בדירוג הסינגלים הבריטי. מאוחר יותר עובד השיר לגרסה
שנקראה "White Is the Colour" (לבן הוא הצבע), ואומץ בתור ההמנון הרשמי של ונקובר
וייטקאפס. לקראת גמר גביע ה-FA של 1997 בוצע השיר "Blue Day" על ידי הזמר סאגס וחלק
משחקני צ'לסי, ודורג במקום ה-22 במצעד הבריטי. בריאן אדמס, אוהד של צ'לסי, הקדיש לה
את השיר "We're Gonna Win" מהאלבום "til I Die‏ 18".



https://he.wikipedia.org/wiki/%D7%A1%D7%99%D7%A0%D7%92%D7%A4%D7%95%D7%A8

רפובליקת סינגפור (באנגלית: Republic of Singapore, במלאית: Republik Singapura,
במנדרינית: 新加坡共和国, בטמילית: சிங்கப்பூர் குடியரசு) היא עיר מדינה בדרום-מזרח אסיה,
השוכנת באי מדרום למלזיה. סינגפור מורכבת מאי מרכזי ומאיים קטנים. על אף גודלה
הזעיר, לסינגפור מעמד חשוב בכלכלה העולמית, והתוצר הלאומי לנפש בה מעמיד אותה לצד
מדינות המערב העשירות.

סינגפור החלה את דרכה כנמל עתיק בשם טמסק. בחפירות ארכאולוגיות נמצאו באי שרידים
ליישוב אורבני, ונראה שהוא היה מרכז מסחר אזורי. בימי הביניים נשלטה סינגפור בידי
אימפריית סריויג'איה שמרכזה היה באי סומטרה.

במאה ה-14 נשלט האי בידי סולטנות מלאקה. בשנת 1613 נשרפה סינגפור בידי כוח צבאי של
פורטוגל והתפתחותה נפסקה לזמן רב, אך המלזים נותרו אדוני האי עד 1819 וההשתלטות
הבריטית. במאה ה-16 נפוץ הכינוי "סינגפורה" שמשמעותו בסנסקריט "עיר האריה", אם כי
אריות, ככל הנראה מעולם לא חיו באזור זה, השם ניתן לסינגפור על ידי סאנג נילה
אוטמה, שככל הנראה ראה באזור זה טיגריס וחשב כי מדובר באריה. בעבר בימי ממלכת
מג'פהיט נקרא האי גם בשם טומאסיק שמשמעו "אי הים" בשפת האי ג'אווה. שם קדום אחר לאי
היה הוג'ונג טאנאה שמשמעו במאלאית "קצה הארץ". השם בגלל מקומו של האי מעבר לקצה חצי
האי מלאיה.

שגשוגה ומעמדה הנוכחי של סינגפור יכולות להיחשב, במידה לא מעטה, כתוצאה עקיפה של
המלחמות הנפוליאוניות. כתוצאה מסיפוח הולנד בידי נפוליאון בשנת 1810 יצאו הבריטים,
אויבי נפוליאון, בשנת 1811 למלחמה לכבוש את המושבה ההולנדית באי ג'אווה (אינדונזיה
של היום). בראש המשלחת הבריטית עמד סטמפורד ראפלס (Stamford Raffles), קצין מוכשר
ושאפתני שהנהיג מדיניות ליברלית-יחסית בהיותו מושל ג'אווה הבריטי.

לאכזבתו של ראפלס, אחרי מפלת נפוליאון ב-18 ביוני 1815 ב-1816 החזירה בריטניה את
ג'אווה להולנדים. ראפלס, שעבד בבנק של חברת הודו המזרחית הבריטית בג'קרטה (אז
בטביה), הואשם על ידי מעסיקיו ביצירת קשרים חבריים מדיי עם מקומיים, והושב בגין זאת
ללונדון, אך בשנת 1818 נזקקו הבריטים לנוכחותו בדרום-מזרח אסיה, בזכות הכרתו את
השפה המלאית, והוא הושב לאזור, אל העיר בנגקולו שבסומטרה, שהייתה תחת שלטון בריטי.
בשנת 1819 פנה ראפלס אל הסולטאן ג'והור בבקשה לקנות שטח בצתי בדרום האי סינגאפורה.
למרות חוסר נחת של ממשלת בריטניה, שראתה בשטח זה אזור השפעה הולנדי, מצא בו ראפלס
עניין כיוון שבפועל ההולנדים לא היו בו. ראפלס הקים בסינגפורא נמל פטור ממכס, אליו
החלו לנהור מהרה סוחרים מכל האזור, אשר ביקשו להימלט מן המגבלות החמורות והמסים
הגבוהים שהטיל השלטון הקולוניאלי ההולנדי. בעקבות הצלחתו, העניקה הממשלה הבריטית
הכרה רטרואקטיבית לפעולתו של ראפלס. כאשר עזב ראפלס את סינגפור בשנת 1823, היו שם
כבר נמל גדול ועיר שהתפתחה והתרחבה במהירות. בשנת 1824 ניצלו הבריטים חוסר ערנות של
הסולטאן ג'והור והשתלטו על כל האי.

מיקומה האסטרטגי של סינגפור בשער הכניסה והיציאה של מצר מלאקה, אשר בו הבחין ראפלס,
הוא מהגורמים המרכזיים לשגשוגה הכלכלי כעיר נמל. נתיב השיט העובר בה הוא מהעמוסים
בעולם כולו.

את הבסיס לקהילה הסינית בסינגפור הניחו עובדים עניים מסין שהקימו את הנמל בשירות
הבריטים, בתקופה שבה רוב האי היה עדיין מכוסה ג'ונגל.

ב-1942 נכבשה סינגפור בידי יפן, במה שנחשב לאחד הניצחונות הגדולים שלהם בתחילת
המלחמה (ווינסטון צ'רצ'יל, ראש ממשלת בריטניה, הגדיר זאת כתבוסה הגדולה ביותר של
ארצו במלחמה). היפנים שהגיעו ממלאיה לא התקשו כלל לכבוש את האי, שכן כל תותחיו היו
מכוונים דרומה, למצר מלאקה, ולא היה ניתן לכוונם צפונה. יפן ביצעה באי מעשי זוועה,
בהאשימה את הסינגפורים בסיוע לסין. תושבים ממוצא סיני הובלו למחנות ריכוז, הובלו
לחוף הים ושם נקצרו באש מקלעים. נראה שנרצחו בדרך זו כמאה אלף סינגפורים. היפנים
הקימו בו גם מחנה ענק לשבויי מלחמה אמריקאים, בריטים והולנדים, שנודע בתנאיו
הלא-אנושיים, שרבים מאסיריו מתו בו.

אחרי שובם של הבריטים נכשל ניסיון של הקומוניסטים לגרשם בכוח. ב-1955 על סמך המלצות
ועדה בראשותו של סר ג'ורג' ויליאם רנדל העניקו הבריטים לאי אוטונומיה. ראש הממשלה
הראשון היה היהודי דייוויד מרשל.

ב-1963 הצטרפה סינגפור לברית עם מלזיה. חילוקי דעות הובילו לעצמאות סינגפור ב-1965.
סינגפור הקטנה והדלה במשאבים, ארץ של פליטים שרובם הגיעו מסין ומיעוטם ממלזיה
ומהודו, לא הייתה מעוניינת בפירוד, שלמעשה נכפה עליה בידי המלזים, אך תחת הנהגתו של
לי קואן יו, ששלט באי עד 1990, היא הגיעה לשגשוג כלכלי מזהיר והותירה מאחור את
שכנותיה העניות. על אף שבתחילה כרת ברית עם הקומוניסטים, פנה לי קוואן יו ימינה
בסופו של דבר והעלה את ארצו על מסלול קפיטליסטי. גם אחרי פרישתו המשיכה מפלגתו
ה-PAP להחזיק בשלטון וכמעט בכל מושבי הפרלמנט. אחד ממנהיגיה הבולטים הוא בנו, שאחרי
שנים רבות בהן שימש כסגן ראש הממשלה, מונה ב-2004 לראשות הממשלה.

בראש סינגפור עומד נשיא, אך סמכויותיו סמליות. את התפקידים ממלאת ממשלה שמוביל אותה
מנהיג הרוב בפרלמנט.

על אף שבסינגפור מתקיימות בחירות, ובדרך כלל זוכה האופוזיציה בלמעלה מ-30% מהקולות,
קשה לראות אותה כמדינה דמוקרטית.

שנית, מועמדים יריבים סובלים ממסע רדיפה, שנעשה לעתים בסיוע המערכת המשפטית. הם
עלולים להיות מפוטרים מעבודתם בשל עילה כלשהי ולהיתבע תביעת דיבה בשל התבטאויות
בגנות הממשלה. במקרה בולט שהיה ב-1997 הצליחה מפלגת השלטון לחסל פוליטית את אחד
מיריביה הבולטים ולהבריח אותו מסינגפור כאשר בית משפט פסק שעליו לתת פיצויי עתק
בגין דברים שנשא נגד הממשלה. ההתרחשות הפוליטית זכתה לתשומת לב בינלאומית ולגינוי
חריף של ארגון אמנסטי. עם זאת, מערכת המשפט נחשבת להוגנת ולא מושחתת כאשר היא עוסקת
בעניינים כלכליים ואישיים ולא פוליטיים.

סינגפור משתדלת שלא לקומם עליה את שכנותיה המוסלמיות העניות ממנה, קרי מלזיה
ואינדונזיה. ליתר ביטחון היא מטפחת את כוחה הצבאי, במטרה למנוע כיבוש מהיר של האי
ולאפשר לקהילה הבינלאומית להתערב במקרה הצורך. מומחים צבאיים מישראל מעורבים בבניית
הצבא הסינגפורי, ובסינגפור רואים בישראל מודל הראוי להערכה.

מדינת ישראל מקיימת יחסי ידידות קבועים עם מדינת סינגפור ויש לה שגרירות קבועה בעיר
סינגפור.

כלכלת סינגפור היא כלכלה מפותחת המבוססת על שוק חופשי. כלכלת סינגפור נסמכת על
ייצור וייצוא מוצרי אלקטרוניקה, ביוטכנולוגיה, פרמצבטיקה, כימיקלים וכן על היותה
מרכז פיננסים ומסחר חשוב. נכון לשנת 2012 סינגפור מדורגת ככלכלה השנייה הכי חופשית
בעולם הן על פי מכון הריטג' והן על פי מכון פרייז'ר. עוד לפי שני מכונים אלו
סינגפור מאופיינת בכמות המעוטה ביותר של רגולציה עסקית בעולם. נוסף על כך, בסינגפור
נהוג סחר חופשי ומיסוי נמוך. מאז שנת 1961, צמחה כלכלת המדינה בקצב מרשים של כ-7.5%
בשנה, והיא נמנית עם "ארבעת הנמרים של אסיה", יחד עם הונג קונג, קוריאה הדרומית
וטאיוואן. עם זאת, המיתון הכלכלי העולמי לא פסח על סינגפור, בשנת 2001 נרשמה צמיחה
שלילית בשיעור של 2%, אך בשנים שלאחר מכן הכלכלה חזרה לצמוח בקצב הרגיל.

נכון לשנת 2016 התוצר הלאומי הגולמי לנפש בסינגפור הוא 84,214$, במקום ה-8 בעולם.
סינגפור ידועה לטובה גם בנמלים שלה. הנמל הימי שלה הוא מהפעילים בעולם ושדה התעופה
צ'נגי שבה ידוע ביעילותו וביופיו, ונבחר כנמל התעופה הטוב ביותר בעולם ב-2013. חברת
התעופה "סינגפור איירליינס" נחשבת לאחת מהטובות בעולם. מחיר כלי הרכב בסינגפור הוא
יקר מאוד והמיסוי הוא מהגבוהים בעולם, זאת כדי למנוע גודש רב בכבישים באי הצפוף.

כלכלתה של סינגפור נחשבת לבלתי מושחתת, ומאופיינת בתחרותיות, חריצות ופריון גבוה.
אחוז האבטלה בה נמוך ועומד על כ-2%. במדינה עובדים זרים רבים המהווים כשליש מכוח
העבודה.

רחוב אורצ'רד, רחוב הקניות המרכזי של סינגפור הוא אחד ממרכזי הקניות הנחשבים
וההומים בעולם.

סינגפור מחוברת יבשתית לעיר ג'והור בהרו שבדרום מלזיה על ידי מעבר מעשה ידי אדם. ים
מפריד בינה לבין שכנתה הדרומית אינדונזיה.

המדינה שוכנת כמאה קילומטרים צפונית לקו המשווה, ולפיכך הטמפרטורה בה חמה, ולאורך
כל השנה אינה מתרחקת בהרבה מ-30 מעלות והלחות עומדת על כ-100%.

בעיה אקולוגית קשה בסינגפור היא האובך שמביאה הרוח מאינדונזיה שם מקובלת שריפת
יערות.

10% משטחה של סינגפור הוקצו לפרקים ושמורות טבע. הפרקים ואזורים ירוקים אחרים
מחוברים ביניהם במערכת שבילים להליכה, ריצה ורכיבת אופניים. באזורים במרכז העיר
ממוקמים מספר גנים מטופחים היטב. פארק רחב ידיים משתרע על דונמים רבים, כולל בתוכו
שתי חממות ייחודיות ביותר. שתיהן מתנשאות לגובה של כ-7 קומות. הן אינן מחוברות
ביניהן, באף אחת מן הקומות. שתיהן מאפשרות נשימה עמוקה של חמצן טהור ונעים, הכולל
ריחות ובשמי פרחים. האחת כוללת בעיקר צמחייה טרופית, ואילו השנייה מציגה צמחים מכל
העולם, בשלל צבעי הפרחים מפינות שונות בתבל.

האוכלוסייה בסינגפור מורכבת מרוב סיני, מיעוט מלזים דוברי מלאית, מיעוט הודי טמילי
וכן בני פרנקאן (סינים-מאלאים), אירו-אסיאתים (בני-תערובת) ועובדים זרים רבים.
הממשלה רואה חשיבות באינטגרציה מחד ובחופש תרבות ופולחן מאידך. תלמידי בי"ס רשאים
לבחור ללמוד את שפת קבוצתם האתנית (ראו למטה), והממשלה מקפידה על ייצוג יחסי של כל
אחת מהקבוצות בכל אחת משכונות הדיור הציבורי (שבו מתגוררים מרבית התושבים).

כשלושה רבעים מן הסינגפורים הם ממוצא סיני. מרביתם הם צאצאי מהגרים ממחוזות פוג'יין
וגואנגדונג. הממשלה מעוניינת לשמור על הרוב הסיני ומודאגת מהצמיחה הדמוגרפית האיטית
של הסינגפורים הסינים, לעומת הגידול המהיר יותר בקרב המלזים וההודים. לשם כך הוקם
משרד ממשלתי שעניינו עידוד שידוכין. הבעיה גדולה במיוחד לאור העובדה שהגברים
הסינגפוריים אינם מעוניינים בנשות האי המשכילות, ואלה נותרות רווקות לאורך
זמן.[דרוש מקור]

הסינגפורים שמוצאם סיני דוברים ניבים סינים שונים, בעיקר קנטונזית, הוקיין והאקה.
עם זאת, בהשראת סין וטאיוואן אימצה הממשלה את המנדרינית דווקא כאחת משפתיה הרשמיות,
וזו השתרשה היטב בתרבות המקומית. בנוסף לכך מדוברות השפות מלאית וטמילית, אף הן
רשמיות.

אנגלית היא שפה רשמית של המדינה ותפקידה הוא לשמש כלינגואה פרנקה רשמית של דוברי כל
השפות, אך למעשה מדברים רוב התושבים "סינגליש" - אנגלית אופיינית לסינגפור עם
מאפיינים ומבטא סיניים מובהקים, ברמות שונות של דה-קריאוליזציה, לפי השכבה החברתית
ורמת ההשכלה, עד לדרגה של אנגלית "נכונה". נכון ל-1985 סינגליש היא שפת האם של
227,000 דוברים ילידיים וכ-3 מיליון דוברים אותה כשפה שנייה. הממשלה הסינגפורית
מנסה להניא את אזרחיה משימוש בסינגליש כדי לשפר את התקשורת עם עולם דוברי האנגלית.
סינגליש היא דוגמה לשפה קריאולית וככזו היא מעוררת עניין בבלשנים.

החינוך הסינגפורי מבוסס על שינון ולמידת כללים יותר מאשר על יצירתיות.[דרוש מקור]
בשל כך מקבלים הסינגפורים דירוגים מצוינים ברבים מהמדדים החינוכיים, אך נתקלים
בבעיות בכל הנוגע לטיפוח עצמי.[דרוש מקור]

החופש האקדמי אינו נשמר, ויש תלמידים הממונים בחשאי לדווח על מוצא פיו של המרצה.
קיימת ביקורת הדוקה על מחקרים העלולים להיות בעלי השלכה פוליטית.

בנוסף לאנגלית, לומדים בבתי הספר מנדרינית, מלאית וטמילית. כל תלמיד רשאי לבחור אחת
מהן (על פי רוב יבחר שפה התואמת את מוצאו).

שליט סינגפור במשך שנים רבות, לי קואן יו, סיפר שמחוויותיו תחת הכיבוש היפני הוא
התפעל כיצד פחד יכול לפעמים להועיל להתנהלות של דברים, ואידאולוגיה זו באה, במידה
מסוימת, לידי ביטוי באכיפת החוק במדינה.

הענישה בסינגפור מחמירה מאוד. העונש על החזקת סמים הוא מוות ביריה. המבצעים עבירות
תנועה נענשים בקנסות גבוהים, כמו גם המשליכים פסולת ברחוב. העונש על השלכת פסולת
בפעם הראשונה הוא קנס של כ-1000 דולר סינגפורי, בפעם השנייה על המואשם לעבוד כמנקה
רחובות 3 חודשים. ב-1992 נחקק בסינגפור חוק נגד יריקת מסטיקים, כאשר מפר החוק צפוי
לקנס של 1000 דולר. במסגרת החוק נאסרה גם מכירת מסטיקים במדינה, ומי שנתפס נכנס
למדינה עם יותר מכמה מסטיקים לשימוש עצמי, נקנס ב-600 דולר ושנת מאסר בכלא. במאי
2004 אושרה הקלה בחוק, אשר במסגרתה אושר למכור מסטיקים בבתי מרקחת בלבד, למחזיקי
תעודת זהות מתאימה. העישון ברחוב גם הוא עבירה אשר קנס בצידה, ומותר רק במקומות
המיועדים לכך, כגון עמדות עישון הפזורות לאורך הרחובות. מדיניות זו הביאה לתודעה
אזרחית גבוהה לאיכות הסביבה ואיכות החיים, ושיעור הפשיעה בסינגפור הוא נמוך ביותר.

עונש חריג הנהוג בסינגפור הוא הצלפה פומבית בישבן. עונש זה זכה לפרסום רב כשהוא
נגזר על צעיר אמריקני בגין ציור גרפיטי בחוצות העיר. בשנת 1994 הורשע הפושע המחבל
במכוניות[דרושה הבהרה] מייקל פטר פיי. הוא נדון לשש מלקות, ארבעה חודשי מאסר וקנס
של 2,200 דולר. בעקבות פניית נשיא ארצות הברית ביל קלינטון אל שלטונות סינגפור,
הופחת עונש המלקות משש לארבע ואלף קפיצות בדלגית.

השפלה היא כלי יעיל במלחמתם של הסינגפורים בפשע. תמונותיהם של חוטאים, גם בעבירות
קלות ובמעשים הסותרים את ערכי החברה הסינגפורית, מפורסמות בעיתונות. אתר האינטרנט
Straits Times Online Mobile Print אף מספק לאזרחים הסינגפורים עצמם פלטפורמה
להעלות תמונות של חוטאים שנתקלו בהם ברחוב ולהביע את מחאתם.

הסינגפורים נוהגים בשמרנות מופלגת בכל מה שקשור למין. בטלוויזיה מצונזרות סצינות עם
רמיזות מיניות, ואחזקת חומר פורנוגרפי אסורה בהחלט.

רוב המנהגים בסינגפור שאובים מאמונות סיניות. בסינגפור מקובל לבנות בתים מתוך שימת
לב לעקרונות הפנג שווי. סיפורי אגדות על רוחות מלזיות וסיניות מאוד פופולריים.

ריבוי הקבוצות האתניות בסינגפור, בשילוב עם הגירה מבחוץ, הוביל ליצירת חיי תרבות
מגוונים ומרתקים. בין השאר מציעה סינגפור חיי לילה עשירים, מסעדות ודוכני מזון מכל
העולם, מוזאונים וגנים בוטניים, ועוד. גן החיות של סינגפור נחשב לאחד הטובים בעולם.



https://he.wikipedia.org/wiki/%D7%9E%D7%95%D7%A0%D7%93%D7%99%D7%90%D7%9C_2006

מונדיאל 2006 (או בשמו הרשמי: גביע העולם של פיפ"א - גרמניה 2006) נערך בין 9 ביוני
ל-9 ביולי 2006, והסתיים בניצחונה של איטליה על צרפת בדו-קרב פנדלים 3-5, לאחר
שמשחק הגמר הסתיים בתיקו 1-1.

הייתה זו הפעם השנייה שגרמניה אירחה את המונדיאל, לאחר שמערב גרמניה אירחה אותו
ב-1974, אך בשונה ממנו, נערך על אדמת גרמניה המאוחדת.

ביוני 2000 נערכה ההצבעה אשר קבעה את זהות המדינה המארחת את מונדיאל 2006. מועמדותה
של גרמניה גברה על המועמדויות של ברזיל, אנגליה, מרוקו ודרום אפריקה, אשר הייתה
המועמדת הבכירה לזכייה באירוח הטורניר. ההחלטה נפלה על חודו של קול, כש-12 הצביעו
לזכותה של גרמניה ו-11 לזכותה של דרום אפריקה. נציגה של ניו זילנד בוועד הפועל של
פיפ"א בחר להימנע מהצבעה בניגוד להחלטתה של קונפדרציית הכדורגל של אוקיאניה (OFC)
להצביע לזכותה של דרום אפריקה. אילו היה מצביע לטובת דרום אפריקה, קולו של נשיא
פיפ"א ספ בלאטר היה מכריע לטובתה.

לאחר ההכרזה על גרמניה כמארחת, פיפ"א החליטה לבצע רוטציה בין היבשות ולהעניק
לאפריקה את זכות האירוח של מונדיאל 2010.

12 אצטדיונים נבחרו לארח את הטורניר. בכל אצטדיון התקיימו ארבעה משחקים בשלב הבתים,
ומשחק אחד או שניים בשלבי הנוק אאוט. משחקיהן של גרמניה וברזיל בשלב הבתים התקיימו
בשלושת האצטדיונים הגדולים - מינכן, ברלין ודורטמונד. משחק הפתיחה התקיים במינכן
והגמר התקיים בברלין.

בשלב הראשון חולקו 32 הנבחרות לשמונה בתים עם 4 נבחרות בכל בית. שיבוץ הנבחרות
לבתים וסדר המשחקים נקבעו בהגרלה אשר נערכה בלייפציג ב-9 בדצמבר 2005.

משלב שמינית הגמר והלאה נערך הטורניר בשיטת "נוק אאוט" - המפסיד יוצא. במצב של
שוויון בתום הזמן הרגיל (90 דקות) נערכה הארכה של 30 דקות. אם לאחר סיום ההארכה
עדיין היה שוויון, הוכרע המשחק בדו-קרב בעיטות עונשין. שיטת "שער הזהב" שהייתה
נהוגה במונדיאלים של 1998 ושל 2002 בוטלה, וגם כאשר הובקע שער בהארכה שיחקו עד תום
120 דקות.

נבחרת גרמניה המארחת זכתה בראשות הבית עם מלוא 9 הנקודות לאחר ניצחונות על קוסטה
ריקה, פולין ואקוודור. הייתה זו הפעם ה-14 ברציפות מאז 1954 שגרמניה עלתה לשלב השני
במונדיאל, והפעם השנייה בהיסטוריה אחרי 1970 שהשיגה מאזן מושלם בשלב הבתים. אקוודור
סיימה במקום השני והעפילה לראשונה בתולדותיה לשמינית הגמר, בהופעתה השנייה
במונדיאל. פולין וקוסטה ריקה נשרו מהמשך הטורניר, כפי שעשו במונדיאל הקודם.

נבחרות אנגליה ושוודיה עלו לשמינית הגמר. האנגלים הבטיחו את עלייתם כבר לאחר
ניצחונות על פרגוואי וטרינידד וטובגו בשני המשחקים הראשונים, ותיקו עם שוודיה במשחק
השלישי הבטיח להם את המקום הראשון. שוודיה הבטיחה את מקומה בשמינית הגמר רק במחזור
השלישי, ובדיעבד היה זה הניצחון על פרגוואי במחזור השני משער בדקה ה-89 שקבע את
עלייתה של שוודיה ואת הדחתה של פרגוואי. אנגליה ושוודיה עלו מאותו בית גם ב-2002,
אך אז הן דורגו בסדר הפוך. טרינידד וטובגו סיימה אחרונה בבית ללא שערי זכות והתנחמה
בכך שהשיגה נקודה בהופעתה הראשונה במונדיאל.

השער של מרקוס אלבאק (Allbäck) משוודיה במשחק נגד אנגליה היה השער ה-2,000 שנכבש
בתולדות המונדיאל.

ארגנטינה והולנד עלו לשמינית הגמר לאחר שהשיגו ניצחונות על חוף השנהב וסרביה
ומונטנגרו, בעוד שהמפסידות הודחו מהמשך הטורניר. ארגנטינה והולנד סיימו בתיקו 0:0
במשחק ביניהן, שקבע שארגנטינה דורגה ראשונה בבית בזכות הפרש שערים עדיף. חוף השנהב
השיגה את ניצחונה הראשון במונדיאל, 3:2 נגד סרביה ומונטנגרו, שסיימה ללא נקודות ועם
10 שערי חובה, ובכך רשמה את ההישג הגרוע ביותר של נבחרת אירופית במונדיאל למעט יוון
ב-1994.

ארגנטינה הרשימה מאוד בניצחונה 6:0 על סרביה ומונטנגרו. זהו הניצחון הגבוה ביותר של
ארגנטינה במונדיאל מאז הביסה את פרו באותה תוצאה ב-1978, וההפסד הגבוה ביותר של
נבחרת אירופית כלשהי מאז 1954.

פורטוגל זכתה בראשות הבית עם מאזן מושלם של 9 נקודות, לאחר ניצחונות על אנגולה,
איראן ומקסיקו. זו הפעם השנייה בתולדותיה שפורטוגל מצליחה לעלות לשלב השני, 40 שנה
לאחר שעשתה זו ב-1966 כאשר גם אז היו לה 3 ניצחונות בשלב הבתים. מקסיקו שניצחה את
איראן וסיימה בתיקו עם אנגולה עלתה לשמינית הגמר למרות הפסדה לפורטוגל, ועשתה זאת
במונדיאל החמישי ברציפות בהשתתפותה. אנגולה השיגה 2 נקודות בהופעת הבכורה שלה
במונדיאל ואיראן הסתפקה בנקודה אחת.

איטליה זכתה בראשות הבית לאחר שניצחה את גאנה וצ'כיה בתוצאה זהה, 2:0, וסיימה בתיקו
1:1 נגד ארצות הברית במשחק סוער שבו הורחקו 3 שחקנים - אחד מאיטליה ושניים מארצות
הברית. בכך השיגה איטליה רצף של 8 העפלות רצופות לשלב השני במונדיאל, שהחל ב-1978.

גאנה, בהופעת הבכורה שלה במונדיאל, הצליחה לעלות לשמינית הגמר בניגוד לתחזיות
המוקדמות, בעקבות ניצחונותיה על צ'כיה 2:0 וארצות הברית 2:1. בכך המשיכה את סדרת
ההצלחות של יבשת אפריקה, שהייתה לה נציגה אחת בשמינית הגמר בכל המונדיאלים מאז
1986. צ'כיה פתחה בניצחון משכנע של 3:0 על ארצות הברית, אך בהמשך נכנעה לגאנה
ולאיטליה, והודחה מהמשך הטורניר יחד עם ארצות הברית שהשיגה נקודה אחת, דווקא נגד
הנבחרת החזקה בבית.

ברזיל, מחזיקת הגביע, סיימה בראש הבית לאחר ניצחונות על קרואטיה, אוסטרליה ויפן,
ובכך הגדילה את רצף הניצחונות שלה ל-10, ואת רצף ההעפלות לשלב השני ל-10 מונדיאלים,
החל מ-1970. הייתה זו הפעם השישית שברזיל השיגה מאזן מושלם בשלב הבתים. אוסטרליה
עלתה בפעם הראשונה לשלב השני, לאחר ניצחון הבכורה שלה במונדיאל, 3:1 על יפן (לאחר
שפיגרה 0:1 עד הדקה ה-84) ותיקו 2:2 נגד קרואטיה במשחק שבו הורחקו 3 שחקנים (2
קרואטים ואוסטרלי). קרואטיה ויפן נפרדו מהמונדיאל ללא ניצחון.

רונאלדו, כוכב מונדיאל 2002, כבש שני שערים במשחקה של ברזיל נגד יפן, ובכך העלה את
מאזנו ל-14 שערים והשתווה לגרד מילר בראש דירוג המבקיעים במונדיאלים.

שווייץ זכתה במפתיע במקום הראשון בבית לאחר שסיימה בתיקו 0:0 עם צרפת וניצחה את
טוגו וקוריאה הדרומית בתוצאה 2:0. היא הייתה הנבחרת היחידה שלא ספגה אף שער בשלב
הבתים. צרפת, שנחשבה הפייבוריטית בבית הזה, סיימה בתיקו את משחקיה נגד שווייץ
וקוריאה הדרומית, ורק במחזור השלישי הבטיחה את עלייתה בניצחון על טוגו. קוריאה
הדרומית, שהגיעה לחצי הגמר במונדיאל הקודם, הודחה הפעם בשלב הראשון כמו בשאר הפעמים
ששיחקה מחוץ לארצה. טוגו סיימה את הופעתה הראשונה במונדיאל ללא נקודות.

ספרד זכתה בראשות הבית לאחר ניצחונות על אוקראינה, תוניסיה וערב הסעודית. אוקראינה,
שהובסה 0:4 על ידי ספרד במשחק הבכורה שלה כמדינה עצמאית במונדיאל, ניצחה אחר כך את
ערב הסעודית ותוניסיה (משער שהובקע בבעיטת עונשין שנויה במחלוקת), ועלתה לשמינית
הגמר. תוניסיה וערב הסעודית, שסיימו את המשחק ביניהן בתיקו 2:2, נפרדו מהמונדיאל
ללא ניצחון.

גרמניה וארגנטינה העפילו לשלב רבע הגמר, לאחר שניצחו את שוודיה ומקסיקו בהתאמה. צמד
של לוקאס פודולסקי ב-12 הדקות הראשונות הקנה לגרמניה את הניצחון על שוודיה.
ארגנטינה נזקקה לשער מרהיב של מקסי רודריגז בהארכה כדי להכניע את מקסיקו.

אנגליה עלתה לרבע הגמר לאחר ניצחון 1:0 על אקוודור במשחק חלש, משער בבעיטה חופשית
של דייוויד בקהאם. ברבע הגמר היא פגשה את פורטוגל, אשר ניצחה את הולנד 1:0 משער של
מאניש, במשחק רווי בתקריות אלימות, בו שלף השופט 16 כרטיסים צהובים והרחיק ארבעה
שחקנים (שיא בתולדות המונדיאל), שניים מכל קבוצה.

איטליה ניצחה את אוסטרליה 1:0, בפנדל שנוי במחלוקת בתוספת הזמן ופגשה ברבע הגמר את
אוקראינה, שניצחה את שווייץ בדו-קרב פנדלים. השווייצרים סיימו את השתתפותם בטורניר
מבלי שספגו אף שער.

ברזיל ניצחה את גאנה 3:0. רונאלדו כבש את השער הראשון ועלה לראש דירוג המבקיעים
במונדיאל בכל הזמנים עם 15 שערים (שיא שנשבר במונדיאל 2014 על ידי מירוסלב קלוזה).
היא פגשה ברבע הגמר את צרפת, שניצחה את ספרד 3:1.

ארבע נבחרות אירופיות עלו לחצי הגמר, בפעם הרביעית בתולדות המונדיאל והראשונה מאז
1982. גרמניה ופורטוגל נזקקו לדו-קרב פנדלים כדי לנצח את ארגנטינה ואנגליה בהתאמה.
איטליה הכניעה את אוקראינה 3:0. צרפת חוללה הפתעה כשניצחה 1:0 את ברזיל, מחזיקת
הגביע ב-2002.

איטליה הפתיעה והצליחה להכניע את גרמניה המארחת בשלב ההארכה, כשנותרה דקה אחת בלבד
לשלב ההכרעה בבעיטות עונשין. שער הניצחון האיטלקי שהובקע בדקה ה-121 הוא השער
המאוחר ביותר שהובקע בתולדות טורניר גביע העולם בכדורגל.

גרמניה זכתה במקום ה-3 ושמרה בכך על מסורת של זכייה במקום זה כל 36 שנה (1934,
1970, 2006).

צרפת העפילה לשלב הגמר בפעם השנייה בתולדותיה, כשהפעם הראשונה הייתה 8 שנים קודם
לכן, במונדיאל 1998, אז אף זכתה בגביע.

לאיטליה הייתה זו ההופעה השישית במספר במעמד גמר המונדיאל, מתוכן זכתה באליפות 3
פעמים עד לגמר זה.

משחק זה היה האחרון בקריירה של קפטן נבחרת צרפת, זינדין זידאן. 11 דקות לסיום
ההארכה נגח זידאן בחזהו של מרקו מטראצי האיטלקי והורחק בכרטיס אדום. לאחר הפסדה של
צרפת בפנדלים זידאן הסתגר בחדר הלבשה ולא עלה לקבל את מדליית הכסף.

מונדיאל זה היה הראשון בישראל שרשות השידור לא הייתה אחת מזכייניות שידוריו: הוא
שודר בערוצים 2 ו-10, ערוציה של הרשות השנייה, בערוץ הספורט, ובשני ערוצים שחידשו
את שמותיהם עבור טורניר זה והיו ערוצים בתשלום - "ספורט 1" ו"ספורט 2" (בעבר "שבת
של כדורגל" ו"הליגה האנגלית").



https://he.wikipedia.org/wiki/%D7%99%D7%94%D7%95%D7%93%D7%94_%D7%A2%D7%93%D7%A8

יהודה עֵדֶר (נולד ב-10 ביולי 1951), מוזיקאי, גיטריסט וזמר ישראלי. נולד וגדל
בקיבוץ כפר הנשיא.

עדר החליף את דני סנדרסון בלהקת הנח"ל, וכן היה גיטריסט בלהקות תמוז, דודה
וקאריזמא. עדר הוא בוגר מכללת ברקלי למוזיקה שבבוסטון, והקים את בית הספר למוזיקה
רימון. עדר השתתף ב"מסע הבחירות של מאיר אריאל", וכן היה מנהל המחלקה הישראלית של
חברת התקליטים "הד ארצי".

עדר הפיק מספר אלבומים ישראליים מפורסמים, בהם "ירח" לשלמה ארצי, "שלום לתמימות"
לרונית שחר, "יאללה ביי" לאריאל הורוביץ, "...וגלוי עיניים" למאיר אריאל, "מה החזאי
מבין" ו"איך עושים מים" ללהקת "אבטיפוס" ואת התקליטון "אף אחד לא מזיל דמעה / מישהו
אוהב אותך" לשמוליק צ'יזיק.

עדר השתתף בתוכנית "יוצרים גדולים יוצרים קטנים" אשר התקיימה בחסות מפעל הפיס.
במסגרת התוכנית הוא לימוד ביישוב חצור שבצפון וברמלה קבוצה של ילדים כישרוניים עם
יכולות מוזיקליות ואת להקת "לוחמי הגרוטאות". כיום מלמד עדר בבית הספר למוזיקה
"רימון".

בספטמבר 2007 יצא אלבומו הראשון, "מר גרוסבארד היקר", בשיתוף עם המוזיקאים חמי
רודנר ויוני בלוך. בחודש מאי יצא הסינגל הראשון מתוכו, "כוכב שביט" - גרסה עברית
לשירו של בוב דילן "Shooting Star" שתרגם עדר. אחריו יצאו השירים "יש ביצה" ו"מר
גרוסבארד היקר".



https://he.wikipedia.org/wiki/%D7%A7%D7%91%D7%9C

קבל (באנגלית: Capacitor) הוא רכיב חשמלי בעל יכולת לאגור מטען חשמלי ולפרוק אותו.
קבל אידאלי מוגדר על ידי תכונה בודדת - קיבול.

ככלל, הקבל בנוי משני מוליכים (הקרויים "הדקי הקבל") המופרדים על ידי מַבְדֵּד כאשר
הקבל "טעון", על שני ההדקים שלו יש מטען השווה בגודלו והפוך בסימנו, כך שבין ההדקים
נוצר שדה חשמלי. סך המטען על קבל הוא תמיד 0. תאורטית, כל זוג מוליכים (ואפילו
מוליך יחיד) יכולים לתפקד כקבל, אך הסוגים הנפוצים ביותר הם קבל לוחות וקבל
קואקסיאלי (לקמן).

התכונה המגדירה את הקבל נקראת "קיבול" (capacitance) והיא נמדדת ביחידות פאראד.
הקיבול מוגדר על ידי חוק לוז (luz) כיחס בין המטען האגור לבין הפרש הפוטנציאלים על
הקבל:

ויחידת המידה שלו, הפאראד, מוגדרת בהתאם על ידי היחס כקולון לוולט ביחידות MKS או
ס"מ ביחידות cgs.

q בנוסחה לחישוב הקיבול פירושו המטען על אחד מהדקי הקבל (למעשה, על הדק אחד יש מטען
q+, ועל השני יש מטען של q-) – שהם לוחות בקבל לוחות ומשטחים של תיל בקבל
קואקסיאלי, ו-V הוא המתח בין הדקי הקבל. השם קיבול מובן דרך ההצגה: : ,המשמעות היא
שבהינתן מתח [V]כלשהו על הקבל, הקבל "יקבל" (יצבור) יותר מטען[q] ככל שהקיבול[C]
גדול יותר.

פאראד היא יחידה גדולה מאוד - לשם המחשה, למוליך בגודל של כדור הארץ יהיה קיבול
מסדר גודל של 0.7 מיליפאראד. לכן משתמשים לרוב ביחידות קטנות יותר דוגמת pF
(פיקופאראד = ) או μF (מיקרופאראד = ). השגת קיבול גבוה היא אתגר המצריך לרב הגדלה
של נפח הקבל. הקיבול תלוי בפרמטרים הגאומטריים של הקבל, ובתכונות החומרים המרכיבים
אותו, אך לא במטען שהקבל מכיל.

האנרגיה הדרושה על-מנת להעביר מטען dq מלוח אחד של הקבל (כל קבל שהוא) למשנהו שווה
ל- , כאשר V הוא הפרש הפוטנציאלים שעל הקבל. V עצמו שווה למנת המטען והקיבול - q/C.
לאחר אינטגרציה לפי dq נקבל, שסך האנרגיה האגורה בקבל היא , כאשר q הוא המטען שעל
הקבל ו-C הוא הקיבול שלו. אם נציב נקבל נוסחה נוספת לאנרגיה: .

זרם ישר לא יכול לזרום דרך קבל, אלא רק לטעון אותו. משום כך, משמשים קבלים בעיקר
במעגלים של זרם חילופין. כמו כן משמשים קבלים במעגלי פריקה והארקה.

הקבל הפשוט ביותר מבחינה חישובית הוא מעטפת כדורית מוליכה ברדיוס R שטעונה במטען
כולל q. במקרה זה, הפוטנציאל על המוליך (ביחידות cgs) הוא ולכן הקיבול של קבל זה
הוא (ביחידות :cgs)

הקבל הפשוט ביותר למימוש מורכב משני לוחות מוליכים מקבילים, שביניהם חומר מבודד.
אגירת המטען נעשית על ידי כך שעל שני לוחות הקבל נאספים מטענים - מטען חיובי q בלוח
אחד ומטען שלילי q- בלוח שני. המטענים אינם יכולים לעבור מלוח אחד למשנהו משום
שביניהם מפריד חומר מבודד. הפרש המטען הזה יוצר שדה חשמלי וכן מתח חשמלי V, הנמדד
בין הדקי הקבל. קיבול של קבל לוחות על פי חוק לוז הוא C=q/V.

נחשב את הקיבול של קבל לוחות תאורטי, ששני לוחותיו שווים בשטחם (A)וגדולים מאוד
בהשוואה למרחק המפריד ביניהם (d). תהי צפיפות המטען על כל לוח . כיוון ששני הלוחות
קרובים מאוד האחד לשני, הם מושכים אחד את המטענים של השני, כך שרובם מרוכז בצד אחד
של הלוח, והמטען מפוזר על כל לוח כאילו היה לוח זה מבודד ולא מוליך. מחוק גאוס
נובע, שהשדה החשמלי שמפעיל כל לוח שווה ל- (ראו שדה חשמלי לפירוט). סך השדות של שני
הלוחות הוא, אם כן, , וכיוון ששניהם (בקירוב טוב) מאונכים לשטחי הלוחות, גם השדה
המאוחד מאונך להם. הפרש הפוטנציאלים בין שני הלוחות, כנובע מהנוסחה , הוא . סך
המטען על כל לוח הוא . נציב את הנתונים האלה בהגדרת הקיבול ונקבל:

, כאשר הוא קבוע שערכו , ו- הוא קבוע תלוי-חומר, הקרוי "מקדם הדיאלקטריות היחסי".
אפשר לראות כי הקיבול הוא גודל קבוע ואינו תלוי במטען או במתח, אלא רק בפן הגאומטרי
(שטח הקבל והמרחק בין הלוחות) ובמקדם הדיאלקטרי של הריק, שהוא קבוע של הטבע. ברוב
המקרים הדבר הוא כך, למעט כאשר חלקי הקבל יכולים לזוז.

קבל קואקסיאלי מורכב משני תֵילים מקבילים, האחד בתוך השני, שעל אחד מהם מטען חיובי
ועל האחר מטען שלילי - רדיוס התיל הפנימי a, רדיוס החיצוני - b. צפיפות המטענים על
שני התילים היא . השדה בין התילים הוא למעשה רק השדה החשמלי שמייצר התיל הפנימי,
כיוון שבתוך התיל החיצוני סך השדה הוא 0 (מה שקל מאוד להוכיח בעזרת חוק גאוס). שדה
חשמלי של מוט במרחק r ממנו הוא, . נעשה לביטוי זה אינטגרציה כמקודם ונקבל, ש- . סך
המטען על קטע מסוים של תיל אחד משני תֵילֵי הקבל הוא , כאשר l הוא אורך כלשהו. נציב
את הנתונים הנ"ל בנוסחה למציאת קיבול ונמצא, ש- .

אם יש לנו קבל קואקסיאלי עם חומר דיאלקטרי בין התילים המרכיבים אותו, אזי לצד מקדם
הדיאלקטריות של הריק יש להוסיף גם את מקדם הדיאלקטריות של החומר .

חומר דיאלקטרי הוא מונח פיזיקלי לציון חומר מבודד ושקוף, במקרה בו חשוב המקדם
הדיאלקטרי או מקדם השבירה של החומר. חומרים דיאלקטריים משמשים כחומר מילוי ברכיבים
חשמליים שונים כגון קבלים, אנטנות, מעגלים מודפסים ועדשות אופטיות. דוגמאות לחומרים
דיאלקטריים הנמצאים בשימוש הן: זכוכית, סוגי פולימרים (פלסטיק) שונים, פיברגלס,
קרמיקות שונות.

הקבל הראשון נבנה על ידי גאורג פון קלייסט מפומרניה בשנת 1745. פון קלייסט השתמש
בצנצנת זכוכית ששני צדדיה היו מכוסים במתכת. במקביל לו, בשנת 1746 בנה ההולנדי פיטר
ואן מושנברק קבל דומה, שנקרא "צנצנת ליידן" (על שם אוניברסיטת ליידן). מסיבה זו
הקיבול נמדד תחילה ב"צנצנות".

בשנת 1782 טבע אלסנדרו וולטה את המושג "קונדנזר" (מעבה) לציון קבל, עקב יכולתו של
הקבל לצבור מטען רב יותר מאשר מוליך סתם. מונח זה השתרש ומשמש עד היום בשפות רבות;
ברם, באנגלית הוחלף מושג זה במושג capacitor, אשר נגזר מהמילה capacity, כלומר
קיבולת; ומכאן נובע גם שמו העברי של ההתקן.



https://he.wikipedia.org/wiki/%D7%9E%D7%A9%D7%95%D7%9C%D7%A9_%D7%99%D7%A9%D7%A8-%D7%96%D7%95%D7%95%D7%99%D7%AA

במשולש זה, שתי הצלעות שכולאות את הזווית הישרה נקראות ניצבים, והצלע שמול הזווית
הישרה נקראת יתר.

את הפונקציות הטריגונומטריות, עבור זווית בין 0 ל-90 מעלות ( רדיאנים), מגדירים
כיחס בין שתי צלעות במשולש ישר-זווית.

בישראל משולש ישר-זווית שזוויותיו הן 90, 60, 30 מכונה לפעמים "משולש הזהב", ובו
אורך היתר הוא פי 2 מאורך הניצב הקטן. משולש זה הוא חצי ממשולש שווה-צלעות. לרוב
השם "משולש הזהב" שמור למשולש שווה-שוקיים בעל זוויות בסיס של 72 או 36 מעלות, שכן
היחס בין השוקיים לבסיס בו הוא יחס הזהב.

בישראל מקובל גם המושג "משולש כסף", למשולש ישר-זווית ושווה-שוקיים. הזוויות שלו
הן: 45, 45, 90. היחס בין אורך היתר לאורך הניצב הוא שורש 2, שהוא ככל הנראה המספר
האי-רציונלי הראשון שהתגלה.



https://he.wikipedia.org/wiki/%D7%9E%D7%A1%D7%A4%D7%A8_%D7%A8%D7%90%D7%A9%D7%95%D7%A0%D7%99

בתורת המספרים, מספר ראשוני הוא מספר טבעי גדול מ-1, שלא ניתן להציגו כמכפלה של שני
מספרים טבעיים קטנים ממנו, כלומר הוא מתחלק רק ב-1 ובעצמו. מספר טבעי גדול מ-1
שאינו ראשוני נקרא מספר פריק. המספר 1 אינו נחשב ראשוני, וגם לא פריק.

הראשוניים הם אבני הבניין של תורת המספרים, משום שאפשר להרכיב מהם, באמצעות פעולת
הכפל, כל מספר טבעי. כבר אוקלידס ידע להוכיח שקיימים אינסוף מספרים ראשוניים. ענפים
מרכזיים בתורת המספרים עוסקים בתכונות של המספרים הראשוניים, בצפיפות שבה הם
מופיעים, במידת הסדירות של הופעות אלה, ועוד.

הכללות של המספרים הראשוניים לשדות שמעבר למספרים הרציונליים נלמדות במסגרת תורת
המספרים האלגברית ותורת החוגים.

לפי "המשפט היסודי של האריתמטיקה", כל מספר טבעי גדול מ-1 אפשר להציג באופן יחיד
כמכפלה של מספרים ראשוניים (למשל: ). ההצגה הזו יחידה עד כדי שינוי סדר. ראשוניים
אלה נקראים גורמים של המספר. בלשון מודרנית, אומרים שחוג המספרים השלמים הוא "תחום
פריקות יחידה".

התהליך שבו מוצאים את המספרים הראשוניים המרכיבים מספר שלם נתון נקרא פירוק לגורמים
- זוהי בעיה קשה מבחינה אלגוריתמית, ולא ידוע עבורה אלגוריתם יעיל (כלומר, בעל
סיבוכיות פולינומית). חוזקן של שיטות הצפנה מרכזיות תלוי בכך שקשה לפרק מספר גדול
לגורמיו הראשוניים.

קיימים אינסוף מספרים ראשוניים. ההוכחה הראשונה לכך ניתנה בספרו של אוקלידס,
"יסודות". זוהי הוכחה בדרך השלילה:

כאשר סופרים את הראשוניים בקטעים ארוכים (כגון: עד 1000, בין 1000 ל-2000, וכן
הלאה), מגלים ששכיחותם הולכת ויורדת. גאוס עסק רבות בחישובים בקשר לסוגיה זו, ושיער
ששכיחות הראשוניים בין 1 ל-x יורדת, בקירוב, ביחס הפוך ללוגריתם הטבעי של x.
כחמישים שנים אחר-כך חקר רימן את פונקציית זטא הקרויה על שמו, במטרה להוכיח את
ההשערה של גאוס. על היסודות שהניח רימן, הצליחו לבסוף המתמטיקאים של סוף המאה ה-19
להוכיח את משפט המספרים הראשוניים: מספר הראשוניים הקטנים ממספר נתון שווה בקירוב
ל- : כאשר הוא הלוגריתם הטבעי של .

ממשפט המספרים הראשוניים אפשר להסיק היכן נמצא, בקירוב, הראשוני ה-n-י, : . ליתר
דיוק, עבור כל שלם , מתקיים .

לפי השערת ברטראן (שהוכחה במאה ה-19), יש מספר ראשוני בכל קטע מהצורה . עם זאת, לא
ידוע האם לכל n טבעי קיימים ראשוניים בקטע .

לא קיים פולינום שאינו קבוע, אפילו בכמה משתנים, המקבל (כאשר מציבים בו מספרים
שלמים) רק ערכים ראשוניים. לתוצאה זו יש הכללות רבות. למשל, היא נכונה גם עבור
פונקציות אלגבריות (פונקציה F היא אלגברית אם קיים פולינום P כך ש- ; לדוגמה,
אלגברית). פונקציה מהצורה , שבה הפולינומים בעלי מקדמים שלמים, והמספרים שלמים,
שאינה קבועה, אינה יכולה לקבל רק ערכים ראשוניים כאשר מציבים במשתנים ערכים טבעיים.

לעומת זאת, אפשר להציג מספרים ראשוניים באמצעות פונקציות שאינן אלגבריות. לדוגמה,
אם מגדירים את הפונקציה , ו- היא השארית של y בחלוקה ל- x (עם ), אז הראשוני ה-n-י
מתקבל מהנוסחה . בעזרת טכניקות שפותחו במסגרת פתרון הבעיה העשירית של הילברט, נמצאו
פולינומים בעלי מקדמים שלמים, כך שקבוצת הערכים הטבעיים שהפולינום מקבל, כאשר
מציבים ב- מספרים טבעיים, מתלכדת עם קבוצת המספרים הראשוניים.

משפט מילס קובע כי קיים קבוע כך ש- ראשוני לכל n טבעי (כאשר היא פונקציית הערך
השלם).

את משפט המספרים הראשוניים הכליל דיריכלה לסדרות חשבוניות: אם הם מספרים זרים, אז
ישנם אינסוף מספרים ראשוניים השקולים ל- מודולו . דיריכלה הוכיח שבכל , המספרים
הראשוניים מפוזרים באופן אחיד בקירוב, בין השאריות האפשריות מודולו . אם מייצג את
כל המספרים הראשוניים בטווח השקולים ל- מודולו , כאשר , אזי

ידוע שסכום הטור ההרמוני הוא (כאשר הוא קבוע אוילר-מסקרוני). לעומת זאת, כאשר
מסכמים על ראשוניים בלבד, , כאשר B קבוע. ובפרט טור ההופכיים של המספרים הראשוניים
מתבדר.

נכון ל-17 בספטמבר 2015, המספר הראשוני הגדול ביותר שהתגלה הוא מספר מרסן הראשוני
ה-49, . למספר זה 22,338,618 ספרות עשרוניות והוא התגלה על ידי קורטיס קופר ממיזם
GIMPS(אנ'). כאחדים מקודמיו, מספר זה התגלה באמצעות חישוב מבוזר קהילתי. קדם לו
המספר שהתגלה ב-25 בינואר 2013 והוא מספר מרסן הראשוני ה-48.

מאז המצאת שיטת RSA ב-1977, הפכו המספרים הראשוניים למרכיב יסודי כמעט בכל מערכת
הצפנה המשלבת מפתחות ציבוריים ופרטיים. במקרים רבים, חוזק ההצפנה מבוסס על הקלות
היחסית שבה אפשר לבצע פעולות של כפל והעלאה בחזקה מודולריות, גם במספרים גדולים
(בני מאות ספרות), ומאידך על הקושי העצום שבפירוק מספרים כאלה לגורמיהם הראשוניים.

האלגוריתם הפשוט והיעיל לשם כך הוא הנפה של ארטוסתנס, שמאתר מספרים ראשוניים בהדרגה
ככאלה שאינם מספרים פריקים, אשר אותם הוא מפיק עבור כל מספר ראשוני, החל מ 2, על
ידי ספירה בכפולות של אותו מספר. לדוגמה:

הנפה של ארטוסתנס יעילה (מבחינת סיבוכיות הזמן הנדרש לביצוע המשימה) ליצירת רשימה
של מספרים ראשוניים הקטנים מגבול מסוים, אך אינה יעילה לבדיקת ראשוניות של מספר
נתון; לשם כך יש דרכים אחרות.

כדי להוכיח שמספר נתון אינו ראשוני, די להציג פירוק שלו לשני גורמים. מכאן שזיהוי
מספרים לא ראשוניים הוא בעיה שהיא לפחות במחלקת הסיבוכיות NP. גם בדיקה האם מספר
הוא ראשוני שייכת ל-NP, בהתבסס על כך שמספר p הוא ראשוני אם ורק אם קיים מספר מסדר
p-1 בחבורת אוילר של p, ותנאי זה ניתן לבדיקה באופן יעיל בהינתן הפירוק של p-1 (כך
שהוכחת NP לראשוניות p תכלול את הפירוק הזה ואת המספר מסדר p-1). בשנת 2002 הוכיחו
שלושת החוקרים Agrawal Kayal Saxena שהוכחת ראשוניות שייכת למחלקת הסיבוכיות P‏.
לפיכך, גם הבעיה הדואלית היא ב-P (האם מספר אינו ראשוני).

הדרך הנאיבית לבדיקת ראשוניות של מספר נתון נקראת "חלוקה ניסיונית" (Trial
division): ניסיון לחלק את המספר הנתון בכל המספרים מ־2 ועד לשורש הריבועי של המספר
הנתון. אם המספר לא התחלק באף אחד ממספרים אלו הוא גם לא ייתחלק באף מספר גדול יותר
ולכן הוא ראשוני. במספרים קטנים (ובסמוך להפעלת שיטת הנפה של ארטוסתנס), עדיף לבצע
את החילוק הניסיוני רק במספרים ראשוניים. לשתי השיטות סיבוכיות או קרוב לזה, והן
אינן יעילות עבור מספרים גדולים (בני עשרות ספרות עשרוניות).

מבחנים רבים, משתי המחלקות, מבוססים על המשפט הקטן של פרמה: עבור כל ראשוני ושלם זר
ל-, מתקיים השוויון . לפיכך, אם השוויון אינו מתקיים, זוהי ראיה לכך ש- אינו
ראשוני. קיימים אלגוריתמים יעילים לחישוב הערך של מודולו , כגון אלגוריתם ריבוע
וכפל (העלאה חוזרת בריבוע, וכפל ב-a על-פי ההצגה הבינארית של n), שסיבוכיותו
פולינומית באורך של n. כל מספר ראשוני יעבור את המבחן, אולם לכל a ישנם מספרים
פריקים שהמבחן לא יאתר - אלו קרויים פסאודו ראשוניים.

גרי מילר ניצל תכונות ידועות של המשפט הקטן של פרמה ליצירת אלגוריתם דטרמיניסטי
פולינומי למבחן ראשוניות, המתבסס על השערת רימן המוכללת (ERH). מיכאל רבין הרחיב את
האלגוריתם מיד לאחר מכן, למבחן ראשוניות פולינומי אקראי. האלגוריתם נקרא על שמם
אלגוריתם מילר-רבין. רוברט סולוביי ופולקר שטראסן הציעו אלגוריתם למבחן ראשוניות
אקראי המבוסס על סימן יעקובי. עבור ראשוני כלשהו מתקיים עבור כל . גם אלגוריתם זה
ניתן להרחבה למבחן ראשוניות דטרמיניסטי, בהנחה שהשערת רימן המורחבת נכונה.

שפי גולדווסר וג'ו קיליאן הציעו אלגוריתם אקראי למבחן ראשוניות המתבסס על עקום
אליפטי, שזמן הריצה שלו פולינומי כמעט עבור כל קלט. בהתבסס על רעיון זה, פיתח ארתור
אטקין אלגוריתם דטרמיניסטי יעיל מאוד מבחינה מעשית לבדיקת ראשוניות הנקרא Atkin's
test. יתרונה של הגישה הוא שהיא מספקת הוכחות קצרות לראשוניות (primality
certificate).

לאונרד אדלמן והואנג פירסמו אלגוריתם הסתברותי שלעולם אינו טועה, אולם רק ניתן לומר
שתוחלת זמן הריצה שלו פולינומית, כלומר הם הראו שבדיקת ראשוניות היא במחלקת
הסיבוכיות ZPP = RP ∩ Co-RP.

מבחינה תאורטית לפחות סוגיית הסיבוכיות של בדיקת ראשוניות יושבה ב-2002 כששלושה
מדעני מחשב הודיים, אגרוול, קייל וסקסנה, הראו אלגוריתם פולינומי דטרמיניסטי לבדיקת
ראשוניות הנקרא על שמם AKS. האלגוריתם מבוסס על הכללה של המשפט הקטן של פרמה לחוגי
פולינומים מעל שדות סופיים. סיבוכיות האלגוריתם היא בסביבות .

חוג המספרים השלמים אינו אלא אחד מני תחומי שלמות רבים. בתחום שלמות כללי יש שני
סוגי איברים שאפשר לראות בהם הכללה של המספרים הראשוניים: איבר אי-פריק של תחום
שלמות הוא איבר a (לא הפיך ושונה מאפס) שאין לו מחלקים לא טריוויאליים, כלומר, אם
a=bc אז כל אחד משני הגורמים b ו-c הוא הפיך או כפולה של a באיבר הפיך. איבר p הוא
איבר ראשוני, אם כל אימת ש-p מחלק מכפלה bc, הוא מחלק את אחד הגורמים שלה. כל איבר
ראשוני הוא אי-פריק, אבל ההיפך אינו בהכרח נכון. בחוג השלמים שני המושגים מתלכדים
(זוהי הלמה של אוקלידס), ומגדירים את המספרים הראשוניים המוכרים, והמספרים הנגדיים
להם: .

התכונה הבסיסית של המספרים הראשוניים (בחוג השלמים) מתבטאת במשפט היסודי של
האריתמטיקה: כל מספר אפשר לפרק לגורמים ראשוניים, באופן יחיד. גם כאן, כשבוחנים
תחום שלמות כללי במקום חוג השלמים, שתי התכונות האלה עשויות שלא להתקיים. ישנם
תחומי שלמות שבהם הראשוניים נדירים יותר, וקיים פירוק לגורמים אי-פריקים, אבל לא
לגורמים ראשוניים (לדוגמה: בחוג אפשר לפרק ; הגורמים אי-פריקים אבל אינם ראשוניים).
ישנם גם תחומי שלמות שבהם אין פירוק אפילו לגורמים אי-פריקים (אלו חוגים שאינם
נתריים). עם זאת, כאשר קיים פירוק לגורמים ראשוניים, הוא יחיד (אפילו בין כל
הפירוקים לגורמים אי-פריקים). בתחומים ראשיים, כל איבר אי-פריק הוא ראשוני, ויש
פירוק יחיד לגורמים.



https://he.wikipedia.org/wiki/%D7%90%D7%95%D7%A8%D7%9C%D7%99_%D7%95%D7%99%D7%9C%D7%A0%D7%90%D7%99

אורלי וילנאי (נולדה ב-28 ביולי 1972 בתל אביב) היא עיתונאית פעילה בתחום החברתי
ומנחה בטלוויזיה הישראלית.

וילנאי היא בתו של כתב קול ישראל, שמעון וילנאי. את שירותה הצבאי עשתה ביחידת
המזל"טים של צה"ל, בימים בהם הייתה היחידה כפופה לאגף המודיעין.

וילנאי היא בעלת תואר ראשון בתקשורת וטלוויזיה מאוניברסיטת תל אביב. בעלת תואר שני
בתוכנית ללימודי ביטחון, אותו עשתה במקביל לעבודה כחוקרת במכון למחקרי ביטחון לאומי
באוניברסיטת תל אביב.

את דרכה הטלוויזיונית החלה כמנחה בערוץ הקניות. ב-1994 הנחתה וילנאי את התוכנית
"ימבה קיץ" ששודרה בטלוויזיה החינוכית. בשנת 1998 החלה את עבודתה העיתונאית בערוץ
הראשון של הטלוויזיה. בשנת 2000 מונתה לתפקיד כתבת לענייני רווחה. במקביל הגישה את
תוכנית הבוקר של הערוץ לצדם של מאיר איינשטיין ואורי לוי. בתקופה זו שידרה כתבות
רבות שהפכו אותה לבעלת קול חברתי ביקורתי נוקב. כמו כן פירסמה הקלטה של מנכ"ל רשות
השידור, יוסף בראל, לוחץ עליה לצנזר את כתבותיה, דבר שהוביל להתפטרותה מהערוץ
הראשון בשנת 2004.

בשנת 2004 הגישה עם גיא מרוז בגלי צה"ל את התוכנית "יהיה בסדר" שעסקה בעוולות
אזרחיות.

וילנאי עברה לערוץ 2 שם המשיכה לעסוק בתחום החברתי. תחילה שימשה כתבת בצוות התוכנית
"עובדה". בשנים 2007-2006 הגישה וילנאי יחד עם בן זוגה, גיא מרוז את התוכנית "המשמר
האזרחי" ב"קשת", ערוץ 2. בשנת 2008 בערב יום השואה תשס"ח הוקרן בערוץ 2 סרטם של
וילנאי ומרוז "מוסר השילומים - המלחמה נמשכת", שבו האשימו את ועדת התביעות ואישים
מטעמה בכך שהם מעכבים תשלומים המיועדים לניצולי השואה ומעדיפים את תקצובם של מוסדות
שאינם קשורים לניצולים. ועדת התביעות טענה כי מדובר בעלילה אכזרית ומעוותת, ותבעה
את בני הזוג. בהסכם פשרה הוחלט כי הם יפרסמו התנצלות ויעבירו לוועדה פיצוי בסך של
150 אלף ש"ח, שיועבר לארגון "עמך".

במקביל בשנת 2009 החלה וילנאי לעבוד בערוץ 10 שם הגישה יחד עם בן זוגה גיא מרוז, את
התוכנית "אורלי וגיא בע"מ". בסוף ינואר 2011 החלו וילנאי ומרוז להגיש באותו ערוץ
טלוויזיה, מדי יום, תוכנית בוקר בשם "אורלי וגיא". במקביל הגישה עם מרוז באותו ערוץ
את סדרת התוכנית "אורלי וגיא חוזרים עם תשובה".

בשנת 2014, השתתפה יחד עם מרוז בעונה השנייה של הסדרה הדוקומנטרית "מחוברים פלוס",
המשודרת בהוט.

ב-31 בדצמבר 2008 נישאה בשנית, לגיא מרוז. בשנים 2011–2012 ניסה הזוג להביא לעולם
ילד משותף, וכתוצאה מכך, עברה וילנאי טיפולי הפריה חוץ גופית. בני הזוג תיעדו את
טיפולי ההפריה בסרטם "זוג או ילד" שהוקרן בערוץ 10. לאחר שהטיפולים נכשלו אימצו בני
הזוג ילד אריתראי, שנולד להורים מסתננים. הזוג מתגורר בתל אביב.



https://he.wikipedia.org/wiki/%D7%9B%D7%9C%D7%91_%D7%94%D7%91%D7%99%D7%AA

כלב הוא שמו היומיומי של כלב הבית (שם מדעי: Canis lupus familiaris), תת-מין של
הזאב המצוי (Canis lupus), ממשפחת הכלביים, מסדרת היונקים הטורפים.

הכלבים התפתחו מהזאבים. תוחלת החיים שלהם בדרך כלל היא 10–12 שנים אך כלבים מסוימים
כמו למשל כלב כנעני, סכיפרקה וגזעים נוספים של כלבי ציד יכולים לחיות גם בין 18
ל-22 שנים.

הכלב הוא בעל החיים המבוית הקדום ביותר. לפי מחקר שפורסם ב-2010, כלבים בויתו
לראשונה, ככל הנראה, באזור המזרח התיכון. כלבים בויתו מזאבים יותר מפעם אחת לפני
עשרות אלפי שנים; מחקר גנטי העלה כי מוצאם של כלבי הבית בני ימינו בשושלת מבויתת
שגילה לפחות 15,000 שנים ועל פי ממצאי DNA מיטוכונדריאלי נמצא קשר גנטי בין כלבים
מודרניים לכלבים שבויתו כבר לפני 33,000 שנים. במהלך תקופה זו, התפתח הכלב לאלפי
גזעים שונים. כך, למשל, גובהם של כלבים נע בין סנטימטרים ספורים (כמו במקרה של
הצ'יוואווה) לכמעט מטר במקרה של וולפהאונד אירי.

צבעי כלבים נעים בין לבן לשחור, עם גוונים אדמדמים, אפורים וחומים ביניהם. כלבים,
כמו בני אדם, הם חיות חברתיות וצדים (על כל פנים אבות-אבותיהם) בקבוצות[דרוש מקור];
דמיון זה בעיצוב ההתנהגותי שלהם מתקשר לעובדה שקל לאמן אותם, לשחק איתם ולהתאים
אותם למצבים חברתיים שונים.

איכות הקרבה השוררת זה אלפי שנים בין בני האדם לכלבים, הקנתה לכלב את הכינוי "חברו
הטוב ביותר של האדם".

הכלאות, אאוגניקה וסלקציה שנעשו על כלבים בידי האדם שינו והפרידו בין תכונותיהם של
גזעי כלבים שונים, אך לכל הכלבים קיימות תכונות משותפות שירשו מאבותיהם הקדמונים.
כמו מרבית היונקים הטורפים, לכלב שרירים חזקים, מערכת דם המאפשרת לו פעילות מתפרצת
וארוכת טווח, ושיניים המאפשרות לו לתפוס, להחזיק ולקרוע חפצים. שלד הכלב מאפשר ריצה
וקפיצה. רגלי הכלבים קטנות והם הולכים על בהונותיהם.

חוש הריח של הכלבים מפותח במיוחד. הדבר מתאפשר הודות לאזורים המפותחים במוח הכלב
המספקים את חישת הריח, והודות למספר עצום ביחס ליונקים אחרים של תאי עצב עשירים
בקולטני ריח בחוטם. למרבית הכלבים בין 125 מיליון ל-220 מיליון קולטני ריח, ולגזעים
מסוימים, כלבי דם במיוחד, מספר זה יכול להגיע גם עד ל-300 מיליון. זאת לעומת כ-6
מיליון קולטני ריח "בלבד" בבני אדם. משום שיש לכלבים תאים רבים כל כך באפם, אפשר אף
לראות את התאים ללא כל עזרת מכשירים. כפי שבמוחם של בני אדם קליפת ראייה גדולה
לעיבוד מידע חזותי, במוחם של כלבים קיימת קליפת הרחה (Olfactory cortex) גדולה,
לעיבוד המידע המתקבל ממערכת החישה. גודלם של בולבוסי הריח (Olfactory Bulbs) במוחם
של כלבים, ביחס לנפח המוח כולו, גדול פי 40 מגודלם היחסי של בולבוסי הריח במוחם של
בני אדם.

מינים מסוימים בקרב הכלבים מצטיינים במציאת ריחות ספציפיים אפילו בהשוואה לשאר
המינים בסוג (זאת הודות להשבחתם על ידי האדם באמצעות הכלאות וסלקציה חד כיוונית).
עדיין לא ברור מהו המידע המדויק אותו קולט הכלב מריחות הסביבה, אך ידוע שהכלב מסוגל
להבדיל בין שני סוגי ריחות:

כמו למרבית היונקים, לכלבים ראייה דו-צבעית (דיכרומטית; dichromatic) מאחר שהמדוכים
בעיניהם מכילים קולטנים בעלי רגישות לשני אורכי גל בלבד. לעומתם, לבני אדם ראייה
תלת-צבעית, ולכן ראייתם של כלבים ניתנת להקבלה עם אדם בעל עיוורון צבעים דו-צבעי
(לדוגמה, דלטוניזם ירוק-אדום). גם צפיפותם של המדוכים ברשתיות עיניהם של כלבים
פחותה מזו של בני האדם, בכיסוי של כ-20% בלבד משטח הרשתית, זאת לעומת הגומה המרכזית
(ה-Fovea) ברשתית האדם ש-100% משטחה מכוסה מדוכים. בשל כך, יכולת ההפרדה הזוויתית,
או חדות הראייה, של כלבים פחותה מזו של בני אדם ומוערכת כיכולת זיהוי של 12 מחזורי
שינוי במעלה, או שתיים וחצי דקות קשת, בעוד שאדם בעל ראייה תקינה מסוגל להבחין ב-30
מחזורי שינוי במעלה, או דקת קשת אחת. עם זאת, לגזעים שונים של כלבים ישנם אזורים
בהם צפיפות המדוכים עולה. לדוגמה, בגזעים בעלי חוטם קצר (ברכיספליים;
Brachycephalic) ניתן למצוא עלייה בשיעור של פי שלושה מהצפיפות הרגילה, דבר המקרב
את חדות ראייתם לזו של בני אדם. בגזעים בעלי חוטם מוארך (דוליכוספליים;
Dolichocephalic), ובכלבי רוח בפרט, ישנו פס לרוחב הרשתית ובו צפיפות המדוכים
גבוהה, דבר המקנה להם ראיית רוחב של עד 270 מעלות. זאת לעומת שדה ראייה של 180
מעלות בלבד בבני אדם. לכלבים טווח פזילה גדול יותר מבני אדם, והם מסוגלים לסובב את
גלגלי עיניהם הרחק זה מזה (פזילה החוצה; Exotropia) עד יצירת הפרש זוויתי של בין 12
ל-25 מעלות, כתלות בגזע הכלב.

למרות חדות הראייה הגרועה של כלבים, יכולת ההבחנה שלהם משתפרת עבור פרטים הנמצאים
בתנועה. כלבים הפגינו יכולת לזהות את בעליהם בזמן שהם נעים בתוך קבוצת בני אדם
ממרחקים של עד 900 מטרים, יכולת שקטנה ל-500 עד 600 מטרים כשהאנשים אינם בתנועה.

גזעים מסוימים של כלבים, מראים נטייה גנטית מולדת לקוצר ראייה. לדוגמה, בכלבים מגזע
רוטוויילר, אחד מכל שניים נמצא קצר ראייה.

חוש הראייה אצל הכלבים רגיש לשינויים בקצבים שבין 60 ל-70 הרץ, עובדה זו מקשה עליהם
לצפות במכשירי טלוויזיה בעלי קצב רענון תמונה נמוך יותר המותאמים לבני אדם
(במכשירים רבים קצב רענון התמונה הוא 50 או 60 הרץ בלבד).

חוש השמיעה אצל הכלבים מפותח הרבה יותר מאשר בקרב בני האדם. לרוב גזעי הכלבים יכולת
לשמוע גלי קול בתחום תדרים החל מ-40 הרץ ועד 45,000 הרץ, וגזעים מסוימים מסוגלים אף
לשמוע תדרי קול עד 60,000 הרץ. תחום זה זהה בקירוב בגבול התחתון לזה של בני אדם, אך
גבוה פי שניים עד שלושה מרגישות השמיעה של בני אדם בגבול העליון. כלומר, כלבים
מסוגלים לשמוע קולות גבוהים פי שניים עד שלושה מבני אדם. לכן, בתחום החפיפה בין
שמיעת הכלבים ושמיעת בני האדם, כלבים מסוגלים להבחין בקולות גבוהים ממרחק גדול יותר
מאשר בני אדם.

בנוסף, לכלבים יכולת להניע את אפרכסת האוזן, דבר המסייע להם באיתור הכיוון ממנו
מגיע הקול. יכולת זו מושגת באמצעות 18 שרירים המסוגלים להטות, לסובב ולהגביה את
אפרכסת האוזן של כלב למציאת מקור הקול.

גיל הבגרות המינית של הכלבה (הגיל בו היא מתייחמת לראשונה) משתנה מכלבה לכלבה ונע
בין גיל חצי שנה לשנתיים. ככלל, ככל שהכלבה מגזע גדול יותר פיזית, כך היא תבשיל
מינית מאוחר יותר. תקופת הייחום של הכלבה נמשכת בין שבועיים לשלושה, כל 6–7 חודשים.

משך ההריון הוא כחודשיים בממוצע, כאשר ככל שהכלבה מגזע גדול יותר - יתארך ההריון.
וטרינר יוכל לזהות הריון כבר מהשבוע השני-שלישי, אך אדם בלתי מיומן סביר כי יבחין
בו רק חודש לאחר תחילתו.

קיימת מחלוקת על התקופה ההיסטורית המוקדמת ביותר בה בויתו כלבים. חלק מן המחקרים
מצביעים על כך שכלבים בויתו (מזאבים) לפני כ-15,000 שנים; אחרות טוענות - בהסתמכות
על ממצאי DNA ועל מאובנים כי ביות הכלבים מוקדם הרבה יותר והתרחש לפני כ-150,000
שנים. קיימת גם אסכולה הגורסת כי כלבים בויתו לא מזאבים, אלא מכלבי בר, שהיו שלב
ביניים בין כלב הבית והזאב.

תכונות הכלבים עברו שינוי והתאמה בברירה מלאכותית שנעשתה בכלבים במהלך השנים. בהתאם
לצרכים השונים, פותחו התמחויות לפי דרישותיו של האדם. זהו למעשה בעל החיים שיש לו
את מספר ה"גרסאות" הרב ביותר בכדור הארץ.

החיבור החברתי בין האדם והכלב הוא ייחודי. תכונתו של הכלב, המייחדת אותו משאר
המינים הפיקחים ובעלי יכולות (כקופים), היא רגישותו למסרים אנושיים. מחקרים הראו
שכלבים, בניגוד לקופים, מסוגלים למצוא מזון על ידי קריאת "רמזים" אנושיים כגון מבט
לכוון המקום בו הוא מוסתר. לא ברור האם תכונה זו גרמה לחיבור בין האדם לכלב
מלכתחילה, או שהיא תוצר של שנים רבות בצוותא.

האדם השתמש בכלב משחר דרכם המשותפת למטרות רבות, החל משמירה ותקיפה, עזרה ברעיית
צאן ובקר וכלה בציד, איתור נעדרים תחת מפולות שלגים וכחיית מחמד. במלחמת וייטנאם
הציב הצבא האמריקני בראש היחידות הלוחמות כלבים לגילוי אויב ומלכודות. כלבים הופעלו
על ידי ברית המועצות במהלך מלחמת העולם השנייה לשימוש כנגד טנקים גרמניים. גם צה"ל
משתמש בכלבים למטרות צבאיות. בין היתר לשם פריצה לבתים בהם מוחזקים בני ערובה
ולמעקב אחר עקבות מחבלים. במבצע כחול וחום נגד החזבאללה התגלה שצה"ל השתמש בכלבי
נפץ, דבר שגרם לרעש תקשורתי גדול ולנסיגה של צה"ל משימוש זה בכלבים.

לכלבים שימושים אזרחיים נוספים כמו: כלבי נחיה לעיוורים, כלבי שמיעה לחרשים, כלבי
גישוש לגילוי אנשים תחת הריסות בתים, כלבים לאיתור מוקדי שריפות, כלבי מזחלות,
וכלבי הרחה לגילוי חומרי נפץ (ראו לדוגמה כלבים לשלום "פאפס פור פיס"), סמים
וחומרים אסורים אחרים.

בנוסף פותחו סוגי ספורט בהם משתמשים בכלבים שאינם "מועסקים" בעבודות מסורתיות,
וממצים בכך את היכולות הטבעיות שלהם (ראו למשל רכבות כלבים).

כיום, רבים מגזעי הכלבים אינם משמשים עוד למילוי תפקידים שרווחו בעבר, אלא מוחזקים
כחיית מחמד וככלבי תצוגה בתערוכות. בעלי כלבים נוטים לעתים לטפח את כלביהם
בתספורות, בסידור ציפורניים ובפריטי לבוש. קיימות מספרות לכלבים בהן כלבים מקבלים
טיפוח כולל. קיימים גם בתי מלון לכלבים, שם משאירים אותם בעלי הכלבים אם הם נעדרים
מביתם, ושירותי הורדת כלבים בתשלום לבעלי-כלבים עסוקים.

מעבר לתפקידים כלביים "מסורתיים", מוכרת יותר ויותר השפעתו של הכלב על הבריאות
הפיזית והנפשית של האדם, בייחוד כשמדובר בילדים. הקשר בין אדם לכלב הוא קשר רגשי
עמוק ומשמעותו לאדם נוסקת מעבר לתועלת המעשית שהאדם עשוי להפיק מהכלב. מחקרים
פסיכולוגיים ופיזיולוגים רבים נעשו לגבי חיות מחמד בכלל וכלבים בפרט, ומהם עולה
שהקשר עם חיית מחמד מפתח תחושות הערכה עצמית, אחריות, אמפתיה ורגישות אצל ילדים.
בנוסף, נמצא שלכלב השפעה מרגיעה על בעליו. דבר זה בא לידי ביטוי בלחץ דם נמוך יותר
בסביבת הכלב, בירידת קצב לב בעת ליטופו, ואף נמצא שלבעלי כלבים תוחלת חיים גבוהה
יותר. כלבים וחיות אחרות משמשים כ"מתווכים" חברתיים המקלים על יצירת קשר עם ילדים,
דבר המשמש בעיקר לטיפול במסגרת החינוך המיוחד, כשמדובר בילדים בעלי נכויות ובעיות
רגשיות והתנהגותיות.

חיי הכלבים עם בני האדם הקנו להם את הכינוי "חברו הטוב ביותר של האדם". לעומת זאת,
קיימות חברות בהן מתייחסים לכלבים כטמאים, וקיימות תרבויות בהן משמשים גזעים
מסוימים של כלבים למאכל - נכון ל-2014 ישנן כ-40 מדינות שבהן אין איסור בחוק על
אכילת כלבים.

חלקו הנכבד של הכלב בחיי האדם ניכר גם בהתייחסות אליו ביצירות ספרותיות ואמנותיות
לאורך ההיסטוריה. ברישומים מצרים עתיקים מופיעים כלבים בתפקידי ציד או לוויה. כלבים
מופיעים בציורים מהמאה ה-18 וה-19 כמלווים בדיוקנאות, כנושא הציור, או כחלק
מהתרחשויות וכן בפסלים.

בספרים וסרטים רבים משמשים כלבים בתפקיד הגיבור הראשי, מהידועים שבהם, "פנג הלבן"
מאת ג'ק לונדון, "לאסי חוזרת הביתה" מאת אריק נייט, "עזית הכלבה הצנחנית" מאת מוטה
גור ועוד (ראו גם קטגוריה:סרטים על כלבים). באחרים, לכלב תפקיד משני, כגון "טוטו"
ב"הקוסם מארץ עוץ" מאת ל. פרנק באום, "שלושה בסירה אחת (מלבד הכלב)" מאת ג'רום ק.
ג'רום ואחרים, "קפצן" ב"שביעייה הסודית" מאת אניד בלייטון ועוד.

כלבים אף זכו להתייחסויות מיוחדות בשירים, דוגמת שירו של ניל יאנג, "קינג הזקן"
(Old King), או שירו של פול מקרטני "מרתה יקירתי" (martha my dear), שנכתב על כלבתו
של פול מקרטני, מרתה, מסוג כלב צאן אנגלי עתיק.

לראשונה מוזכר הכלב בתנ"ך בספר שמות. "לא יחרץ כלב לשונו". כלומר, כאשר עזבו בני
ישראל את מצרים, אף כלב לא נבח. הכלב מוזכר בהקשר של עבודה לעזרת האדם, בספר איוב:
"כלבי צאני". סביר להניח שהכלבים מתקופת התנ"ך, היו דומים לכלב הכנעני שאנו מכירים
כיום.

בעבר, המילה כלב הייתה משמשת לשמות פרטיים של אנשים כפי שנהוג במילים זאב ודוב, אף
הם שמות של חיות. אחד משנים עשר המרגלים שנשלחו על ידי משה רבנו לרגל את הארץ היה
כַּלֵב בן יפונה. כלבא שבוע, שם ארמי, היה חותנו של רבי עקיבא. בעברית שם זה אינו
מקובל עוד, אך השם התנכי שרד בתרבויות אחרות, ואפשר למצאו למשל, בארצות הברית.

ככלל, לאורך השנים שרר ביהדות יחס מסויג כלפי הכלב. ייתכן שהסיבה לכך היא שהנדודים
לאורך ההיסטוריה לא איפשרו להם להחזיק חיות מחמד בקביעות, ואולי מכיוון שכלבים
שימשו לא פעם להתעללות בהם, כגון בתקופת השואה. ישנו איסור של חז"ל "לגדל כלב רע
בתוך ביתו", מחשש שיפחיד, ינשוך (ולעתים אף יפצע או יהרוג) את הבאים. רבי אליעזר בן
הורקנוס קבע כי "המגדל כלבים כמגדל חזירין", וכך קבע הרמב"ם: "ארור מגדל כלבים
וחזירים, מפני שהזיקן מרובה ומצוי". עם זאת הרמב"ם עצמו מתיר לגדל כלב אם הוא קשור
תמיד לשלשלת ובישובי ספר בלבד מותר להתיר את השלשלת בלילה ולקושרה במהלך היום.

כמה מחכמי ההלכה בימי הביניים סייגו את האיסור, וקבעו ש"כלב שאינו רע מותר לגדל",
וש"כלבים קטנים בני תרבות (מאולפים), אינם בכלל האיסור". מקורות אחרים מעידים
שגידול חיות מחמד, בעיקר כלבים, היה שכיח גם בתקופות קדומות. רבי יעקב עמדין קבע
במאה ה-18 כרמב"ם שמותר להחזיק רק כלב אחד, בתנאי שהוא קשור בשלשלת ולצורכי שמירה
בלבד.

בהלכה היהודית משתמשים בביטוי "ראוי למאכל כלב", כאמת-מידה להגדרת דבר-מה כמאכל.
למשל חמץ עשוי להיות דבר הראוי לפחות למאכל כלב, אולם דבר שאינו ראוי אפילו למאכל
כלב אינו יכול להיקרא "חמץ".



https://he.wikipedia.org/wiki/%D7%90%D7%99%D7%92%D7%A8%D7%AA_%D7%97%D7%95%D7%91

איגֶרֶת חוב (אָגָ"ח; בריבוי איגְרות חוב או אג"חים) היא נייר ערך המהווה תעודת
התחייבות לתשלום חוב. זהו מכשיר פיננסי בעזרתו לווים גופים שונים כסף.

במכירת איגרת חוב, מקבל מנפיק האיגרת סכום כסף מרוכש האיגרת מראש, ומתחייב לרוב,
בתמורה, לשלם לשיעורין את הסכום הנקוב (לעתים בתוספת הצמדה), וכן ריבית, במועדים
עתידיים הנקובים בנייר.

שני הסוגים המקובלים ביותר של איגרות חוב הן איגרות המונפקות על ידי חברות גדולות
וגורמים ממשלתיים. מרבית איגרות החוב סחירות, ויכולות לעבור מספר ידיים מרגע קנייתן
ועד לפדיונן. המסחר באיגרות חוב עד לפירעונן נעשה לרוב באמצעות בורסה. המסחר בבורסה
אינו משנה את גובה הפדיון של האיגרת (קרן וריבית), ומייצג רק את הביקוש וההיצע לה
במהלך חייה. הביקוש וההיצע מייצגים שילוב הן של סכומי הפירעון המובטחים על ידי
האיגרת, הביטחון של מחזיק האג"ח ביכולת המנפיק לעמוד בהתחייבויותיו, ובמצב השוק
באותה העת. אם קיימות אלטרנטיבות הנותנות תשואה דומה בסיכון נמוך יותר, או תשואה
רבה יותר באותו הסיכון, ערך האיגרת למסחר יורד. בשונה מקניית מניות של חברה, בעל
איגרת חוב אינו הופך לבעל חלק בחברה אלא לבעל חוב שלה.

אין חובה שתהיה בטוחה או ערבות לתשלום החוב, אך לעתים מוגדרות כאלה וזאת על מנת
להפחית את הסיכון של רוכש האיגרת. איגרת החוב דומה באופיה לשטר חוב, אך נבדלת ממנו
במספר מאפיינים, בעיקר במספר מחזיקי האיגרת, לעומת השטר שבדרך כלל מחזיק בו יחיד,
בין אדם ובין תאגיד, ובכך שאיגרות חוב סחירות יותר. סוג מוכר של איגרת חוב הוא שטר
המשכנתה, בו אדם לווה כספים מבנק או גורם ממשלתי, משלם את חובו לשיעורין ובתוספת
ריבית, וכעירבון לתשלום חובו ממשכן רכוש (לרוב ממשכן את נכס מקרקעין שלצורך רכישתו
ניטלה ההלוואה).

איגרות חוב מונפקות בעיקר על ידי גורמים ממשלתיים, רשויות ציבוריות אחרות וחברות.
בנקים ומוסדות אשראי לא מנפיקים אג"ח אלא משתמשים בשטרי הון מאחר שאינם יכולים
לשעבד את נכסיהם. האיגרות נמכרות לציבור על–ידי חברי הבורסה. עבור הלווים, מהוות
איגרות החוב כלי לגיוס הלוואות ארוכות-טווח מבלי לשנות את מבנה הבעלות בחברה (כפי
שקורה בעת הנפקת מניות).

ממשלות, לרבות ממשלת ישראל, עושות שימוש נרחב באיגרות חוב למימון פעילותן. לדוגמה
ניתן לראות את איגרות החוב שהנפיקה ממשלת ישראל כדי ללוות כספים מהציבור למימון
תוכנית ההתנתקות. למדינת ישראל ניתנו ערבויות לאיגרות החוב על ידי הממשל האמריקאי,
דבר שהביא לרכישתן על ידי גורמים עסקיים בחו"ל בריבית נמוכה יותר.

את אגרות החוב מחזיקים בין השאר גופים מוסדיים (קופות גמל ופנסיה, קרנות השתלמות,
קרנות נאמנות) עבור החוסכים בהם, תוך שימוש בכספי החוסכים.

עם זאת, ערך זה אינו מתאר באופן הולם את התשואה לתקופה המתאימה, ותשואה אפקטיבית
בקצב של 2% לשנה, בהלוואה באורך חצי שנה תיתן תשואה של מעט פחות מאשר 1%. דרך אחת
להבין זו היא כי חלק מהתשואה השנתית נובעת מצבירת הריבית דריבית במחצית השנה
השנייה, אשר אף חלק ממנה לא מתקבל בחצי השנה הראשונה. באופן טכני יותר ניתן להבחין
שהפונקציה המעריכית, המתארת צבירה רציפה של ריבית דריבית, היא פונקציה קמורה.

לדוגמה, עבור איגרת חובה שאינה צמודה על סך 100 שקלים לשנה, עם ריבית שנתית של 2%,
הערך המתואם לאחר חצי שנה יהיה 101 שקלים. (הקרן בשלמותה, ומחצית הריבית) אם אותה
האיגרת הייתה צמודה למדד, ובמהלך אותה חצי השנה עלה המדד ב-2%, יהיה הערך המתואם של
האיגרת . לעומת זאת, לו הייתה האיגרת נפדית לאחר חצי שנה בריבית שנתית של 2%, הייתה
שווה כ-, ולאחר הפקדה לחצי שנה נוספת, . (כאילו הופקדה באג"ח שנתי בודד).

מרבית מדינות העולם מנפיקות איגרות חוב, הן לאזרחיהן (ומייצרות בכך חוב פנימי), והן
לאזרחים, תאגידים ומדינות זרות (ומייצרות בכך חוב חיצוני). כתלות במדיניות הממשלה
הרלוונטית, יכולות איגרות חוב אלו להיות בעלות שיעור ריבית קבוע או משתנה, בצמוד
למדדים שונים, מטבעות זרים ועוד.

מקובל לראות באיגרות חוב ממשלתיות בטוחות מאד, אך קיימים תקדימים רבים בעולם
לממשלות אשר לא עמדו בהתחייבויותיהן, ולרוב אין לאיגרות כאלה ערבונות שניתן לעקל.

מרבית איגרות החוב הממשלתיות בישראל מונפקות על ידי היחידה לניהול החוב הממשלתי
במשרד האוצר. יוצא דופן הוא מלווה קצר מועד (מק"מ) המונפק על ידי בנק ישראל.

איגרות חוב המונפקות על ידי רשויות מקומיות, לרוב לשם מימון פרויקטים חד פעמיים
(מבני תשתית למשל). מאחר שרשות מקומית אינה תאגיד שאחריותו מוגבלת ויש ביכולתו
לפשוט את הרגל, נחשבות אג"ח אלה בעלות סיכון הקרוב לזה של אג"ח ממשלתית. דרך נוספת
שנוקטות עיריות למימון היא באמצעות איגוח שהוא מבנה מימוני מורכב.

איגרות חוב המונפקות על ידי חברות כתחליף להלוואה מבנק, מכונות גם אג"ח חברות. תנאי
איגרת החוב מפורטים בתשקיף שעל פיו היא מונפקת, ולעתים היא מלווה בבטוחה, שעבוד על
נכסים, להבטחת החזר הקרן ולכן הן נחשבות לסולידיות ובטוחות ביחס למכשירי השקעה
אלטרנטיביים שאינם מציעים שיפוי כזה.

עיקר המסחר באיגרות חוב מבוצע על ידי גורמים מוסדיים כמו קרנות פנסיה, חברות ביטוח,
קרנות נאמנות ובנקים. איגרות חוב נחשבות בדרך כלל ערוץ השקעה בטוח יותר מאשר מניות,
עם תשואה נמוכה יותר על ההשקעה. מידת ה'דליקות' של השוק פחותה בהרבה, משום שמספר
הגורמים העוסקים בו ואופיים מכתיבים מספר עסקאות נמוך יחסית (בישראל, רק כמה אלפי
עסקאות) עם כוונות רווח שמרניות יותר, המונעות במידה רבה בגלל הוודאות שבתשלום
ריבית קבוע פעמיים בשנה. למחזיקי איגרות חוב ישנה גם הגנה חוקית מסוימת הקובעת
למחזיקים בהן עדיפות במקרים של פשיטת רגל.

ביהדות קיים איסור על הלוואה בריבית, ומשום כך היו שאסרו את האג"ח, משום שעל-פי
עקרון ההלוואה, המלווה מקבל יותר ממה שנתן והלווה מחזיר יותר ממה שקיבל. יחד עם
זאת, רוב הרבנים (ובהם הרב רבינוביץ' והרב אשר וייס) התירו את השימוש באג"ח,
סיבותיהם:

בין ההיתרים יש נפקא מינא להלכה: במקרה שאדם מנפיק אגרות חוב לעצמו, רבנים מסוימים
(לדוגמה - הגרז"ן), אף על פי שהם מתירים אגרות חוב אחרות, אסרו סוג כזה של איגרת
חוב, משום שהם סוברים שחברה אכן מוגדרת כלווה, ואילו רבנים שסוברים שהחברה אינה
מוגדרת כלווה (כמו הרב רבינוביץ') יתירו גם במקרה זה.



https://he.wikipedia.org/wiki/%D7%93%D7%A0%D7%99%D7%90%D7%9C_%D7%9C%D7%99%D7%98%D7%9E%D7%9F

ליטמן נולד והתחנך בחיפה לאם קוסמטיקאית ולאב קבלן צנרת. לאחר מכן, עבר לתל אביב שם
התגורר ברחוב אבן גבירול, עבר לחולון ואז חזר לתל אביב, לשכונת נווה שרת שם מתגורר
נכון ל-2016.

בשנת 2009, בהיותו בן 19, השתתף ליטמן בסדרה הנוער "אלכס בעד ונגד" בערוץ הילדים,
בתפקיד מיכאל, בן הזוג של איה (עמית פרקש).

באוגוסט 2012 הופיע ליטמן בהצגת הילדים "הרפתקאות נמו בספארי" על במת הספארי ברמת
גן בתפקיד נמו, לצד יאנה יוסף, אילנית לוי ואחרים. במהלך ההצגה נתקף תסמונת שגרמה
לשיתוק בגפיו, אך לאחר מספר חודשי שיקום חזר לתפקוד מלא.

בדצמבר 2012 החל לגלם בתפקיד ראשי בסדרת הנוער האהובה "החממה" (ערוץ ניקלודיאון,
Yes), פרי יצירתו של גיורא חמיצר. שם גילם את דניאל גורן, ספורטאי וקפטן לשעבר של
קבוצת "הנשרים" לצד דר זוזובסקי, לי בירן, וגאיה שליטא-כץ. את תפקידו בסדרה גילם עד
פברואר 2016 למשך 3 עונות ו-3 מופעים עם כל חברי הקאסט בסדרה.

בשנת 2012 שיחק בתפקיד אורח בעונה הראשונה של סדרת הנוער "יומני החופש הגדול" (ערוץ
דיסני, Yes), שם גילם מדריך צלילה באילת.

בחודשי הקיץ של 2014 החל להופיע במופעים לילדים ולנוער יחד עם שיר מורנו ברחבי
הארץ. בחנוכה 2014 השתתף ב"משחקי הפסטיגל" בתפקיד ספייק.

בדצמבר 2015 החל לשחק בעונה השנייה של סדרת הילדים "מועדון החנונים" (ערוץ זום,
HOT) בתפקיד חורחיטו, תלמיד חדש שהגיע מארגנטינה. באותה שנה שיחק בסרט הסטודנטים
"מה שלא הורג אותך" בבימויה של דריה צוק.

באפריל 2016 החל לשחק בסדרת המתח לנוער "נעלמים" (ערוץ ניקלודיאון, HOT) שם גילם את
איתי גולדין, ספורטאי ובן זוגה של יובל הופמן (ענבל ביבי). בחודש מאי החל לגלם את
מיכאל בעונה השנייה של הקומדיה בכיכובה של קרן מור "יום האם" (ערוץ 2, קשת) שצולמה
במהלך 2014. באותו חודש פורסם כי ישתתף ליטמן בטלנובלה החדשה של HOT בידור ישראלי
שתיקרא "פולמון" שם גילם את דורון העורך דין ובן זוגה של בר, ובאוגוסט אותה שנה
החלו הצילומים לטלנובלה. באוגוסט 2016 החל להצטלם לסדרה ילדים חדשה של ערוץ זום,
"צפוף", לצידם של אלי פיניש, יעל שרוני, שירה נאור ואחרים. ב-1 בספטמבר החל לשחק
לשחק בסדרת הנוער "שכונה" (ערוץ ניקלודיאון, HOT) שם גילם את ג'וני, כדורגלן שמתאהב
באגם (ליהי קורנובסקי). באותה שנה שיחק בסרטו הקצר של שחר שמאי, "מנוטרל" שם גילם
את ליאור, נכה צה"ל שנמצא במחלקת שיקום ותפיסת עולמו משתנה כאשר פוגש במחלקה נערה.

בשנת 2017 הצטלם לסדרת הדרמה "שלטון הצללים" של רז יובן וחיים אביחיל אשר יעלה
בHOT3 במהלך 2018.



https://he.wikipedia.org/wiki/%D7%A1%D7%95%D7%A8%D7%99%D7%94

הרפובליקה הערבית הסורית (בערבית: الجمهوريّة العربيّة السّوريّة, תעתיק מדויק:
אלג'מהוריה אלערביה אלסוריה להאזנה (מידע · עזרה)), מדינה ערבית במזרח התיכון
הגובלת בישראל בדרום-מערב, בלבנון ובים התיכון במערב, בטורקיה בצפון, בעיראק במזרח
ובירדן בדרום.

בסוריה התקיימה אחת הציוויליזציות הקדומות ביותר, והעיר אֶבּלה, בה התגוררו קרוב
לרבע מיליון בני אדם, מעידה על קיומה של אימפריה שמית גדולה שחלשה על השטח שבין הים
האדום לאנטוליה בין השנים 2500 ל-2400 לפני הספירה. סוריה נשלטה על ידי עמים רבים
במהלך ההיסטוריה, בהם הכנענים, העברים, הארמים, האשורים, הבבלים, הפרסים, היוונים,
הארמנים, הרומאים, הנבטים, הביזנטים, הערבים והצלבנים. דמשק ידועה בתור אחת
מהקדומות שבערי העולם (כמו גם העיר חלב, הגדולה בערי סוריה), ושימשה בירתה של
האימפריה האומיית וכבירה הפרובינציאלית של האימפריה הממלוכית.

סוריה מהווה גורם מרכזי בסכסוך הערבי-ישראלי, ומצויה בעימות עם מדינת ישראל מאז
הקמתה. סוריה תובעת מישראל את החזרת השליטה על שטח של כ-1,200 קמ"ר ברמת הגולן
שנכבש על ידי ישראל במלחמת ששת הימים בשנת 1967. לסוריה היה סכסוך טריטוריאלי גם עם
טורקיה על שטח של 5,403 קמ"ר סביב מפרץ איסכנדרון, שסופח לטורקיה ב-1939, אם כי
סוריה נוטה להשלים עם שליטת טורקיה באזור זה. תחילת 2013 ואילו בצפון-מזרח ומרכזה
של מדינה שולטים למעשה מורדים סונים קיצוניים מארגון המדינה האסלאמית החותרים אף
להשתלטות על הבירה דמשק, שחזבאללה הנתמך בשלטון סורי מנסה לעצור את ההתקדמות וברוב
פעמים מצליח.

משנת 1970 שולטת בסוריה מפלגת הבעת' (מיוני 2000 בראשות הנשיא בשאר אל-אסד),
המתבססת על בני המיעוט העלאווי, המהווה רק כ-11% מהאוכלוסייה. בני העדה מחזיקים
ברוב המשרות השלטוניות ותפקידי הקצונה הבכירים בצבא ובשירותי הביטחון, על אף שרוב
האוכלוסייה הסורית היא סונית (כ-74% מהאוכלוסייה). מיעוטים כגון כורדים ופליטים
פלסטינים מוגבלים בזכויותיהם.

מאז שפרץ גל המחאות בארצות ערב בתחילת 2011, מתקיימת בסוריה מלחמת אזרחים בין כוחות
הנשיא אסד לבין כוחות המורדים. נכון לפברואר 2016 נהרגו בה לפחות 470,000 אנשים,
ויותר מארבעה מיליון איש נמלטו כפליטים למדינות השכנות. גם במישור הבינלאומי דומה
שהמשטר הסורי נמצא על סף איבוד הלגיטימציה, הן מצד הליגה הערבית, שהוציאה את המשטר
הסורי משורות הארגון, הן מצד המדינות השכנות טורקיה וירדן, והן מצד מדינות המערב,
המחריפות את הסנקציות כלפי המשטר ובכיריו. המדינה הקרובה ביותר לסוריה היא בעלת
בריתה איראן, שהבטיחה לה תמיכה צבאית בלתי מסויגת, ורוסיה המהווה בעלת ברית וספקית
נשק מרכזית עוד מימי ברית המועצות.

השם סוריה, שנגזר ככל הנראה משמה של אשור, מקורו בשמה היווני הקדום של ארץ ארם
שלחופו המזרחי של הים התיכון, המשתרעת בין חצי האי ערב ומצרים בדרום וקיליקיה
בצפון. בתלמוד מוזכר חבל ארץ זה בשם סוריא, ולו הלכות רבות ומגוונות, המחשיבות אותו
בהלכות מסוימות כארץ ישראל, ובאחרות - כחוץ לארץ.

בתקופתו של ההיסטוריון הרומי פליניוס הזקן, לפני כאלפיים שנה, שהשתמש אף הוא בשם
זה, חילקו שטח זה למספר פרובינקיות רומיות: יהודה (ארץ-ישראל) בדרום מערב, פיניקיה
בה שוכנת כיום לבנון, קוילה-סוריה (סוריה החלולה) מדרום לנהר אל-כביר, ומסופוטמיה.

אחד מהכינויים של סוריה, בעיקר בפי תושביה, הוא "בילאד א-שאם" (ארץ הצפון, בערבית:
بلاد الشام) מתוך ערגה לימיהן הגדולים של הממלכה הסלאוקית (312 לפנה"ס - 63 לפנה"ס)
ומלכות בית אומאיה שבירתה הייתה דמשק והתפרשה על פני כל הלבנט. במחצית השנייה של
המאה ה-19 התגבשה הערגה לכלל רעיון פוליטי שנודע בשם סוריה הגדולה.

ארכאולוגים מצאו כי בסוריה קמה אחת מהקדומות שבציוויליזציות על פני כדור הארץ. בשנת
1975, במהלך חפירות שנערכו בצפון מזרח סוריה, נתגלתה העיר אֶבּלה, אשר העידה על
קיומה של אימפריה שמית גדולה שחלשה על השטח שבין הים האדום לאנטוליה בין השנים 2500
ל-2400 לפני הספירה. בעיר אבלה לבדה התגוררו קרוב לרבע מיליון בני אדם. חוקרים
מאמינים ששפתם של בני אבלה היא השפה השמית הקדומה בעולם. ערים חשובות נוספות שנתגלו
במהלך החפירות הן מארי, אוגרית ודורה אירופוס.

סוריה נשלטה ברציפות על ידי הכנענים, העברים, הארמים, האשורים, הבבלים, הפרסים,
היוונים, הארמנים, הרומאים (ראו סוריה פלשתינה), הנבטים, הביזנטים, הערבים, הצלבנים
והממלוכים לפני שנכבשה על ידי האימפריה העות'מאנית. לסוריה מקום חשוב בתולדות
הנצרות; השליח פאולוס המיר דתו לנצרות בדרכו לדמשק וייסד את הכנסייה הנוצרית
המאורגנת הראשונה באנטיוכיה שבסוריה העתיקה, משם יצא למסעות מיסיון רבים.

דמשק, עיר בה התגוררו בני אדם כבר בשנת 10,000 לפנה"ס, ידועה בתור אחת מהקדומות
שבערי העולם, יחד עם חלב ויריחו. היא עברה לשליטת הערבים המוסלמים בשנת 636 לספירה.
מיד לאחר מכן, הגיעו עוצמתה ויוקרתה של העיר לשיאן, והיא הפכה לבירתה של האימפריה
האומיית, שהשתרעה מספרד ועד לגבולות מרכז אסיה בשנים 661-760 לספירה, או אז נוסדה
הח'ליפות העבאסית בבגדד, עיראק.

דמשק הפכה לבירה הפרובינציאלית של האימפריה הממלוכית בשנת 1260 לערך. העיר הוחרבה
בחלקה הגדול על ידי המונגולים בשנת 1400. משנבנתה מחדש, הוסיפה העיר לשמש בירה עד
שנת 1516. שנה אחר כך נפלה לידי השלטון העות'מאני. העות'מאנים הוסיפו להחזיק בדמשק
ובסביבותיה במשך 400 השנים הבאות, מלבד כיבוש מצרי קצר טווח בין השנים 1832–1840 על
ידי איברהים פאשה.

השלטון העות'מאני תם כאשר כוחות המרד הערבי נכנסו לדמשק בשנת 1918 לקראת סוף מלחמת
העולם הראשונה. הוקם מנהל ערבי עצמאי תחת המלך ההאשמי פייסל בן חוסיין, בנו של שריף
מכה ומאוחר יותר מלך עיראק, ששרד כשנתיים כאשר בארבעת חודשיו האחרונים היה לממלכה
הערבית של סוריה. קצה של ממלכה זו בא בחודש יולי 1920, עם פלישתם של כוחות צרפתיים
לסוריה, פלישה שנועדה לאכוף את המנדט שניתן לה בסוריה על ידי חבר הלאומים. בסיומו
של קרב מיסלון ב-23 ביולי בין הצבא הסורי בפיקודו של יוסוף אל-עזמה לבין הצרפתים,
כבש הצבא הצרפתי את דמשק והגלה את המלך פייסל מזרחה. בוועידת סן רמו, באפריל 1920,
החליט הגנרל הצרפתי אנרי גורו לחלק את שטחה של סוריה על פי מפתח עדתי מובהק לשש
ישויות נפרדות עם מידה שונה של עצמאיות לכל אחת מהן.

שנות המנדט בסוריה התאפיינו בתסיסה לאומית – סורית ופאן-ערבית כאחת – ובמרידות
ספורדיות שדוכאו באכזריות. במקביל, הצרפתים קידמו מודרניזציה תשתיתית וכלכלית ברחבי
סוריה.

בעקבות כיבושה של צרפת בשנת 1940 בידי גרמניה, הועברה השליטה על סוריה לידי ממשלת
וישי, עד לכיבושה מחדש של המדינה על ידי הממלכה המאוחדת ואנשי צרפת החופשית ביולי
1941. לחץ מתמשך ומחאות מקרב תנועות לאומיות סוריות הביאו בסופו של דבר לפינוי
הכוחות הצרפתיים מסוריה באפריל 1946, בהותירם את המדינה בידי ממשלה רפובליקנית
שהורכבה עוד בימי המנדט.

אף שתהליך פיתוח כלכלי מואץ אמנם התרחש בסוריה ממועד ההכרזה על עצמאותה, ב-17
באפריל 1946 - הפוליטיקה הסורית, מתקופה זו ועד לשנות השישים המאוחרות, עמדה בסימן
חוסר יציבות מובהק. סורים רבים נחשפו לטענות כי למדינתם אין זכות קיום, וכי
גבולותיה הם "מלאכותיים". הגבולות לא הלמו את החלום של "סוריה הגדולה". בנוסף, סדרת
הפיכות צבאיות, שראשיתה בשנת 1949, ערערה את יסודות השלטון האזרחי, והביאה בסופו של
דבר לתפיסת השלטון על ידי קולונל אדיב א-שישכלי, בשנת 1951. גם זה האחרון הודח
בהפיכה צבאית, בשנת 1954. תמרונים פוליטיים בסוריה ומחוצה לה, ובעיקר גורמים מתחרים
בצבא הסורי, הביאו לתפיסת השלטון על ידי גורמים סוציאליסטיים-לאומניים קיצוניים.

חולשתה המדינית, הצבאית, והחברתית של סוריה, שלאחר הפיכת 1954, תיאום האינטרסים
שבין סוריה למצרים, עליית קרנו של הנשיא המצרי, גמאל עבדל נאצר, כמנהיג העולם
הערבי, בעקבות משבר סואץ, ב-1956, וייתכן שמעל לכל העדפת הזהות הפאן-ערבית על פני
הזהות הסורית הביאו ב-1 בפברואר 1958, להקמתה של המדינה המאוחדת של מצרים וסוריה:
הרפובליקה הערבית המאוחדת – רע"ם, או "קע"מ" (קהיליה ערבית מאוחדת), אשר הייתה
למעשה סיפוח מצרי של סוריה.

האיחוד כשל בסופו של דבר. בעקבות הפיכה צבאית נוספת, שהתרחשה ב-28 בספטמבר 1961,
פרשה סוריה מהאיחוד, והקימה עצמה מחדש כמדינה עצמאית. לא פחות מ-18 (!) הפיכות
צבאיות אירעו במהלך 18 החודשים הבאים, כאשר המשמעותית שבהן ארעה ב-8 במרץ 1963,
כאשר קצינים סוציאליסטיים-לאומניים מהצבא הסורי, הקימו את ה"מועצה הלאומית של
הפיקוד המהפכני", קבוצת קצינים ופקידים אזרחיים, אשר השתלטה על כל סמכויות החקיקה
והממשל. ההשתלטות תוכננה על ידי חברי "מפלגת התחייה הערבית הסוציאליסטית" (מפלגת
הבעת'), אשר פעלה בסוריה ובמדינות ערביות נוספות, מסוף שנות הארבעים. חברי הבעת' הם
שהיוו את הרוב בממשלה החדשה.

הפיכת הבעת' בסוריה באה חודש לאחר הפיכת הבעת' בעיראק. הממשלה הסורית החדשה בחנה את
האפשרות לכונן פדרציה משותפת עם עיראק הבעת'ית ומצרים. הסכם לכינון ישות פוליטית
מעין זו נחתם בקהיר, ב-17 באפריל 1963, אולם מחלוקות שנתגלעו בין הצדדים הביאו
לביטולה של הפדרציה המשולשת. לאחר מכן, פעלו משטרי הבעת' בסוריה ובעיראק להקמת
איחוד ביניהן, ואולם סילוק מפלגת הבעת' מהשלטון בעיראק, בנובמבר 1963, קטע תוכניות
אלה. במאי, 1964, ניסח נשיא סוריה, אמין אל-חאפז, חוקה למדינה הסורית, שקבעה את
קיומן של שתי זרועות. הזרוע המחוקקת הורכבה מנציגי הארגונים הגדולים - פועלים,
איכרים ואיגודים מקצועיים, ואילו הזרוע המבצעת כללה מועצה נשיאותית וממשלה.

ב-23 בפברואר 1966, ביצעה קבוצת קציני צבא, עלווים ברובם, חברי מפלגת הבעת', הפיכה
צבאית פנים-מפלגתית. הם כלאו את הנשיא אל-חאפז, פיזרו את הממשלה ואת מועצת הפיקוד
המהפכני, ביטלו את החוקה ומינו ממשלת בעת' אזרחית. מנהיגי ההפיכה, שנודעה כהפיכת
הנאו-בעת', תיארוה כ"אשרור" עקרונות מפלגת הבעת'. על קבוצה זו נמנו שניים מבכירי
העדה העלאווית: צלאח ג'דיד, וחאפז אל-אסד, שכיהן בתקופה זו כשר ההגנה הסורי. התבוסה
המוחצת שהנחילה ישראל לסוריה הנאו-בעת'ית ולמצרים, במלחמת ששת הימים (יוני 1967) –
מלחמה שפרצה, בין היתר, בעקבות הקיצוניות הלאומנית וחוסר הניסיון שאפיינו את המשטר
הסורי – החלישה משטר רדיקאלי זה. מתיחות עזה נתגלעה בין היסודות הצבאיים, המתונים
יותר, במפלגת הבעת' לבין היסודות האזרחיים הקיצוניים. נסיגת כוחות הצבא הסורי,
שנשלחו לסייע לאנשי אש"ף בירדן, במהלך אירועי ספטמבר השחור, (1970), שיקפו את חוסר
ההסכמה בקרב חברי מפלגת הבעת'. ב-13 בנובמבר 1970, הוביל שר ההגנה הסורי חאפז
אל-אסד את "מהפכת התיקונים" – הפיכה צבאית ללא קרב, אשר סילקה את ההנהגה האזרחית של
מפלגת הבעת' מהשלטון.

עם תפיסת השלטון פעל אסד במהרה על מנת ליצור תשתית ארגונית ריכוזית למשטרו. הוא
כונן את מועצת העם (מג'לס א-שעב) – מוסד חקיקתי בן 173 צירים, 87 מתוכם נציגי מפלגת
הבעת'. יתר המושבים חולקו בין "ארגונים עממיים" ומפלגות זעירות אחרות. במרץ 1971,
מפלגת הבעת' בחרה ב-21 נציגים שיכהנו כשרים בממשלה. באותו חודש, "משאל עם" נערך
במטרה לאשר את מינויו של אסד לנשיא לפרק זמן בן 7 שנים. שנה לאחר מכן, במטרה להרחיב
את בסיס משטרו, כונן אסד את "החזית הלאומית הפרוגרסיבית", קואליציה של מפלגות
שבראשה עמדה מפלגת הבעת', ונערכו בחירות לצורך הקמת מועצות מקומיות בכל אחד מ-14
המחוזות של סוריה. במרץ 1973 נכנסה לתוקפה חוקה חדשה, אשר קבעה, בדומה למפלגות
הקומוניסטיות בגוש הקומוניסטי, כי מפלגת הבעת' היא המפלגה המובילה במדינה. זמן מה
לאחר מכן נערכו בחירות פרלמנטריות ראשונות מאז 1962, למועצת העם.

ביום הכיפורים 1973 פתחו סוריה ומצרים במתקפה מתואמת נגד ישראל שפתחה את מלחמת יום
הכיפורים. לאחר שלושה ימי מלחמה בהם היו לצבא הסורי הישגים קרקעיים בדרום רמת הגולן
הדף צה"ל את הצבא הסורי אל מחוץ לרמת הגולן וכבש מובלעת בתוך סוריה. בהסכם הפרדת
הכוחות בין ישראל לסוריה מ-1974, בסופה של מלחמת ההתשה במובלעת הסורית, הוסכם על
הקמת אזור מפורז בין סוריה לישראל בצד הסורי של הגבול, וישראל נסוגה מהשטח שכבשה
במהלך קרבות-"המובלעת". קו ההפרדה שנקבע חפף ברובו את קווי הפסקת האש של 1967 למעט
שטח בגודל 60 קמ"ר הכולל את העיר קוניטרה וסביבותיה שהועבר לשליטה סורית. מוצבי
החרמון נמסרו לשליטת האו"ם. מאז 1974, היה הגבול הסורי-ישראלי שקט כמעט לחלוטין.

ב-1976 שלחה סוריה כוח סיוע בן כ-40,000 חיילים ללבנון השכנה, במטרה לסייע למחנה
המארוני-שמרני במלחמת האזרחים מול המחנה הפלסטיני-רדיקאלי. לבנון נתפסה בעיני סורים
רבים - וייתכן שגם בעיני אסד עצמו - כחלק מסוריה, באופן העולה בקנה אחד עם חלום
"סוריה הגדולה". שליטה בלבנון נתפסה כאינטרס סורי. אף שתמיכת אסד ומשטרו הייתה
נתונה באופן מסורתי לפליטים הפלסטינים בפתחלנד (מתוך מגמה להחליש את ישראל), הבין
אסד בהדרגה כי בכוחה של מלחמת האזרחים לפורר את המדינה הלבנונית ולפגוע אגב כך
באינטרסים הסורים. מסיבה זו התערב דווקא לטובת הנוצרים, לקול מחאות הפלסטינים
והעולם הערבי.

עד מהרה שקעה סוריה בבוץ הלבנוני, כשהיא לוקחת חלק פעיל במלחמת האזרחים ומשנה את
תמיכתה במחנות הלוחמים לפי הטוב בעיני שליטה. בחמש-עשרה שנות המלחמה הבאות סוריה
לחמה הן על מנת להדק את אחיזתה בשכנתה המערבית והן על מנת לפגוע בישראל בגזרה
הדרום-לבנונית. רבים נוטים לראות בנוכחות הצבאית הסורית בלבנון, במיוחד עם סיומה של
המלחמה בשנת 1990 (בעקבות הסכם טאיף), ככיבוש לכל דבר. נוכחותו הגלויה של צבא סוריה
בלבנון התקיימה עד שנת 2005; במהלך תקופה זו נתן הצבא הסורי את אותותיו בפוליטיקה
הלבנונית, מה שעורר את חמתם של רבים בלבנון.

קרוב למיליון פועלים סורים נכנסו ללבנון בתום המלחמה כדי למצוא עבודה. כוח העבודה
הסורי הועדף על פני זה הפלסטיני והלבנוני כיוון שהיה זול יותר, ואולם היו שטענו כי
בכך שממשלת סוריה מעודדת את אזרחיה להיכנס למדינה קטנה ומשותקת-צבאית יש משום הוכחה
לקולוניזציה הסורית בלבנון. פועל יוצא של צעד זה היה תלות הדדית אבסולוטית של
המערכות הכלכליות של סוריה ולבנון. בשנת 1994, בעקבות לחץ שהפעילה דמשק, העניקה
ממשלת לבנון אזרחות לכ-200,000 תושבים סורים.

בפברואר 2005 נרצח רפיק אל-חרירי, ראש ממשלת לבנון לשעבר וממנהיגי האופוזיציה
האנטי-סורית במדינה, בפיגוע מכונית תופת, שאת תכנונו ייחסה חקירת האו"ם לסוכני
מודיעין סוריים. תחת לחץ אמריקני ובינלאומי ניכר הורה הנשיא הסורי בשאר אל-אסד
להוציא את כל אנשי הצבא וסוכני המודיעין הסורים מלבנון. עם זאת, רבים מטילים ספק
באשר להסתלקותם של סוכני ממשלת סוריה משטח לבנון.

למרות יציאתה הרשמית של סוריה מלבנון היא המשיכה לספק נשק ותחמושת לחזבאללה. לאחר
שהחלה ההתקוממות בסוריה (2011) הגבירה סוריה את העברות הנשק והתחמושת לחזבאללה,
מחשש שאלה ייפלו לידי המתקוממים.

המשטר הדיקטטורי, שנלוו לו גילויים של פולחן אישיות, שהקים חאפז אל-אסד, ספג ביקורת
רבה מקבוצות שונות, אך כל גילוי התנגדות מהותי דוכא במהרה. אסד העריץ את הרודן
הרומני, ניקולאה צ'אושסקו, ופעל נגד מתנגדיו באופן דומה. משבר חמור במיוחד פרץ בסוף
שנות השבעים, כאשר סונים אסלאמיסטיים קיצוניים, התנגדו לעקרונות משטר המיעוט
העלאווי (העלווים נחשבים לכופרים גמורים על פי זרמים של האסלאם הסוני), הבעת'י,
החילוני. בין השנים 1976 ועד לדיכוי ההתקוממות האסלאמית בפברואר, 1982, הוביל ארגון
האחים המוסלמים בסוריה מרד מזוין כנגד השלטון. אסד הגיב למרד בתוקפנות חסרת תקדים;
הוא ריסק בטבח חמאת כל ביטוי להתנגדות אסלאמית פונדמנטליסטית, כשהוא משתמש באש
ארטילרית כדי להחריב את העיר חמאת ולהרוג אלפי אזרחים, ללא אבחנה. מאז, התבטאויות
האופוזיציה היו מצומצמות ביותר. אתגר פנימי למשטר הגיע בשנת 1984, כאשר חאפז אל-אסד
אושפז בעקבות התקף לב. אחיו הצעיר, רפעת אל-אסד, ניסה לתפוס את השלטון במדינה
באמצעות מנגנוני הביטחון שבראשם עמד. חרף בריאותו הרופפת, הצליח אסד לדכא באיבו את
ניסיון הפוטש של אחיו, ולשלוח אותו לגלות.

השתתפותה של סוריה בקואליציה הרב-לאומית בראשות ארצות הברית, שהוקמה בשנת 1991 כדי
לתקוף את שליט עיראק סדאם חוסיין, סימלה תפנית מהותית ביחסיה של סוריה עם המערב
והעולם הערבי. סוריה השתתפה בוועידת השלום המזרח תיכונית במדריד (אוקטובר 1991)
ובמהלך שנות התשעים ניהלה משא ומתן ישיר עם ישראל לגבי עתיד הגולן ושלום אפשרי בין
המדינות. המגעים הללו הסתיימו בכישלון צורב; למעשה, מאז מרץ 2000, מועד פגישתם של
נשיא ארצות הברית דאז ביל קלינטון עם חאפז אל-אסד בז'נבה, לא התקיים כל מגע רשמי
גלוי בין סוריה לישראל, זאת אף שהנשיא הנוכחי בשאר אל-אסד שידר מפעם לפעם הצהרות
לפיהן הוא מעוניין בהמשך הדיונים.

במשך רוב שנות התשעים היה חאפז אסד אדם חולני מאוד וב-10 ביוני 2000 מת מהתקף לב
בתום 30 שנות שלטון. ב-10 ביולי 2000 נבחר בנו בשאר אל-אסד לנשיא ב"משאל עם" שהעניק
לו 97.29% מהקולות. בנאום הפתיחה שלו הבטיח אסד הבן רפורמות פוליטיות, כלכליות
ודמוקרטיות ברוחן, אך רוב הבטחותיו לא קוימו. זאת אף שחלה הקלה מסוימת בנוכחות
המשטרה החשאית, והמדינה נפתחה מעט למערב מבחינה טכנולוגית.

בעקבות פיגועי 11 בספטמבר 2001, פתחה ממשלת סוריה בשיתוף פעולה מצומצם עם ארצות
הברית כחלק הקרוי המאבק הגלובלי בטרור. עם זאת, סוריה התנגדה למלחמת עיראק במרץ
2003, מה שחולל הידרדרות מהירה ביחסים עם ארצות הברית. בדצמבר 2003 חתם ג'ורג' בוש
הבן על צו אחריותה של סוריה ואחזור הריבונות הלבנונית, אשר איפשר הטלת סנקציות נגד
סוריה אם לא תחדל לסייע לארגוני טרור פלסטיני, תסיים את נוכחותה הצבאית והמודיעינית
בלבנון, תפסיק את ניסיונותיה להשיג נשק להשמדה המונית ותעשה את המוטל עליה על פי
החלטות מועצת הביטחון של האו"ם באשר ליציבותה ושיקומה של עיראק. במאי 2004, קבע
נשיא ארצות הברית שסוריה לא פעלה לפי התנאים הללו ויישם סנקציות, לפיהן אסור לייצא
לסוריה מוצרים אמריקנים מלבד מזון ותרופות, ואסורה נחיתת מטוסים בבעלות ממשלת סוריה
בשטח ארצות הברית. במקביל, בשנות ה-2000 חלה התקרבות בין סוריה ואיראן. מצב זה אף
הביא להתקרבות מסוימת בין סוריה ובין הצלע השלישית ב"ציר הרשע" עליו הכריז בוש -
קוריאה הצפונית. ב-2005 הסיגה סוריה את כוחותיה מרוב שטח לבנון. ב-6 בספטמבר 2007
תקף חיל האוויר הישראלי כור גרעיני שנבנה בחשאיות בסוריה, בסיוע צפון קוריאני.

ב-26 בינואר 2011, כחלק מאפקט הדומינו של גל ההתקוממויות בארצות ערב ב-2011, התפרצה
התקוממות בסוריה נגד שלטונו הדיקטטורי של הנשיא, בשאר אל-אסד, התקוממות שהפכה עד
מהרה למלחמת אזרחים עקובה מדם, בין כוחות אסד (ובראשם צבא סוריה), ברובם בני האליטה
העלאווית לבין כוחות המורדים. המורדים השיגו שליטה במרבית שטחי המדינה, אך המשטר
שמר על שליטתו בדמשק ובאזורי מפתח נוספים, בעזרת תמיכה מרוסיה ומאיראן. ב-3 באוגוסט
2012 גינתה עצרת האו"ם את משטר אסד, ובהמשך גם הוציאה הליגה הערבית את המשטר הסורי
משורות הארגון, תוך קריאה לאסד להתפטר מתפקידו. על פי ההערכות של הארגון הסורי
לזכויות אדם, נכון ל-7 במאי 2016, נהרגו במהלך המלחמה כפחות מ-500,000 בני אדם,
מחציתם אזרחים. ויותר מ-4 מיליון איש נמלטו כפליטים למדינות השכנות בנוסף לעוד 5.5
מיליון פליטים-עקורים בתוך סוריה, סה"כ 9.5 מליון בני אדם, כמחצית מאוכלוסייתה של
סוריה.

רשמית סוריה היא רפובליקה נשיאותית המורכבת ממספר גורמים מבצעים: הנשיא, שני סגני
נשיא, ראש ממשלה, מועצת שרים (קבינט). הרשות המחוקקת של סוריה היא מועצת העם הסורית
החד-ביתית. סוריה מתוארת בדרך כלל על ידי משקיפים זרים כדיקטטורה העוברת בירושה.

הרשות השופטת של סוריה כוללת את בית המשפט החוקתי העליון, המועצה המשפטית העליונה
ובתי המשפט לביטחון המדינה. תורת המשפט האיסלאמית היא מקור עיקרי בחקיקה ובמשפט של
סוריה, ויש בה אלמנטים של חוקים עות'מאנים, צרפתים ואיסלאמיים. לסוריה יש 3 רמות של
בתי משפט: בתי משפט לערכאה ראשונה, בית משפט לערעורים ובית המשפט החוקתי - שהוא
הערכאה העליונה. בתי משפט דתיים עוסקים בחוקים הנוגעים לנושאים אישיים ויחסים בתוך
המשפחה.

מינוי הנשיא הקודם חאפז אל-אסד אושר במשאל עם חמש פעמים רצופות, מבלי שהתמודדו
אחרים על התפקיד, ובנו בשאר אל-אסד מונה לראשונה ביולי 2000. משטר משפחת אסד החזיק
בשלטון תקופה ארוכה כיוון ששמר היציבות הפוליטית, אותה השיג בין השאר על ידי הענקת
זכויות לקבוצות מיעוט אתניות. כמו כן, ניתן לזקוף את כוחו של הנשיא לנאמנות המתמשכת
של הצבא ולדיכוי האכזרי של האופוזיציה הפנימית. התרחבות הביורוקרטיה הממשלתית יצרה
גם מעמד של אנשים נאמנים למשטר בכלל ולמשפחת אסד בפרט.

כל שלוש הרשויות בסוריה מכוונות על ידי מפלגת הבעת' הסורית, כאשר החוקה של המדינה
מבטיחה את ראשוניות המפלגה. בנוסף אליה, החוק מתיר לשש מפלגות נוספות להתקיים, ואלה
יוצרות את החזית הפרוגרסיבית הלאומית. מפלגות אלה נוצרו כדי לספק מראית עין של
מערכת רב-מפלגתית, אולם החזית הפרוגרסיבית הלאומית נשלטת על ידי מפלגת הבעת' כך
שאין בכוחה לשנות את המבנה הפוליטי במדינה.

הפרלמנט שידוע בשם מועצת העם הסורית, נשלט על ידי מפלגת הבעת', והוא נבחר אחת לארבע
שנים. למועצה אין רשות נפרדת. אף על פי שהמועצה יכולה להעביר ביקורת על פוליטיקאים
ולהעביר טיוטות חוק, היא אינה יכולה ליזום חוקים. כך נוצר מצב בו לרשות המבצעת יש
בלעדיות על תהליך החקיקה.

כ-67% מהמועסקים בסוריה עובדים במגזר השירותים, 17% מועסקים בחקלאות ו-16% בתעשייה.
חלק מרכזי מהיצוא מתבסס על נפט.

מוצרי החקלאות העיקריים הם: חיטה, שעורה, כותנה, זיתים, סוכר, ביצים, חלב. במישור
החוף, בעמק נהר האורונטס ובאגן דמשק מגדלים פירות וירקות, אך הגידולים העיקריים הם
גידולי שדה. גידול החיטה תופס את מרבית השטח ואחריו גידולי השעורה והסורגום. עם
זאת, ענף היצוא העיקרי של סוריה בתחום החקלאות הוא גידולי הכותנה. בשנות ה-70 הקימה
סוריה סכר על נהר פרת על מנת להגדיל את שטחי השלחין, וכך נוספו שטחי עיבוד גדולים
בצפון מזרח סוריה. בעקבות זאת, פחתה כמות המים בהמשכו של הנהר ונוצר סכסוך עם
עיראק. חלק ניכר משטחי המדינה משמשים למרעה.

שיעור הצמיחה ב-2010 עמד על כ-3.6%. אחרי צמיחה כלכלית של למעלה מ-300 אחוזים בעשור
בשנות השבעים של המאה העשרים, התכווצה הכלכלה בשיעור של 33 אחוזים בשנות השמונים,
וחזרה לצמיחה מתונה של כ-12 אחוזים בשנות התשעים. (מעט יותר מאחוז אחד בשנה). על-פי
נתוני קרן המטבע הבינלאומית, התוצר גולמי לנפש בסוריה עמד ב-2010 על כ-5000 דולר,
תוצר נמוך גם ביחס למדינות אחרות במזרח התיכון.

ענף כלכלי חשוב נוסף הוא התיירות. סוריה משופעת באתרי תיירות ומושכת אליה תיירים
רבים מדי שנה.

לפי הממשלה הסורית אחוז האבטלה עמד בשנת 2010 על 8.3%, אך לפי מקורות דיפלומטיים
זרים אחוזי האבטלה כפולים מכך, לכל הפחות. לסוריה חובות חיצוניים בסך 20 מיליארד
דולר, לאחר ששלושה רבעים מחובה לרוסיה, בעלת חוב עיקרית, נמחקו בהסדר ב-2005. ארצות
הברית אינה מסייעת לסוריה ואוסרת על אזרחיה להשקיע במדינה, כיוון שהיא משתייכת
לארצות התומכות בטרור.

סוריה מחולקת ל-14 מחוזות (בשפה המקומית "מֻחאפזאת"; צורת יחיד "מֻחאפזה"), המחוזות
מחולקים ל-61 נפות ("מנטקה") והנפות מחולקות ל-206 גושים ("נאחיה"). מושל מחוז, שאת
מועמדותו לתפקיד מציג שר הפנים, צריך לקבל את אישור הקבינט. המושל נעזר במועצה
מחוזית נבחרת.

סוריה היא מדינה הממוקמת בדרום-מערב אסיה. המדינה גובלת עם ישראל בדרום מערב, עם
לבנון במערב, טורקיה בצפון, עיראק במזרח, ירדן בדרום. ובעלת קו חוף באורך של 160
ק"מ בים התיכון.

מרבית שטחה של סוריה הוא מישור צחיח אולם אזור החוף הצפון מערבי ואזורי א-סווידא
(הבשן), דרעא (החורן), וקונייטרה (הגולן) בדרום מערב המדינה ירוקים למדי. הפרת הוא
הנהר החשוב ביותר במדינה החוצה אותה במזרח. מצפון לנהר הפרת נמצא האזור הפורה
ג'זירה. אזור זה מושקה על ידי שני יובלים של נהר הפרת, הבליח והחבור. באזור נבנו
במהלך שנות ה-60 של המאה ה-20 ובשנות ה-70 מערכת של סכרים ותעלות המספקת מים לגידול
הדגנים באזור. חל גם גידול משמעותי בגידולי כותנה.

האקלים במדינה הוא אקלים יבש וחם בעיקרו, אף על פי שהחורף הוא לח. הטופוגרפיה של
המדינה, הממוקמת על רמה, גורמת לעתים לירידת שלגים בחורף.

אוכלוסיית סוריה מנתה נכון לשנת 2014 כ-17 מיליון נפשות. מבחינה דתית, 87% מהסורים
הם מוסלמים, מתוכם 74% הם מוסלמים סונים ו-13% שיעים (כולל כ-11% עלווים). 10% הם
נוצרים (כולל ארמנים ואשורים) וכ-3% דרוזים. הסורים הערבים ללא הכללת הנוצרים
מהווים כ-74% מהאוכלוסייה, כשהסונים הערבים הם 59-60%. בי.בי.סי באנגלית מעריך כי
ישנם גם חצי מליון עד 3.5 מליון טורקמנים. קיימת גם קהילה יהודית קטנה מאוד המרוכזת
בעיקר בדמשק ובקמישלי.

מבחינה אתנית, 74% מהתושבים הם ערבים, כ-9-10% כורדים, כ-10% נוצרים וכ-1% ארמנים.
בסוריה חיים כ-430,000 פלסטיניים.

הערבית היא השפה הרשמית והמדוברת ביותר. סורים משכילים דוברים גם אנגלית וצרפתית,
אולם השפה האנגלית מובנת יותר בקרב הקהל הרחב.

הכורדים, שרבים מהם דוברים כורדית, מהווים 9-10% מהאוכלוסייה וחיים בעיקר בקרן
הצפונית של סוריה (שהיא גם גבולה הדרום-מערבי של כורדיסטן). בנוסף, קהילות כורדיות
גדולות מתגוררות בכל רחבי סוריה וגם בערים הגדולות. השפה הארמית והשפה הטורקית
מדוברות בפי האוכלוסיות האשורית-נוצרית והטורקית. הארמית שימשה את יושבי האזור לפני
הכיבוש הערבי ועדיין קיימות קהילות קטנות דוברות ארמית כשפה משנית - בעיקר הכפריים
במזרח המדינה, ויהודי חלב.

מרבית האוכלוסייה מתגוררת בעמק נהר הפרת ולאורך קו החוף[דרוש מקור], שיוצר רצועה
פורה בין ההרים החופיים [דרושה הבהרה] למדבר. מבחינת תפרוסת אוכלוסייה, מרבית
האוכלוסייה חיה במחוזות המערביים.

קהילה יהודית הייתה קיימת בדמשק ובחלב (ארם צובא) מאז ימי בית שני. לאחר גירוש ספרד
(1492), הגיעו לסוריה יהודים רבים מספרד אשר הגדילו מאוד את מספר בני הקהילה. ברוב
ארצות האסלאם וגם בסוריה היה מעמד היהודים נקרא מעמד ה"ד'ימי", מעמד נחות מזה של
המוסלמים. בשנת 1831 ניסו המצרים[דרושה הבהרה] ששלטו באזור לעשות שינוי לטובת
המיעוטים אך שינוי זה פעל בעיקר לטובת הנוצרים. בשנת 1840 בעקבות "עלילות דמשק"
התחוללו פוגרומים גדולים ביהודי סוריה.

לפי מפקד האוכלוסין משנת 1943, היו בשנה זו בדמשק 11,000 יהודים, בחלב 17,000
יהודים ובקמישלי שעל גבול סוריה-טורקיה, כ-2,000 יהודים. ב-1946 פרצו מהומות
אנטישמיות ונשללו זכויות אזרח בסיסיות מהיהודים, בעקבות זאת היגרו מסוריה 20,000
יהודים. ב-1948 הוחמר עוד יותר מצב היהודים, נשללו מהם כל זכויות האזרח והוטלו
עליהם גזירות כלכליות כבדות. החל מ-1949 נאסר על היהודים לצאת מסוריה אך לעתים
ניתנה אפשרות לעזוב לזמן קצוב. היהודים שהותר להם לצאת מסוריה נאלצו לוותר על רכושם
לטובת הממשלה.

נכון לשנת 2006 נותרה בסוריה קהילה מצומצמת ביותר, הכוללת עשרות יהודים בדמשק
ובודדים בקמישלי.



https://he.wikipedia.org/wiki/%D7%9E%D7%95%D7%A0%D7%92%D7%95%D7%9C%D7%99%D7%94

מונגוליה (במונגולית: Монгол, תעתיק: ‏mongɣol‏; Монгол улс, תעתיק: ‏mongɣol uls‏;
"ארצם של המונגולים") היא מדינה ללא מוצא לים במזרח אסיה. היא גובלת ברוסיה בצפון
וברפובליקה העממית של סין בדרום.

במהלך המאה ה-13 מונגוליה הייתה חלק מהאימפריה המונגולית, האימפריה היבשתית השנייה
בגודלה בהיסטוריה (אחרי האימפריה הבריטית). כשהאימפריה התפצלה, הפכה מונגוליה לחלק
מהקיסרות הסינית, והופרדה לשני מחוזות: מונגוליה החיצונית ומונגוליה הפנימית.

בשנת 1911, בעקבות התקוממות ווצ'אנג ומהפכת שינהאי, הכריזו המונגולים על עצמאותם,
אולם רק מונגוליה החיצונית קיבלה את עצמאותה בסיוע רוסי. סין הכירה, ב-1913,
באוטונומיה של מונגוליה החיצונית, אך לא בריבונותה. לאחר מהפכת אוקטובר באימפריה
הרוסית, הסינים כבשו את מונגוליה החיצונית ב-1919, וגורשו משם עד 1921. בשנה זו
הכריזה מונגוליה החיצונית על עצמאות מסין אולם לא הוקמה ממשלה עד 1924, כאשר הוקמה
הרפובליקה העממית של מונגוליה בסיוע הממשל הסובייטי.

במהלך מלחמת העולם השנייה, ברית המועצות הגנה על מונגוליה מהיפנים, ובתום המלחמה
"הרפובליקה העממית של מונגוליה" הוכרה גם על ידי הרפובליקה העממית של סין וגם על
ידי הרפובליקה הסינית. ובשנת 1961 היא התקבלה כחברה באו"ם.

עם נפילת מסך הברזל בשנת 1989 התארגנו לראשונה קבוצות מהפכניות במדינה ודרשו
דמוקרטיה. ב-1990 הכריזו הסובייטים כי כוחותיהם הצבאיים ייסוגו ממונגוליה עד 1992
ובשנה זו נקבעה חוקה למונגוליה, בה נקבעה שיטת בחירות דמוקרטית ורב-מפלגתית.

הבחירות הדמוקרטיות הראשונות במונגוליה נערכו ב-29 ביולי 1992. ב-1996 נבחרה
לראשונה לשלטון מפלגה לא-קומוניסטית.

עד ה-27 ביוני 2004 הייתה המפלגה המהפכנית העממית של מונגוליה (MPRP), שנוסדה על
ידי הקומוניסטים ב-1921, המפלגה הדומיננטית. את האופוזיציה העיקרית היוותה
הקואליציה הדמוקרטית של מונגוליה. בבחירות 2004 הפסידה ה-MPRP ברוב גורף, באחוז
ההצבעה הגבוה ביותר בתולדות המדינה. ב-22 במאי 2005 נבחר נמברין אנחבאיאר מה-MPRM
לנשיא ברוב של 53.4% מהקולות.

המנגנון הפוליטי במונגוליה הוא עירוב רוסי, סיני, טורקי ומערבי, המשלב מאפיינים של
שלטון נשיאותי ופרלמנטרי. הזרוע המחוקקת, החוראל הגדול, מונה 76 חברים והיא נבחרת
אחת לארבע שנים. הנשיא הנבחר וראש הממשלה מנהיגים את הזרוע המבצעת.

אריאל שרון ביקר במונגוליה ב-1998, כשכיהן כשר בממשלת הליכוד. ב-2008 בא נשיא
מונגוליה, נמברין אנחבאיאר, לביקור היסטורי ראשון של נשיא מונגולי בישראל, כשהוא
מלווה בשרת החוץ של מונגוליה ובפמליה שכללה חברי חברי פרלמנט ואנשי תקשורת. הביקור
נמשך 4 ימים, שבמהלכו נפגש אנחבאיאר עם נשיא המדינה שמעון פרס, ראש הממשלה אהוד
אולמרט ושרת החוץ ציפי לבני.

באוגוסט 2010 ביקרה במונגוליה, כאורחת רשמית של האוניברסיטה הלאומית של מונגוליה,
משלחת אקדמית מטעם האוניברסיטה העברית בירושלים. במהלך הביקור נחתם הסכם לשיתוף
פעולה בין האוניברסיטאות.

ביולי 2012 ביקר במונגוליה סגן שר החוץ דני איילון וחתם עם שר החינוך המונגולי על
הסכם שיכלול שיתוף פעולה בין אוניברסיטאות ומוסדות להשכלה גבוהה, במסגרתו ילמדו
במונגוליה על ישראל ועל השואה ובישראל ילמדו על המורשת וההיסטוריה המונגולית. כמו
כן, סוכם על הרחבת הקשרים בין שתי המדינות וניתנה הצהרת כוונות על פתיחת שגרירויות.

לישראלים המבקשים להיכנס למונגוליה קיים פטור מהצטיידות באשרת כניסה מראש. רשויות
ההגירה במונגוליה נוהגות להעניק למבקרים במדינה אשרה ל-30 יום בעת כניסתם. ניתן
להאריך את תוקף האשרה (בתשלום) והארכתה היא בהתאם לשיקול דעת הרשויות.

הכלכלה המונגולית מתרכזת בעיקר בנפט, פחם ונחושת, ותעשיות קטנות של מוליבדן,
טונגסטן ופוספט. בעשור האחרון עוברת מונגוליה שינוי בשיטה הכלכלית שלה - מתעשיות
בניהול המדינה כיאה לכלכלה ממשלתית (ריכוזית) לשיטה קפיטליסטית. כיום ישנם כ-10,000
עסקים עצמאיים במונגוליה, רובם באזור אולן בטור. באזורים הכפריים, עוסקים עדיין רוב
המונגולים בחקלאות וברעיית צאן.

התמ"ג לנפש הוא $4,717 בשנה, נכון ל-2012. על אף שהוא נמצא בעלייה מתמדת מאז 2002,
המדינה נאבקת עדיין בגרעון ובחובות גדולים (כ-11 מיליארד דולר) לרוסיה. מונגוליה
הצטרפה לארגון הסחר העולמי (WTO) ב-1997 וכיום מייצאת קשמיר ומוצרי מזון שונים
לרוסיה, סין, יפן ומדינות אחרות.

מונגוליה ממוקמת בצפון יבשת אסיה. והיא גובלת ברוסיה מצפון וברפובליקה העממית של
סין מדרום. למרות שהיא גובלת רק עם שתי מדינות, יש לה קו גבול ארוך במיוחד המסתכם
ב-8,114 ק"מ.

המדינה ברובה מישורית. בחלקה הדרומי שולט מדבר גובי וחלקה הצפוני של המדינה הוא
הררי.

מכיוון שמונגוליה החיצונית הייתה פרובינציה של סין, היא חולקה על ידי השלטונות ל-21
מחוזות, והדבר השתמר גם לאחר שהכריזה מונגוליה על עצמאותה.

אוכלוסיית מונגוליה מונה 3,179,997 תושבים (נכון לשנת 2012). מונגוליה היא המדינה
הריבונית הפחות צפופה בעולם (1.91 נפשות לקמ"ר). האוכלוסייה עוברת תהליך איטי אך
יציב של עיור. כמחצית האוכלוסייה נמצאת בעיר הבירה אולן בטור. שאר התושבים מרוכזים
בעיקר בערים המרכזיות בפרובינציות. האפיון המסורתי של המונגולים כנוודים עדיין
מופיע באזורי הספר, אך קהילות חקלאיות הופכות נפוצות יותר ויותר.

שיעור הילודה מוערך ב-1.4% (בשנת 2000). כשני שלישים מאוכלוסיית המדינה מתחת לגיל
שלושים, 36% מהם מתחת לגיל 14. קצב הילודה במונגוליה גבוה - לכל אישה בממוצע 2 עד 3
ילדים, ושיעור הילודה הכולל הוא 21.53 לידות לכל 1,000 תושבים. תוחלת החיים
במונגוליה נמוכה יחסית, ועומדת על ממוצע של 63 שנים (שיעור התמותה הוא 6.14 מיתות
לכל 1,000 תושבים). כתוצאה מכך, 65% מאוכלוסיית מונגוליה הם צעירים יחסית - בין
הגילאים 16-24.

בנוסף לאוכלוסיית מונגוליה, מתגוררים כ- 3.4 מיליון מונגולים במחוז מונגוליה
הפנימית בסין. במזרח רוסיה חיים עוד כחצי מיליון מונגולים.

הרוב האתני המונגולי מהווה 85% מהאוכלוסייה, וכולל בתוכו את הח'לח'ים וקבוצות
נוספות, המאופיינות בראש ובראשונה באמצעות הניב של השפה המונגולית. הח'לח'ים מהווים
90% מהקבוצה האתנית המונגולית. עשרת האחוזים הנוספים מתפלגים בין הדורבט (Dörvöt)
בצפון והדאריגאנגה (Dariganga) במזרח. כ-90% מהאזרחים דוברים את השפה הרשמית - הניב
הח'לח'י (Khalkha).‏ 7% מהאוכלוסייה הם דוברי שפות טורקיות כקזחית, טובאנית
ואוזבקית, ושאר המיעוטים הלשוניים דוברים שפות טונגוסיות, סינים ורוסים.

בין המיעוטים במדינה נמנים קזחים, טורבינים, סינים ורוסים (שמרביתם עזבו לאחר
התמוטטות ברית המועצות).

מכיוון שרבים מתושבי מונגוליה חיים עדיין באופן מסורתי, ניתן גם כיום לראות
מאפיינים של תרבות הנוודים העתיקה במונגוליה המודרנית. מאפיינים מסורתיים זו מתבטאת
בכל תחומי התרבות - לדוגמה, כלי הנגינה מותאמים למסעות ארוכים. החוקרים חלוקים
ביניהם האם התרבות הסינית השפיעה על המונגולית או להפך, אך ברור כי בין התרבויות
הייתה קיימת אינטראקציה משמעותית.

96% מאזרחיה הם בודהיסטים מהפלג הלמאיסטי, ו-85% מהם משתייכים לקבוצה האתנית
המונגולית. הבודהיסטים דוכאו בעקבות השלטון הקומוניסטי במדינה עד 1990 וכיום עוברת
הדת הבודהיסטית תהליך של תחייה מחדש בעקבות הליברליזציה. מיעוטים במדינה משתייכים
לדתות האסלאם והנצרות.

מונגוליה היא בין הארצות הבודדות שבהן לא התיישבו יהודים לאורך ההיסטוריה, פרט
לקהילה יהודית קטנה שישבה בה משך זמן קצר מאוד; זאת כיוון שרוב הקהילות היהודיות
היו עירוניות ופרנסתן ממסחר ושירותים, ורוב אוכלוסיית מונגוליה הייתה נוודית ועד
המאה ה-18 לא היו בה יישובים עירוניים. לקראת סוף המאה ה-18 הפך המנזר הגדול
במונגוליה, גַאנדַאנטֶגצִ'ינלֶן, ליישוב קבע, ולאורך המאה ה-19 והמאה ה-20 התגבשה
ההתיישבות סביבו ליישוב הגדול במונגוליה - הוא בירתה כיום. עיר מתהווה זו, שנקראה
תחילה אִיח-חוּרֵי ("המקדש הגדול") ולאחר מלחמת העצמאות של מונגוליה ועליית
הקומוניזם בה קיבלה את השם הנוכחי, אוּלַאן-בַּאטר ("גיבורים אדומים"), החלה למשוך
סוחרים רבים מסין ומרוסיה בנוסף לדיפלומטים וספקי שירותים נוספים.

בסוף המאה ה-19 התפתח המסחר בין רוסיה, דרך הערים הרוסיות שקמו בסיביר, ובין
מונגוליה וסין, והביא להתיישבותן של מספר משפחות יהודיות באִיח-חוּרֵי ובגבול
רוסיה-מונגוליה. בשנות ה-20, לאחר המהפכה הרוסית, היגרו למונגוליה יהודים נוספים
שברחו ממוראות המלחמה ומחשש מרדיפות על רקע דתי ולאומי.

בשנת 1921, עם דחיקת הכוחות המתנגדים לקומוניזם מזרחה ופלישתם אל מונגוליה לאחר
שהובסו במרכז-אסיה, נמחתה הקהילה היהודית. מפקד הכוחות הרוסיים האנטי-בולשביקיים,
אציל רוסי ממוצא גרמני בשם רומן אונגרן פון שטרנברג, שבתפישת עולמו האנטישמית היו
היהודים תומכי הקומוניזם ואויבי המונרכיה הרוסית שאותה ביקש להשיב, הורה על הוצאתם
להורג של כל היהודים במונגוליה.

לאורך התקופה בה מונגוליה הייתה חלק מגוש המדינות הקומוניסטיות ("הגוש המזרחי"),
התיישבו בה לתקופות קצובות אזרחים רבים ממדינות אלה, וביניהם יהודים. עם זאת, לא
הוקמה בה קהילה יהודית של ממש, בין היתר כיוון שבכל המדינות הנמנות עם הגוש
הסובייטי, ומונגוליה ביניהן, הפולחן הדתי נאסר. עם התמוטטות הגוש הסובייטי, שבו רוב
היהודים ממונגוליה לארצות מוצאם, כמו רוב הזרים האחרים שהתיישבו בה.

נכון לראשית המאה ה-21, במונגוליה אין קהילה יהודית, אך בבירתה מתגוררים אזרחים
זרים, ביניהם ישראלים בודדים, וייתכן שאף יהודים אזרחי ארצות אחרות.



https://he.wikipedia.org/wiki/%D7%97%D7%99%D7%99%D7%9D_%D7%A0%D7%97%D7%9E%D7%9F_%D7%91%D7%99%D7%90%D7%9C%D7%99%D7%A7

חַיִּים נַחְמָן בְּיַאלִיק (י' בטבת תרל"ג, 9 בינואר 1873 – כ"א בתמוז תרצ"ד, 4
ביולי 1934) היה מגדולי המשוררים העבריים בעת החדשה, מסאי, סופר, מתרגם ועורך
שהשפיע רבות על התרבות היהודית המודרנית. ביאליק זכה לתואר "המשורר הלאומי", אף כי
רבים משיריו עוסקים בנושאים אישיים.

ברוך קורצווייל, מפרשניו החשובים, כתב עליו כי "גם ביאליק, אשר במודרניות אמיתית
שבשיריו ובמיוחד בשירתו הפרסונאלית ובשירי תוכחה, משתווה לסופרי העולם הגדולים
ביותר".[דרוש מקור]

נולד בכפר ראדי הסמוך לז'יטומיר, בחבל ווהלין שבתחום המושב של האימפריה הרוסית
(במאה ה-21, בשטח אוקראינה) לדינה וליצחק יוסף ביאליק. כמקובל במקומו, נוסף לשמו של
ביאליק השם יוסיפוביץ' - שמשמעו בנו של יוסף, ולכן במקומות רבים[דרוש מקור] הוא
מוזכר כחיים יוסיפוביץ' ביאליק. בגיל 6 עבר עם הוריו לעיר הגדולה ז'יטומיר, ואביו
פתח שם בית מרזח. אך בשנת המעבר התייתם מאביו, ועבר לגור אצל סבו הקפדן והאדוק – ר'
יעקב משה ביאליק. ההתייתמות וחוויותיו ממראות בית המרזח, שבו התבזה אביו בהענקת
שירותים לאנשים שתויים, באו לידי ביטוי ביצירתו של ביאליק, למשל בשירים "שִׁירָתִי"
ו"יתמות".

בגיל 11 היה נוהג לעיין בספרי חקירה אמוניים כגון "הכוזרי", "מורה נבוכים" ו"ספר
העיקרים". בייחוד משכו את ליבו ספרים אודות הקבלה ותנועת החסידות.

ביאליק הצעיר הגיע בשנת ה'תר"ן, כשהיה בן 17, לישיבת וולוז'ין, עת עמדו בראשה
הנצי"ב (נפתלי צבי יהודה ברלין) ורבי חיים מבריסק, ושהה בה כמעט שנה וחצי. לימוד
תלמוד לא היה הסיבה המרכזית בגינה הגיע לישיבה, אלא רצונו העז לרכוש השכלה
כללית[דרוש מקור]. ביאליק חשב שהוא מגיע לישיבה שבה לומדים גם "שבע חכמות ושבעים
לשון" – לימודי חול – אך התאכזב כשגילה כי בסדרי הישיבה לומדים רק תלמוד. עם זאת,
במהלך החודשים הראשונים לשהותו בישיבה חל בו מהפך, והוא החל ללמוד תלמוד בהתמדה
כאחד התלמידים המסורתיים. מצב זה, ככל הנראה, לא נמשך יותר מכמה חודשים, ולבסוף
השתלב ביאליק בחברה ה"משכילית" שבישיבה והפך לפופולרי בחברת התלמידים ה"משכילים".
אבא בלושר, סופר ותלמיד ישיבת וולוז'ין, מספר על אודות אותה חבורה של תלמידים
"משכילים" שהייתה בישיבה. בתוך דבריו מתאר בלושר את אישיותו של ביאליק ואת מעמדו
החברתי בתוך הקבוצה:

בישיבה כתב ביאליק את שירו "אל הציפור", ונמנה עם מקימי האגודה הציונית הסודית "נצח
ישראל". כחלק מפעילותו באגודה, שלח ביאליק את מאמרו "רעיון היישוב" בנוגע ליישוב
ארץ ישראל, לעיתון "המליץ". מאמרו זה ככל הנראה היה בוסרי ולא אופייני לסגנונו
המאוחר של ביאליק, והוא פורסם באופן חלקי בלבד תחת ראשי התיבות "ח.נ.ב.".

בלושר כותב שבעת הסכסוך שפרץ בישיבה בין הנצי"ב – ראש הישיבה – לבין חלק מהתלמידים
באשר למינויו של הרב חיים ברלין (בנו של הנצי"ב) לראשות הישיבה, לא התערב ביאליק,
אך השאיר לנצי"ב מכתב עלום שם, מנומס ובעברית מליצית (שלא כמו תלמידים אחרים
שמכתביהם הכילו דברים מתריסים). הנצי"ב נהנה מהמכתב והתפאר לפני אורחיו בעברית שבה
כותבים בישיבתו. הוא גם הבטיח פרס לתלמיד שיחשוף את זהות כותב המכתב.

הסכסוך הגדול שפילג את הישיבה גרם לתלמידים רבים לנטוש את הלימוד ולהתמקד בסכסוך.
הישיבה איבדה את קסמה, האווירה בה נעכרה ובכל יום היו עוזבים אותה כמה תלמידים. על
רקע מצב זה עזב ביאליק את הישיבה והפופולריות הרבה שלו גרמה לכך שילוו אותו יותר
ממאה תלמידים (יותר מרבע תלמידי הישיבה) "שתי פרסאות" עד תחנת הרכבת. על סיטואציה
זו ועל געגועיו לחבריו מתקופת הישיבה, כתב ביאליק מאוחר יותר: "אך עודני זוכר את
כולכם, את כולכם. תמונתכם תלווני, לא תמוש מלבי" ("הַמַּתְמִיד".) עדות להערצה
כלפיו היא אותה גבעה מעליה נפרד ביאליק מתלמידי הישיבה מעריציו, שנקראה מאוחר יותר,
כשהתפרסם ביאליק, בשם "גבעת ביאליק".

ביאליק עזב את וולוז'ין וחווה את העולם שמחוץ לה, השכיל ובנה חיים רחבים יותר
משאפשרה לו הישיבה, אך מאידך, השפעתה של הישיבה עליו הייתה עמוקה. דואליות זו באה
לידי ביטוי בשירים המאוחרים של ביאליק: "עַל סַף בֵּית-הַמִּדְרָשׁ", "הַמַּתְמִיד"
ו"לְבַדִּי", שבהם מתאר ביאליק בעמקות את עולמו של בן הישיבה המקדיש את זמנו ללימוד
תורה, מחד גיסא, ובסלידה מהצמצום והקיבעון של תלמידי הישיבות, מאידך.

שירו של ביאליק "הַמַּתְמִיד" הוא משיריו הידועים, והוא בלדה המתארת את דמות
"המתמיד" בישיבה הליטאית של הימים ההם. השיר פותח צוהר ליחסו של ביאליק לישיבת
וולוז'ין ולמדניה ולמסורת הלמדנות הליטאית בכלל. ישנן דעות שונות אודות יחסו של
ביאליק לישיבת וולוז'ין כמייצגת של טיפוס הישיבה הליטאית ויחסו למסורת בכלל.

כמו מרבית יצירותיו השיריות של ביאליק, גם פואמה זו כתובה במשקל שירי בעל הגייה
אשכנזית מלעילית. המשקל הוא מסוג אמפיברכוס, שבו המקצב הוא תלת הברתי: הברה לא
מוטעמת - הברה מוטעמת - הברה לא מוטעמת, וחוזר חלילה. בדוגמה שלהלן מובאות שתי
השורות הראשונות בפואמה, כשההברות המוטעמות כתובות בהדגשה:

בשנת 1892 הגיע ביאליק לאודסה, העיר שהייתה מרכז לתרבות כללית וגם מרכז חשוב לתרבות
ויצירה יהודית ועברית באותה תקופה. העיר הפכה למקום מגוריו העיקרי ברוב תקופת חייו
הבוגרים, ובה יצר את עיקר יצירתו הספרותית.

עם הגעתו לאודסה ב-1892 התארח ביאליק במשך מספר חודשים בביתו של הרב אבלסון.
בהמלצתו, קרא לילינבלום את מחברת השירים שלו, והלה הפנה אותו לאחד העם, אשר המליץ
עליו בפני עורך ה"פרדס" י"ח רבניצקי, לימים שותפו בכתיבת "ספר האגדה" ובהוצאת
"דביר". ובחוברת הראשונה בשנת תרנ"ב, נתפרסם שירו "אל הצפור".

בשנת 1893 נשא ביאליק לאישה את מאניה (לבית אָוֶרְבּוּך), והחל לעסוק במסחר בעצים.
בו בזמן כתב כמה שירים שנחשבים למרכזיים בין שיריו, בהם השירים: "עַל סַף
בֵּית-הַמִּדְרָשׁ", "מֵתֵי מִדְבָּר הָאַחֲרוֹנִים", ואת הפואמה "הַמַּתְמִיד".

ב-1897 כתב את שירו "אָכֵן חָצִיר הָעָם", משירי התוכחה המרכזיים שלו, על רקע הימים
שלפני הקונגרס הציוני הראשון שהתקיים בבזל. כמו כן כתב באותה תקופה את השיר
"אִם-יֵשׁ אֶת-נַפְשְׁךָ לָדַעַת", והחל בכתיבת סיפורים. הראשון בסיפוריו הוא "אריה
בעל גוף".

לאורך השנים 1915-1899, ביאליק פרסם כ-20 שירים ביידיש בכתבי עת שונים באימפריה
הרוסית. שירים אלה נחשבים לעתים קרובות בין השירים הטובים ביותר בספרות היידיש
המודרנית של אותה תקופה. לצד שירים ביידיש, אותם המשיך לכתוב, יצר ביאליק באותה
תקופה שירי אהבה בעברית כמו "הָעֵינַיִם הָרְעֵבוֹת", "הַלַּיְלָה
אָרַבְתִּי",קוּמִי צְאִי (אֲחוֹתִי כַלָּה)", "רַק קַו-שֶׁמֶשׁ אֶחָד"
ו"הַכְנִיסִינִי תַּחַת כְּנָפֵךְ".

שירי האהבה של ביאליק משקפים מגוון רחב של רגשות: תשוקה מהולה בחשש מהארוס, רגשות
אשם, וחיפוש אחר נפש תואמת ואחר אהבה מעניקת ביטחון.

יחד עם רבניצקי, ש. בן ציון ואלחנן ליב לוינסקי, ייסד ב-1901 את הוצאת "מוריה",
שמטרתה הייתה להוציא לאור ספרי לימוד הכתובים בשפה העברית. קובץ השירים הראשון שלו
ראה אור ב-1902 אך דווקא הפואמה שלו "מֵתֵי מִדְבָּר", שפורסמה לאחר צאת הקובץ,
נמנית עם החשובות שביצירותיו הליריות.

ב-1903, בהיותו בן שלושים, חיבר רשימה אוטוביוגרפית. היה זה לבקשת פרופ' יוסף
קלויזנר. ביאליק כתב בה: "באודיסה החילותי לקרוא מעט מן הספרות הקלאסית הרוסית
ו"תארנה עיני" (קראתי את גוגול, דוסטוייבסקי וכו'). עולם חדש נפתח לפני. ואף על פי
כן, נזהרתי שלא להשתקע ברוסית יותר מדי, שהרי, סוף סוף, עתיד אני לקבל רוב תורתי
באשכנז, ולמה אאבד זמן בחנם על רוסית". בעקבות פרעות קישינב באותה שנה, כתב ביאליק
שתיים מיצירותיו הידועות ביותר: "עַל הַשְּׁחִיטָה" ו"בְּעִיר הַהֲרֵגָה". פואמה זו
פורסמה לראשונה בעיתון הזמן. בגלל דרישת הצנזור הרוסי קוצצו ממנה מספר שורות ושמה
שונה ל"משא נמירוב".

ב-1904 (תרס"ד) כתב את הפואמה "בְּעִיר הַהֲרֵגָה", אולי החריפה והקשה ביצירותיו.
בפואמה זו מציג ביאליק, בסגנון אפי ובמשקל כמעט הקסמטרי, זעזוע נוכח עמידת כוח
החיים תוך כדי הטבח:

ביאליק ביקר בארץ ישראל בפעם הראשונה בשנת 1909 ונחת בחוף יפו ב-29 במרץ. הוא התקבל
בהערצה רבה על ידי היישוב היהודי הקטן בארץ. מיפו יצא לסיור במושבות ארץ ישראל,
שאליו צירף את הסופר הצעיר ש"י עגנון שהתגורר ביפו.

באותה עת כתב מספר סיפורים נוספים, כמו "מאחורי הגדר" שבו גיבורו נֹח (שהוא היפוך
הצירוף ח"נ – חיים נחמן) מתאהב בנערה גויה, המאומצת על ידי גויה מרשעת שגרה בבית
סמוך לביתו וגדר מפרידה בין אהבתם, אך היא אינה עומדת בפני אהבתם ונופלת, מטאפורית
ופיזית. סיפורים נוספים שלו הם "סָפִיחַ","יום הששי הקצר" ו"החצוצרה נתביישה".

בין השנים 1910‏-1920, בנוסף לחיבורם של שירים חשובים נוספים כמו מְגִלַּת הָאֵשׁ,
ו"צָנַח לוֹ זַלְזַל", התגלה ביאליק במלוא כוחו ככותב מסות, וכתב את המסות "הלכה
ואגדה" ו"גילוי וכיסוי בלשון" שהן מהמעולות ביותר במסות העבריות.

ביאליק תרגם שורה של יצירות קלאסיות אירופאיות לעברית, ביניהן, נוסח מקוצר ברוסית
של יצירת המופת (הספרדית במקורה) "דון קישוט" מאת מיגל דה סרוואנטס, "יוליוס קיסר"
מאת שייקספיר, "וילהלם טל" מאת שילר, שירים של היינריך היינה וכן מיידיש את
"הדיבוק" מאת ש. אנ-סקי.

באותה תקופה הקים יחד עם רבניצקי ושמריהו לוין את הוצאת "דביר", וערך עם רבניצקי את
"ספר האגדה" (1908 - 1911). מאחורי העיסוק המוגבר במסות, תרגום וליקוט מעשיות ניצב
משבר קשה בחייו של ביאליק, כאשר במקביל להפיכתו למשורר לאומי, הוא חש כי יבש מעיין
יצירתו השירית. "צָנַח לוֹ זַלְזַל" שנכתב באלול תרע"א (1911) היווה מעין קינה מראש
על האובדן הצפוי:

לאחר מכן, כמעט שלא הוסיף ביאליק לכתוב שירה. עד מותו בשנת 1934 כתב רק עוד תשעה
שירים, רובם לא נחשבים מפאר יצירתו. ארבעה שירים נכתבו בתרע"ה-תרע"ו (1915 - 1916),
שניים בתרפ"ג (1923) ושלושה בתרצ"א (1931).

בשנת 1918 ייסד באודסה עם רבניצקי ודרויאנוב את המאסף לזכרונות, אתנוגרפיה ופולקלור
– "רשומות" – אשר שם לו למטרה לבטא את ההוויה והמסורת של כל תפוצות ישראל. עד 1921
התגורר ביאליק כמעט ללא הפסקה באודסה. באותה שנה, הוצאת מוריה נסגרה על ידי
השלטונות הקומוניסטיים. בעקבות התערבותו האישית של הסופר הרוסי מקסים גורקי
ובהוראתו המיוחדת של לנין, ניתנה לביאליק רשות לעזוב את ברית המועצות עם קבוצה של
כמה סופרים יהודים.

בשנת 1921 עזב את אודסה ועבר לברלין, שם עסק רבות בהוצאת ספרים בשפה העברית במסגרת
הוצאת "דביר". בשנת 1922 עבר, בעצת רופאו, לעיר באד הומבורג, שידועה כעיר מרחצאות
מרפא, והתגורר בה כשנתיים. באותה עת התגוררו שם גם ש"י עגנון ואחד העם, שהיו
לידידיו. על אהבתו הרבה לילדים כתב ש"י עגנון : "ביאליק אוהב ילדים היה, ולא ראיתי
כמותו מימי. הוא היה מראה חיבה יתירה לאמונה בתי תחי'. יום אחד אחר שנסע מ-הומבורג
טיילתי עם בתי ברחוב. היא הייתה בת שתי שנים. ברחוב עמדו כמה בני אדם, בתי הציצה
ואמרה בעצב : "פייעלע אנקלס אונד קיין ביאליק" (דודים רבים ואף לא ביאליק אחד)".

באותה תקופה הכיר את הציירת וסופרת הילדים תום זיידמן פרויד (אחייניתו של זיגמונד
פרויד) ואת בעלה יעקב זיידמן. לשניים הייתה הוצאת ספרי ילדים בגרמנית, וביאליק שיתף
עמם פעולה ויחד הקימו את הוצאת הספרים "אופיר" להוצאת ספרי ילדים בעברית. הספר
הבולט שיצא בתקופת קיומה הקצרה של ההוצאה המשותפת היה "מסע הדג" (1924), תרגום עברי
של ביאליק לחרוזיה של פרויד בליווי איוריה. ההוצאה התפרקה עקב חילוקי דעות בין
ביאליק לבין יעקב זיידמן.

ב-1924 עלה ביאליק לארץ ישראל, ועבר להתגורר בבית שנבנה עבורו בתל אביב. ביאליק
ואשתו, שהיו חשוכי ילדים, אמצו כלב, לו קראו "קאפי", אשר אף זכה להיות מונצח ביצירה
של נחום גוטמן. בשבתו בתל אביב, תרם ביאליק להפיכתה למרכז התרבותי והספרותי של
היישוב. ביאליק הנהיג בבית "אהל שם" את מסורת "עונג שבת" – מפגשי תרבות של אמנים
וסופרים. את תיאטרון "אוהל שם" הקים בשנת 1933 הנדבן שמואל בלום כתרומה ליום הולדתו
השישים של ביאליק. היישוב חגג את יום הולדתו בטקסים ואירועים, וכל תלמידי בתי הספר
בתל אביב באו כדי להביע את אהבתם אליו. לרגל האירוע יצאה מהדורה מחודשת של כתביו
וכן יצא הספר "שירים ופזמונות לילדים" עם עיטוריו של נחום גוטמן. ב-1928 פרסם את
"אלוף בצלות ואלוף שום", מקאמה הומוריסטית לילדים שהומחזה מאז כמה פעמים. את יחסי
הציבור שלו ניהל מביתו ("בית ביאליק") מזכירו האישי משה אונגרפלד.

ביאליק נחשב בזמנו לחדשן בשירה העברית, והשפיע על משוררים שבאו אחריו וכונו "דור
ביאליק", בהם יעקב שטיינברג ויעקב פיכמן. השפעתו עליהם היא ממרכיבי הלשון הציורית
וממרכיבי המוטיבים הספרותיים.

לאחר שלקה בסרטן הערמונית, נסע לווינה לצורך טיפול במחלה, אולם שם נפטר ב-4 ביולי
1934 (כ"א בתמוז תרצ"ד), לאחר שניתוח בלוטת הערמונית נכשל. לאחר העברתו לישראל,
עברו על פני ארונו והשתתפו בהלווייתו בין 60,000 ל-100,000 איש, משמע למעלה מ-15
אחוזים מסך היהודים בארץ ישראל ליווהו מביתו ברחוב הנקרא על שמו עד בית העלמין
שברחוב טרומפלדור.

לביאליק היה קשר מיוחד לעיר תל אביב. הוא קבע בה את ביתו ברחוב שבו שנה אחר-כך פעל
גם בית עיריית תל אביב דאז. במלאת לעיר תל אביב רבע יובל ב-1934, זמן-מה לפני מותו,
חיבר ביאליק לרגל האירוע את השיר "עַל שִלֵּשִים":

לאחר פטירתו, נותרה אלמנתו מאניה לגור בבית. בשנת 1937 החליטה מאניה ביאליק לתרום
את הבית לרשות העירייה ו"אגודת בית ביאליק" משמרת את הבית כמוזיאון לפועלו של
המשורר. אגודת הסופרים העבריים הפכה את הבית למרכז פעילותה, וערכה בו כינוסים
תרבותיים וספרותיים. בבית נמצאים ציורים ופסלים של המשורר פרי יצירתם של אמנים
ישראלים, השעון האגדי המנגן מדי שעה את "התקווה", כתבי-יד מקוריים של יצירות
ביאליק, ואוסף גדול של מכתבים שכתבו ילדים למשורר.

ביאליק הפריד בין אמונות דתיות לבין המשכיות התרבות היהודית. על פי תפיסתו, אין
להבין את כל גודל ועומק היצירה והמסורת היהודית רק במונחים דתיים, ויש להמשיכה תוך
התאמתה לימינו. במובנים אלה היה הוא תלמידו המובהק של אחד העם ובר פלוגתא חריף של
יוסף חיים ברנר. ניתן לזהות מספר יסודות במשנתו להמשכיות זו- כינוס של יצירות המופת
בארון הספרים היהודי כמקורות ליבה ללימוד של העם כולו; הענקת חשיבות מרכזית לשמירה
על ייחודיותה של השבת בייחוד בפרהסיה; המשך חגיגת החגים תוך סגנונם והתאמתם לזמנים
החדשים; המשך וחידוש השפה העברית.

"לא רק חוצפה וכפִיַת טובה מאין כמוהן, אלא גם בוּרות גדולה היא לחשוב שכל מה שנוצר
בספרות על ידי האומה כֻּלה ואדירי רוחה במשך אלפי שנה אין לו שום ערך בימינו" כתב
ביאליק ב"ספר העברי". בהתאם לכך, הגה את חזון ה"כינוס" של היצירות היהודיות החשובות
ביותר מכל הדורות. לדבריו, "מִדה תרבותית היא, שיהא עם מטפל וטורח בנחלתו
הטבעית, מה שהיא וכמה שהיא,  קובע בה סדרים ומוציא ממנה לצרכו ולהנאתו את כל התועלת
האפשרית. עת לכנס – זו בת-קולה של השעה, וזהו כל מה שבידינו לפי-שעה לעשות. ואם העם
העברי לא יהא נוהג קדושה בכִּנוס חדש זה – אין רע. אפשר באמת כבר עבר זמנה של
הקדושה.  אבל כבוד וחִבה בוודאי יהא נוהג בו – ואותם אנו מבקשים לפי שעה. ואל יהי
ספר חביב קל בעינינו".

ביאליק חשב שהשבת היא היסוד המכונן של התרבות היהודית אך לא ויתר גם על טקסי החג.
ב-1930 כתב לו דוד אומנסקי מגניגר מכתב בו ביקש שביאליק יכין עבור החברים בקיבוץ
טקס חדש לחג הפסח. על כך השיב ביאליק: "את החגים אין בודים מן הלב... חוגו את חגי
אבותיכם והוסיפו עליהם קצת משלכם לפי כחכם ולפי טעמכם ולפי מסיבתכם. העיקר שתעשו את
הכל באמונה ומתוך הרגשה חיה וצורך נפשי, ואל תתחכמו הרבה".

ביאליק החל בפעולות לחידוש השפה העברית עוד בישיבת וולוז'ין והתמיד בעיסוק בתחום זה
כל חייו. הוא היה שותף בוועדות לחידושי מילים בתחומים כתברואה, חשמל, טכניקה ודפוס.
ביצירתו חידש ביאליק מילים עבריות אשר כמה מהן נקלטו בשפה ובהן המילים מטוס, תגובה,
גחלילית, שלדג, פַקָּח, קדחתני, מצלמה, מענק ופריון. כך גם המילים "יבוא" ו"יצוא",
כתרגום ל-Import ו-Export, אשר מופיעות לראשונה ב"אגדת שלושה וארבעה":

עם זאת חלק ביאליק על רעיון המילון של אליעזר בן יהודה שהכיל חידושי לשון, משום
שלדעתו תפקידו של מילון אינו לחדש אלא לכנס מילים קיימות בלבד.

לביאליק מייחסים פניני-לשון והברקות, כמו למשל הגדרתו את משחק הביליארד: "עומדים
שני ליצים, אוחזים בעצים, מכים בביצים, והמטיב להכניס ללוך, הרי זה משובח". מספרים
על ביאליק בהלצה על השפה שלו שכשהתעכב לשתות גזוז היה נוהג לומר למוכרת: "גזזיני
ואגרשך, והעדפיני במילייך" (כלומר: השקי אותי בגזוז ואשלם לך במטבע גרוש ותתני לי
עודף במטבעות של מיל). לסיגריה הוא קרא: "בצד אחד אש, בצד שני טיפש ובאמצע – עשב
יבש". בפסח, כשראה מצות עם מי סודה, הוא קרא לזה: "לחם צר ומים לחץ".

אברהם אבן שושן ויוסף סגל ערכו את הספר "קונקורדנציה לשירת ח"ן ביאליק", שיצא לאור
בהוצאת קריית ספר ב-1960. בקונקורדנציה זו יכול המחפש לאתר, על פי מילה מתוך אחד
משיריו, את כל השירים שלו שבהם מופיעה מילה זו.

ביאליק הוא אחד המשוררים ששיריו מולחנים ביותר בזמר העברי. החל משירו הראשון "אל
הציפור" והמשך בשירים כמו "ברכת עם" ("תחזקנה"), "ביום קיץ, יום חום", "ים הדממה
פולט סודות", "אחרי מותי", "הכניסיני תחת כנפך" או "קומי צאי".

מלחינים הרבו במיוחד לעסוק במזמורים ובפזמונות של ביאליק. נחום נרדי התאים בין היתר
מנגינות בעלות אופי "ים תיכוני" לשירים כמו "בין נהר פרת ונהר חידקל" או השיר "יש
לי גן", שהולחנו במיוחד עבור הזמרת ברכה צפירה. צפירה הרבתה לשלב בהופעותיה משירי
ביאליק, בליווי נרדי ליד הפסנתר. פזמונות אחרים שהולחנו הם "מנהג חדש" ("מנהג חדש
בא למדינה"), "שיר העבודה והמלאכה" ("מי יצילנו מרעב?"), "שבת המלכה", "תרזה יפה",
"לא ביום ולא בלילה", "בין העצים הירקרקים - (אונטער די גרינינקע בוימעלעך)","לא
ידע איש מי היא", ואחרים.

שירי הילדים של ביאליק הולחנו אף לעתים תכופות. מוכרים שירים כמו "קן ציפור", "שתי
בנות" (צילי וגילי), "מקהלת נוגנים" (יוסי בכינור), "פרש" (רוץ בן סוסי), "נדנדה"
(נד-נד, נד-נד), "בגנת הירק" (בערוגת הגינה, מסביב לחבית), "הפרח לפרפר" (פרפר,
פרפר, פרח חי), מעבר לים, ו"לכבוד החנוכה" (אבי הדליק נרות לי).

בתקופות מאוחרות יותר שבו מלחינים ועסקו בשירי ביאליק ובפזמוניו, כשהם מלחינים
(ולעתים קרובות שבים ומלחינים פעם נוספת) שירים כמו "קומי צאי" (נעמי שמר), "בשל
תפוח" (שלמה ארצי), "היא יושבה לחלון", "תאמר אהיה רב", ו"הכניסיני תחת כנפך" (מיקי
גבריאלוב), "אחרי מותי" (ציפי פליישר) ו"מאחורי השער".

שירים גם הולחנו לתחרויות זמר אחרי קום המדינה, כגון "מנהג חדש" (פסטיבל הזמר
תשכ"ו) ו"תִרזה יפה" (פסטיבל הזמר תשכ"ז 1967, ו-תש"ל 1970).

בין מבצעי שיריו של ביאליק מוכרים במיוחד הביצועים ל"הכניסיני תחת כנפך" של אסתר
עופרים וריטה, הביצוע של אריק איינשטיין בלחן חדש של מיקי גבריאלוב והלחן של נורית
הירש בביצועו של יהורם גאון. ביצועים מוכרים לפזמונותיו יש באלבום משולש שהוציאה
נחמה הנדל.

בשנת 1967 יצא תקליט שירי ילדים של ביאליק בעיבודי ג'אז של מוני אמריליו, אלברט
פיאמנטה ובני נגרי בשם "ח.נ. ביאליק - שירים ופזמונות" ובו ביצעו את השירים יהורם
גאון, אופירה גלוסקא, שולה חן וליאור ייני (התקליט יצא על גבי דיסק בשנת 2006 על
ידי חברת אנ.אמ.סי).

בשנת 1991 הוציא גיל אלדמע את המחרוזת זר שירי ביאליק לילדים, שכלל את תווי
השירים : נד נד (נדנדה (שיר)), פרפר פרפר, קן ציפור, רוץ בן סוסי, בגינה, בערוגת
הגינה, מקהלת נוגנים, גדוד העיר, אופניים, גד גדי, עלי באר, מעבר לים, שתי בנות,
היש כעוללי, שיר העבודה והמלאכה, ליצירותיו של ביאליק, בהשתתפות המלחינים מנשה
רבינא, יצחק אדל, נחום נרדי, דניאל סמבורסקי, ולעיבודו של גיל אלדמע.

בשנת 2008 יצא אלבום אוסף המאגד את שיריו המולחנים של ביאליק, ובו נכללו גם שירים
חדשים, ביניהם "רועת הכוכבים" של נתן סלור ויסמין אבן.

בשנת 2010 הוציאה להקת "אל המשורר" אלבום הנושא את שם הלהקה ובו שירו הפחות מוכר של
ביאליק "אל המשורר". הלהקה הוקמה מיוזמה אישית של חבריה, חברי תנועת "דרור ישראל",
במטרה להחיות את יצירתו של ביאליק ולקרב גם את הקהל הצעיר אליה. חברי הלהקה הלחינו
את כל שירי האלבום וביצעו בעיבודים מודרניים שירים נוספים שלו, שלא נכנסו לאלבום.

עוד משלב מוקדם של דרכו האמנותית זכה ביאליק להכרה רחבה כמשורר הלאומי, ונודעה לו
השפעה רבה בחיי הציבור, ומעמד רם שקשה למצוא לו מקבילות אצל אנשי רוח בימינו. לאחר
מותו הונצח ביאליק במספר רב של אופנים. יצירתו נכנסה לקאנון הספרותי העברי, והיא
נלמדת בבתי הספר היסודיים והתיכוניים ונחקרת באוניברסיטאות. ספרות עיונית ענפה
העוסקת בה התפרסמה לאורך השנים. מספר מהדורות של מכלול יצירת ביאליק יצאו לאור,
הראשונה שבהן "ספר היובל" שיצא בשנת החמישים לחייו, ב-1923. מהדורות שיצאו לאחר
מותו כוללות גם כתבים נוספים על היצירות שפורסמו בחייו - מכתבים, נאומים, רשימות
שונות ויצירות גנוזות מתוך ארכיונו.

לכבוד יום הולדתו ה-60 קבעה עיריית תל אביב פרס ספרותי על שמו, פרס ביאליק, המוענק
לספרות יפה ולמחשבת ישראל. כמו כן נקראו על-שמו הוצאת הספרים "מוסד ביאליק", בתי
ספר ורחובות ברבות מערי ישראל. רחוב ביאליק בתל אביב, שבו התגורר, נקרא על שמו עוד
בחייו, וכן נקראו על שמו הרחובות בתל אביב: רחוב ביאליק, שדרות ח"ן (ראשי תיבות של
שמותיו: חיים נחמן) ועל שם יצירותיו: "אלוף בצלות" על שם יצירתו "אלוף בצלות ואלוף
שום", ו"החצוצרה נתבישה" שקוצר ל"החצוצרה". על שמו של ביאליק נקראו העיר קריית
ביאליק, המושב גבעת ח"ן והיישוב השיתופי כפר ביאליק, שהוקם על ידי עולים מגרמניה
בשנת מותו של ביאליק.

דמותו המורכבת של ביאליק שימשה השראה לסופרים ישראלים רבים, בהם ישראל לרמן
("דרבנות ליגאל"), יוכי ברנדס ("וידוי"), ואחרים.

יצירתו בשירה ובסוגות אחרות, הייתה למופת ולדוגמה, ורבים הושפעו ממנה או ניסו ליצור
בשיח איתה, כגון המשורר אברהם שלונסקי. סגנון הכתיבה נערץ על ידי רבים שניסו לחקותו
ביצירות בסוגות שונות.

יצירותיו של ביאליק תורגמו ל-15 שפות, וביניהן תרגומים רבים לאנגלית, לצרפתית,
לגרמנית, לרוסית, לערבית (על ידי זכאי אהרן) וליידיש.

על דמותו הציבורית של ביאליק העיבה עוד בחייו עלילת שווא כאילו התבטא נגד הספרדים,
שמקורה בעיוות אמירה של אריה לייב סמיאטיצקי. במקור, אמר סמיאטיצקי כי 'איך אפשר
לשנוא את הערבים, הלא הם דומים לפרענקים', אך הציטוט המעוות, שיוחס לביאליק ולא
לסמיאטיצקי, היה 'אני שונא את הערבים על שהם דומים לפרענקים'. ביאליק עצמו הזדעזע
כששמע שהדברים יוחסו אליו: "ביאליק נעמד במלוא קומתו כמאובן, וכל מלוויו נדהמו
משאלתי החצופה ... ביאליק הרגיע את האנשים הנסערים, ביקשני להתקרב אליו יותר, ובקול
רועד אמר לי כדברים האלה: 'שמע, בני, הדברים שהשמעת פסולים מעיקרם, ואיני יודע אם
הם מופצים בזדון או כהומור-נפשע. ורק זאת אומר: אין עלילה נוראה מזו, והשם ירחם על
עמו כשהם חוטאים'". כתוצאה מעלילה זו התעורר פולמוס ציבורי כאשר נכנס למחזור שטר בן
10 לירות עם דיוקנו, והיא אף מצאה את ביטוייה באזכורים לדמות ביאליק בכתביהם של
משוררים וסופרים כגון קובי אוז, איתן נחמיאס גלאס ויוסי סוכרי.

אל הציפור, משוט במרחקים, בתשובתי, על אילת השחר, הרהורי לילה, עיניה, נושנות, אל
האגדה, על ראש הראל, ברכת עם, שירת ישראל, על סף בית-המדרש, בשדה, אגרת קטנה, בערוב
היום, גמדי ליל, דמעה נאמנה, מה רב, אוי מה רב, הצור וגל, משירי הקיץ, א'-ב', מתי
מדבר האחרונים, ביום קיץ יום חום, מכתב קטן לי כתבה, אבן חציר העם, על לבבכם ששמם,
ילדות, מקראי ציון, בשל תפוח, אם-יש את-נפשך לדעת, תקון חצות, רזי לילה, כוכב נדח,
תקות עני, אין זאת כי רבת צררתונו (משירי בר-כוכבא), משמרים לבקר, פעמי אביב, ביום
סתיו, למתנדבים בעם, שירה יתומה, צפרירים, לא תמח (תר"ט, אב), שירתי, זהר, עם פתיחת
החלון, העינים הרעבות, הלילה ארבתי, רק קו שמש אחד, זריתי לרוח אנחתי, כוכבים
מציצים וכבים, בית עולם, נטף נטפה הדמעה, ים הדממה פולט סודות, לא זכיתי באור מן
ההפקר, משירי החורף, עם דמדומי החמה, לבדי, לאחד העם, בת ישראל, בשורה א'-ב',
גבעולי אשתקד, על השחיטה, עם שמש, משירי החורף א'-ה', אחרי מותי, איך, צפרת, דבר,
ואם ישאל המלאך, הכניסיני תחת כנפך, קומי צאי, הקיץ גווע, אכן גם זה מוסר אלוהים,
קראו לנחשים, ידעתי בליל ערפל, על-כף ים-מות זה, הולכת את מעמי, לנתיבך הנעלם,
ערבית, היה ערב הקיץ, הם מתנערים מעפר, והיה כי יאריכו הימים, לפני ארון הספרים,
"חוזה לך ברח", והיה כי תמצאו, לא הראני אלוהים, מי אני ומה אני, ויהי מי-האיש, צנח
לו זלזל, יהי חלקי עמכם, אחד אחד ובאין רואה, הציץ ומת, חלפה על פני, שחה נפשי,
ינסר לו כלבבו, אמי זיכרונה לברכה, גם בהתערותו לעיניכם, ראיתיכם שוב בקצר ידכם.

למנצח על המחולות, מי יודע עיר לישטינא, בין נהר פרת ונהר חדקל, יש לי גן, תרזה
יפה, מנהג חדש, לא ביום ולא בלילה, לא ידע איש מי היא, ציל צליל, פלוני יש לו, למי
אבן טובה, אחת שתים, בהבטחות שוא, טוס זהבי, יש פושט למרגלית יד, תאמר אהיה רב, היא
יושבה לחלון, יעקב ועשו, לבנות שפיה, המכונית, מאחורי השער, בנכר, שבת המלכה, שיר
העבודה והמלאכה.

משפט הביצה, משפט הירושה, הנשר הלבן, האריה הלבן, שלמה המלך והדבורה, שלמה והתור
המתהלל, שלשלת הדמים, מי ענד לדוכיפת ציצת נוצה? (אגדה ערבית), שלמה המלך והאדרת
המעופפת (תוכחת הרוח, מחשמה מלכת הצפרדעים, בארמון-הפלאים, כיסא שלמה, חלב הלביאה,
מי הגנב, עזיאל וחנה, שלמה ושלושת האחים, האשה ומשפטה עם הרוח, המלך שלמה ומלכת
שבא, שלמה ובלקיס, שלמה ואשמדי, שור אבוס וארוחת ירק, אגדת שלושה וארבעה (נוסח
אחד), אגדת שלושה וארבעה (נוסח שני), ספר בראשית (אגדה מדרשית), אלוף בצלות ואלוף
שום (בדיחה עממית בחרוזים).

כרך 3. דברי ספרות : חבלי לשון, גלוי וכסוי בלשון, הספר העברי, צעירות או ילדות,
לכנוסה של האגדה, הלכה ואגדה, משנה לעם, לכנוסה של שירת ספרד, על "חכמת ישראל",
לפתיחת האוניברסיטה העברית בירושלים, "הבחור מפאדובה", שירתנו הצעירה, מנדלי ושלשת
הכרכים, יוצר הנוסח, בגבורות, ומנדלי זקן (תגים ושרטוטים), המנוח לוינסקי, לזכרו של
ש. בן-ציון, האמנות הטהורה, א.ל. פסטרנק, תרבות ופוליטיקה, טעות נעימה (לצאת
ה"רביבים"), המליץ, הצפירה וצבע הניר (ליובלה של ה"צפירה"), האדם וקנינו, בית יתום
של אבן גבירול, שיר לא נודע למשורר משה בן יצחק.

(ביאליק תרגם את "דון קישוט" לראשונה ב-1912 מתרגום רוסי לגרסה ערוכה ומקוצרת של
הספור המקורי).

כרך 5. סיפורים: אריה בעל גוף, מאחורי הגדר, חצוצרה נתביישה, יום ששי הקצר, ספיח,
רשימות כלאחר יד, מעוות לא יוכל לתקן, איש הסיפון, לממשלת המרש.

הערה: בשנת 2005 במלאת 70 שנה למותו של ביאליק פג תוקף זכויות היוצרים של הוצאת
דביר על יצירתו.



https://he.wikipedia.org/wiki/%D7%A4%D7%A8%D7%99%D7%96

פריז (בצרפתית: Paris, להאזנה (מידע · עזרה)) היא בירת צרפת ובירת חבל איל דה פרנס.
היא ממוקמת בעיקול של נהר הסן, במרכזו של האגן הפריזאי, בין מפגש נהרות המארן והסן
במעלה הזרם ובין האואז והסן במורד הזרם.

פריז היא העיר הגדולה בצרפת ואחד ממוקדי ההשכלה, הדת והכוח הראשיים של אירופה, כבר
מאז המאה העשירית. כיום מהווה העיר את מרכז הכלכלה והפיננסים של צרפת, והמרכז
הפיננסי השני בגודלו באירופה (אחרי לונדון). פריז נחשבת כסמל התרבות של צרפת ומהווה
מוקד משיכה לשלושים ושניים מיליון תיירים בקירוב מדי שנה (פריז רבתי). כמו כן,
משמשת הבירה הצרפתית נקודת התכנסות תחבורתית בינלאומית הודות לרשת הרכבות, הכבישים
המהירים ומערכת שדות התעופה שלה. מעמדה המרכזי של פריז בצרפת הוא תוצר של התפתחות
לאורך ההיסטוריה הצרפתית, ושורשיו בעיקר בתקופת השלטון האבסולוטי, ואחריו השלטון
היעקוביני המהפכני. התפיסה בבסיס צורת ארגון זו היא צנטרליזם מונרכיסטי ולאחריו
רפובליקני, שהעניק לבירה תפקיד מרכזי בהתנהלות המדינה, ונטה לרכז בה את מרבית
עוצמתו.

פריז היא העיר דוברת הצרפתית הגדולה בעולם. בשנת 2007 עמדה אוכלוסייתה על 2,193,030
תושבים על פי אומדן של המכון הלאומי לסטטיסטיקה של צרפת (INSEE). עם זאת, באזור
המטרופולין (פריז רבתי) התגוררו 12,067,000 תושבים. האזור המטרופוליטני של פריז הוא
ה-20 בגודלו בעולם. פריז היא גם אחת משלוש הערים בעלות צפיפות האוכלוסין הגדולה
ביותר באירופה, לצד לונדון ומוסקבה. שטח העיר ללא יער בולון ויער ונסן הוא 86.93
קילומטר רבוע.

פריז מבוטאת בצרפתית פארי (במלרע). מקור השם בשבט הגאלי פאריזי (Parisii) שהתגורר
במקום לפני הכיבוש הרומי. תחת הכיבוש הרומי נקראה העיר לוטטיה, או בשמה המלא
לוטסטיה פאריסיורום (Lutetia Parisiorum), אך בשלהי העידן הרומי קיבלה את שמה
הנוכחי. בסלנג הפריזאי מכונה העיר מאז ראשית המאה ה-20 פנאם (Paname). כינוי נוסף
לו זכתה פריז הוא "עיר האורות" (la Ville Lumière), בין השאר בשל השימוש המוקדם
שנעשה בה בתאורת-רחוב.

על סמל העיר של פריז מופיעה ספינה בים סוער ותחתיה המוטו של העיר הכתוב בלטינית,
FLVCTVAT NEC MERGITVR, שפירושו: "מיטלטלת אך אינה טובעת". מקור הסמל והמוטו באיגוד
הספנים של נהר הסן, והוא משמש סמלה של העיר מאז ימי הביניים.

עדויות מצביעות על קיומו של מקום יישוב קבוע באזור פריז בתקופה הנאוליתית התיכונה,
בין השנים 4,000 ל-3,800 לפני הספירה הנוצרית. שרידי תרבות זו, המכונה שסאן
(בצרפתית: Chasséen), נמצאו בגדה השמאלית, בסביבות הרובע השנים-עשר של העיר כיום.
נראה שנוכחות אנושית נותרה במקום לאורך כל התקופה הנאוליתית.

ערפל סמיך מכסה את תולדות האזור מאותה תקופה ועד לעידן הגאלי-רומאי. ידוע בוודאות
כי שבט קלטי-גרמני בשם פריזי ישב במקום בעת הגעת צבאו של יוליוס קיסר לשם, בשנת 52
לפנה"ס. פריז הייתה אז כפר דייגים ששכן על אי באמצע נהר הסן, אך מיקומו היה על צומת
דרכים חשוב בגאליה. קיסר הקים על האי ובאזור גבעת סנט ז'נבייב שבגדה השמאלית את
העיר הרומית לוטטיה (בלטינית: Lutetia, בצרפתית: Lutèce). העיר הוכפפה לשליטת
לוגדונום (כיום אזור ליון). אין ודאות באשר למיקומה המדויק של העיר הגאלית; האם
הייתה על האיל דה לה סיטה ("אי העיר"), על איל סן לואי, על אי אחר שמחובר כיום לגדה
השמאלית, או באזור נאנטר (Nanterre)‏. העיר הגאלו-רומית התרחבה במאות הבאות והפכה
למרכז משגשג בו ארמונות, פורום, מקדשים, מרחצאות, תיאטראות ואמפיתיאטרון. בתקופה
הרומאית אוכלוסיית העיר מנתה 8,000 תושבים ובתיה נבנו מאבן שמקורה במחצבות גיר
סמוכות.

בדומה לערים רומיות אחרות, לוטטיה הקדומה נבנתה בצורת שריג בעל ציר אנכי (Cardo
Maximus) שמקביל בערך לרחוב סן ז'אק כיום, וציר אופקי (Decumani) המקביל בקרוב
לרחובות סן ז'רמן ורחוב דז-אקול של ימינו. "נקודת האפס", ה"גרומה" (Groma), של
השריג העירוני מוקמה ככל הנראה בנקודה הדרום-מערבית של הפורום, במקום בו נמצאים
כיום בתים מספר 172 ו-174 ברחוב סן ז'אק; הנקודה הגבוהה ביותר בגבעת סנט-ז'נבייב.

על פי המסורת קידש הבישוף סן דני, שהפך למרטיר בשנת 250 לספירה, את העיר לנצרות.
נפילת האימפריה הרומית והפלישות הגרמאניות במאה השלישית לספירה הביאו על העיר תקופת
שפל: בתחילת המאה החמישית ננטשה לוטטיה מתושביה, והעיר, שהייתה גדולה אך במעט מעיר
חיל-מצב מבוצרת, נסוגה חזרה אל האיל דה לה סיטה. בתקופה זו חזרה העיר להיקרא פריז,
על שם בני שבט הפריזי שהקימו אותה.

במאה החמישית סבלה גליה מפלישות, ובמיוחד זו של אטילה ההוני, שהרס את הארץ אך לא
כבש את אגן פריז (שהייתה מדינה גאלית-רומאית עצמאית). לפי האגדה, פריז ניצלה בזכות
רועת כבשים בשם ז'נבייב, שהפכה לקדושה המגינה של העיר. אף על פי שניצלה מידי
ההונים, העיר נפלה קרבן לפלישה הפרנקית.

כלוביס הראשון, מלך הפרנקים, הפך את פריז לאחת מהערים שאליהן הוא נהג לנדוד עם חצר
מלכותו. במאה השישית, כנסיית סן-ז'רווה הפכה למקום הפולחן הראשון שנבנה בגדה
הימנית, וסמנה את תחילת התרחבות העיר לאזור זה. עם מותו של כלוביס נחלקה ממלכת
הפרנקים, ופריז הפכה לבירתה של מדינה קטנה בהרבה.

הוויקינגים, בעזרת סירותיהם הקלות, בזזו לראשונה את העיר שננטשה מיושביה בשנת 845.
בין השנים 886-885 הם הטילו על העיר מצור, ופלישותיהם נמשכו עד לתחילת המאה
העשירית. פשיטותיהם הגיעו לסיומן עם חתימת הסכם סן קלייר-סור-אפט (Saint
Clair-sur-Epte) בשנת 911 בין שארל התם לרולו, מנהיג הוויקינגים.

בית קאפה, שמלך החל משנת 987, העדיף את אורליאן על פני פריז, שהיו שתי הערים
הגדולות שבבעלותם. איג קאפה, רוזן פריז ואבי שושלת בית קאפט, מיעט לבקר בפריז, אף
על פי שהחזיק בארמון באיל דה לה סיטה. יורשו, רובר השני ("החסיד"), שהה בעיר לעתים
תכופות יותר. במאה האחת-עשרה הפכה פריז למרכז חשוב להשכלה ולימודי דת. הכס המלכותי
קיבע יותר ויותר את מושבו בעיר, שהפכה לבירת הממלכה החל מימיו של לואי השישי
(1108-1137), וביתר שאת תחת פיליפ אוגוסט (1223-1180).

לאחר 1190, הקיף פיליפ אוגוסט את שתי גדותיה של פריז בחומה, כשבגדה הימנית נבנה
הלובר כמצודה המערבית. בנוסף בשנת 1200 הקים פיליפ אוגוסט ברובע הלטיני את
אוניברסיטת פריז, שהביא לעיר מבקרים מכל רחבי אירופה. בתקופתו התפתחה בעיר חלוקת
פעילות שמאפיינת אותה עד היום: באי המרכזי שוכנים מוסדות ממשל וכנסייה, הגדה
השמאלית הפכה למרכז השכלה ולמידה עם האוניברסיטה והקולז', בעוד הגדה הימנית מתפתחת
כמרכז מסחרי.

המסחר העשיר את פריז, שנצלה את מיקומה כצומת דרכי מסחר ראשיות. החיטה הגיעה לעיר
דרך רחוב סנט-אוֹנוֹרֵה, הבדים הגיעו מהצפון דרך רחוב סן דני ודגי הים הצפוני ותעלת
למאנש מרחוב פּוּאַסוֹנְיֶיה. השוק של פריז, שחשיבותו והיקפו גדלו, לא יכול היה
להמשיך ולפעול באיל דה לה סיטה, ונדרש לעבור למקום מוגדר וברור יותר: לואי השישי
מיקם אותו בסביבות שנת 1137 באתר שכונה "השדות הקטנים" (Les Champeaux); אזור זה,
שנקרא מאוחר יותר לה אל, המשיך לשמש שוק המרכזי של העיר מעל לשמונה מאות שנה.

פריז הייתה מקום הולדתה של האדריכלות הגותית. הכנסייה הגותית הראשונה שנבנתה הייתה
בזיליקת סן דני, שחודשה בסגנון גותי מוקדם בשנים 1136–1144 בידי אב המנזר סוגריוס,
שהיה עוצר הכתר ויועץ קרוב למלכי צרפת. בשנת 1163, הבישוף מוריס דה סילי החל בבניית
קתדרלת נוטרדאם הגותית באיל דה לה סיטה. מפעל גדול זה הושלם רק ב-1345. בשנות ה-40
של המאה ה-13 נולד תת-הסגנון הגותי Rayonnant בכנסיות סן דני, סנט שאפל ונוטרדאם דה
פארי.

הבנייה האינטנסיבית, הביצורים והגשרים של האי עמדו בניגוד למצב בגדה השמאלית, שעמדה
בשממונה והפכה לשטח חקלאי פתוח. חשיבותה של העיר התעצמה, הן בשל מעמדה הפוליטי
והכלכלי והן בשל היותה מרכז עסקי.

בסביבות שנת 1328 מנתה אוכלוסיית פריז כ-200,000 תושבים, והייתה לעיר המאוכלסת
ביותר באירופה. ואולם, ב-1348, המגפה השחורה רוקנה את העיר מחלק גדול מאוכלוסייתה.
במאה ה-14 הקיף שארל החמישי (1371-1380) בחומה את אזור הרובע השלישי והרביעי של
ימינו, והרחיב את גבולות העיר לעבר הפון רויאל ושער סן דני.

מורת הרוח הציבורית במהלך מלחמת מאה השנים הזינה את שאפתנותו של מנהיג הסוחרים
והפרובוסט של פריז (Prévôt) אטיין מרסל, והביאה להתארגנות הגדולה של שנת 1357,
הניסיון הראשון לכפות שליטה כספית וכלכלית על המלוכה, ולאחר מכן למרד הז'אקרי
ולמהומות הפוליטיות הגדולות הראשונות בפריז, ב-22 בפברואר 1358. אלו סימנו משבר חדש
בין הכתר לבין העיר. המלך לא המשיך להתגורר עוד במרכז העיר, והעדיף לדור בקצוותיה,
תחילה באוֹטֶל סָן פּוֹל, ולאחר מכן באוטל דֶה טוּרנֶל, מהם קל היה לחמוק בעתות
מצוקה. בשנת 1407 (בעקבות רציחתו של לואי דוכס אורליאן), פרצה מלחמת אזרחים בין
קבוצת ארמניאק ובני בורגונדי, שנמשכה עד 1420. לאחר שהעיר נתפסה בידי דוכסי
בורגונדיה, שותפי האנגלים במלחמת מאה השנים, אבדה פריז את מעמדה כמקום מושבם של
מלכי צרפת.

פריז יצאה חבולה ממלחמת מאה השנים: בשנת 1429 הביאה ז'אן דארק, במסגרת מאבקה בכיבוש
האנגלי, לסיום שליטת בני בריתם הבורגונדים בעיר. שארל השביעי ובנו, לואי העשירי
שמרו מרחק מהעיר, העדיפו להתגורר בעמק הלואר, ושהו בפריז רק לעתים נדירות. העיר
זכתה שוב להפוך לבירה כאשר שארל השביעי חזר אליה בשנת 1437. ואולם, אף ששימשה עיר
הבירה, מרבית המלכים העדיפו להתגורר בטירות עמק הלואר. בין השנים 1422 ל-1500 גדלה
אוכלוסיית העיר, וצמחה ממאה אלף למאה וחמישים אלף. צמיחה כלכלית צנועה התרחשה
בסביבות אמצע המאה ה-15, אך העיר סבלה מהיעדר החצר המלכותית. פריז הפכה לעיר
אדמיניסטרטיבית ומשפטית.

עידן הרנסאנס, שזכה לציון בידי המלך וחצרו באזור עמק הלואר, לא השפיע לפיכך רבות על
פריז. למרות ריחוקה, המונרכיה לא הוטרדה מהוצאותיה הלא מסודרות של העיר. רגולציה
אורבנית ראשונה נכנסה לתוקף בצו משנת 1500, אגב בניית גשר נוטרדאם, שהורה לקרות את
הבתים בצורה אחידה בלבנים ואבנים בסגנון לואי השנים עשר.

בשנת 1528, פרנסואה הראשון קבע רשמית את מגוריו באזור פריז. המהלך השפיע על הצמיחה
האינטלקטואלית: ללימודים האוניברסיטאיים (תאולוגיה והאמנויות החופשיות) נוספו
לימודים מודרניים, שעסקו במדעי הרוח ובמדעים המדויקים ורוכזו בקולז' דה פראנס, וזכו
לתמיכת המלך. תחת מלכותו של פרנסואה הגיעה אוכלוסיית פריז ל-280,000 איש והפכה לעיר
הגדולה ביותר במערב אירופה ובעולם הנוצרי.

ב-28 באוגוסט 1572, תחת מלכותו של שארל התשיעי, התחולל טבח ליל ברתולומאוס הקדוש.
מספר הקורבנות נאמד בין אלפיים לעשרת אלפים. הליגה הקתולית, שעוצמתה בבירה הייתה
רבה ביותר, התקוממה נגד אנרי השלישי ב"יום המתרסים" (Journée des Barricades) בשנת
1588. המלך נמלט לפני כיתור העיר. לאחר הירצחו של אנרי השלישי הפך אנרי דה נווארה,
יורש העצר החוקי, למלך אנרי הרביעי. למרות ההתרוששות והרעב, פתחה לו העיר את
דלתותיה רק בשנת 1594, לאחר שהמיר את דתו.

"יום המתרסים" בשנת 1648 מציין את תחילת הפרונד שעורר משבר כלכלי גדול ומשבר אמון
במלך בעיר הבירה. על אף ששיעור התמותה בעת הלידה היה גדול, מנתה אוכלוסיית העיר
400,000 איש, הודות להגירה אליה מהכפרים. פריז הייתה עיר עלובה בה שלט חוסר ביטחון
רב, עד הקמתו של כוח השיטור תחת גבריאל ניקולא דה לה רייני (Gabriel Nicolas de La
Reynie), מפקד המשטרה הראשון של פריז.

בשנת 1677 בחר המלך לואי הארבעה עשר את ורסאי כמקום משכנו של הכתר, ולשם העביר
מאוחר יותר, ב-1682, גם את מושב הממשלה. ז'אן-בטיסט קולבר לקח לידיו את ניהול פריז
ונע על ציר פריז-ורסאי. בזמן שלטונו, מלך השמש הגיע לפריז עשרים וארבע פעמים בלבד,
בעיקר לטקסים רשמיים, והפגין בכך את עוינותו לעיר ולתושביה.

מעבר הכס המלכותי לוורסאי במאה ה-18 לא הוביל לנישול פריז ממעמדה האינטלקטואלי;
להפך, הוא תרם באופן אירוני לפתיחות גדולה כלפי רעיונות עידן האורות. הייתה זו
התקופה של הסלונים הספרותיים, כזה של מאדאם ז'ופרן (Madame Geoffrin). המאה ה-18
הייתה גם עידן של צמיחה כלכלית שאפשרה גם גידול דמוגרפי. בעיר התגוררו 640,000
תושבים בזמן המהפכה הצרפתית.

בשנת 1715 עזב העוצר פיליפ מאורליאן את ורסאי לטובת הפאלה רויאל שבפריז. לואי
החמישה עשר הצעיר עבר להתגורר בארמון טווילרי והעביר את בית המלוכה לזמן מה אל
פריז. לאחר 1722 חזר לואי החמישה-עשר לארמון ורסאי וקלקל את הפיוס השביר ששרר בינו
לבין הפריזאים.

העיר התרחבה מעט מעבר לגבולותיה, שמצוינים כיום כששת הרבעים הראשונים של העיר,
כשגני לוקסמבורג מהווים את גבולה המערבי. לואי החמישה-עשר גילה עניין אישי בעיר,
והתערב בהחלטה על הקמת כיכר על שמו (כיום, כיכר הקונקורד), בייסוד האקדמיה הצבאית
(אקול מיליטר) ב-1752 ובעיקר, בהקמת כנסייה שתוקדש לז'נבייב הקדושה ב-1754, ומוכרת
כיום כפנתאון של פריז.

בוורסאי החלה המהפכה הצרפתית בעת כינוס אספת המעמדות (États Généraux) ומאוחר יותר,
בשבועת מגרש הטניס, ב-20 ביוני 1789. ואולם, הפריזאים שנפגעו מהמשבר הכלכלי (שבא
לידי ביטוי במחירי הלחם), קישרו בין הבעיה הפוליטית לבין פילוסופיית הנאורות. הם
הונעו גם מתוך שטנה לכוח המלכותי, שנטש את העיר למעלה ממאה קודם לכן, וכך נתנו
כיוון חדש למהלך הדברים. כיבוש הבסטיליה ב-14 ביולי 1789, היה השלב הראשון. ב-15
ביולי קיבל האסטרונום ז'אן סילוואן באיי את הפיקוד על העירייה הראשית של פריז,
באוטל דה ויל. בערב 5 באוקטובר הגיעו ההפגנות שפרצו על ידי נשות השווקים של פריז,
לוורסאי. בבוקר המחרת, פרצו המורדים לארמון והמלך חויב להגיע ולהתגורר בפריז,
בארמון טווילרי, ולכנס שם את האספה המכוננת הלאומית, שיצאה אל הפועל ב-19 באוקטובר,
באקדמיה המלכותית לרכיבה (le Manège) של הטווילרי.

בליל 9 באוגוסט 1792, השתלטה הקומונה הפריזאית המהפכנית על בניין העירייה. בזמן
אירועי 10 באוגוסט 1792, כיתר ההמון את ארמון טווילרי בתמיכת הממשל העירוני החדש.
המלך לואי השישה עשר והמשפחה המלכותית נכלאו במצודה "טור די טמפל". המונרכיה
הצרפתית (שהושבה על כנה ב-1814) התבטלה. לאחר הבחירות של שנת 1792 התייצבו נציגי
הקומונה הרדיקליים באספה הלאומית נגד הז'ירונדינים (שייצגו את הדעה המתונה יותר של
בורגנות הפרובינציה), שנדחקו לשוליים ב-1793.

הפריזאים חוו שנתיים של מהומות. שלטון הטרור שלט בתקופת הוועדה לשלום הציבור. שוטרי
פריז, תחת סמכות העירייה, הקדישו את כל מרצם לכליאת כל אלו שנתפסו בעיר כאצילים,
בורגנים עשירים, כמרים או אינטלקטואלים. מסיבה זו, ראש עיריית פריז, גם כיום, הוא
היחיד בצרפת שאינו אוחז בסמכות על המשטרה. מפקד המשטרה בפריז כפוף למדינה, בשונה
מיתר ערי צרפת שבה הוא כפוף לראש העיר. ב-21 בינואר 1793 הועלה לגיליוטינה לואי
השישה עשר וראשו נערף בכיכר לואי החמישה-עשר, ששמה שונה ל"כיכר המהפכה" (place de
la Révolution).תוך שבועות ספורים בלבד הועלו לגרדום 1,119 איש, בהם מארי אנטואנט,
דנטון, לבואזייה, ולבסוף גם רובספייר ותומכיו, לאחר הפיכת התשעה בתרמידור (ב-27
ביולי 1794).

בזמן המהפכה לא התפתחה העיר רבות, ומעט אנדרטאות נבנו בה. בשנת 1800 התגוררו בפריז
כ-548,000 תושבים. מנזרים וכנסיות רבים הוחרבו ופינו מקום לפיתוחים שנעשו ללא
תכנון-על, דבר שהוביל לצמצום האזורים הירוקים בעיר ולציפוף מרכזה. בזמן שלטון
הדירקטורט (1795-1799) נבנו בתי מגורים בסגנון נאו-קלאסי.

בשנת 1806, זכתה פריז לאיזון ופיצוי על שנות האובדן בזמן המהפכה, ואוכלוסייתה מנתה
כ-650,000 איש. צמיחה זו התרחשה הודות להגירה מאזורי הפרובינציה, שכן שיעור הילודה
נותר נמוך כבעבר. מאז אמצע המאה ה-18, העיר נותרה מאחור בהשוואה לתפוצה הכלכלית
והדמוגרפית של לונדון, בה התגוררו 1,096,784 איש.

נפוליאון בונפרטה, שתפס את השלטון בשנת 1799, הוכתר כקיסר ב-2 בדצמבר 1804, בידי
האפיפיור פיוס השביעי בקתדרלת נוטרדאם. הוא החליט להפוך את פריז לבירת קיסרותו.

נפילת האימפריה בשנים 1814–1815 הביאה לפריז את הצבאות האנגלים והקוזאקים, שהתמקמו
בשאנז אליזה. לואי השמונה עשר, שחזר מהגלות, שב לפריז, הכתיר עצמו למלך והתיישב
בארמון טווילרי.

בתקופת הרסטורציה - בזמנם של לואי השמונה עשר, שארל העשירי - ובתקופת המונרכיה של
יולי שאחריה, לא הרבו השליטים לעסוק בפיתוח האורבני של פריז. מעמד הפועלים, שנוצר
בצרפת באותה תקופה בעקבות המהפכה התעשייתית, הצטופף בעליבות ברבעים המרכזיים של
העיר. צפיפות האוכלוסין הרבה, שהגיעה ל-100,000 תושבים לקמ"ר, היוותה גורם מרכזי
בהתפרצותן של מגפות: מגיפות כולרה בשנים 1832 ו-1849 השפיעו על אוכלוסיית פריז –
המגפה של שנת 1832 גבתה לבדה 32,000 קורבנות מאוכלוסיית העיר, שמנתה 650,000 איש.
ההתרוששות ההמונית של העם הפשוט, המופקר והזועם, הצמיחה מרידות חוזרות ונשנות שאותן
לא חזה השלטון: הבריקאדות של מהפכת יולי הפילו את שלטונו של שארל העשירי וב-1848 גם
את שלטונו של לואי פיליפ. החברה של אותה תקופה תוארה בהרחבה בידי בלזק, הוגו ואז'ן
סי.

המהפכה התעשייתית, הקיסרות השנייה ומאוחר יותר, העידן היפה, הביאו לפיתוח הגדול
ביותר בהיסטוריה של פריז. מאז שנות הארבעים של המאה התשע-עשרה מסילות הרכבת אפשרו
לשטף של מהגרים להגיע לעיר, בחיפוש אחר מקומות העבודה באזורי התעשייה החדשים שהוקמו
באזורי הפרוורים. העיר עברה שיפוצים נרחבים במסגרת תוכנית אוסמן להתחדשות פריז
בתקופת שלטונו של נפוליון השלישי, תחת הנהגתו של מושל מחוז הסן, הברון אוסמן, שמחק
מהעיר אזורים שלמים של בנייה ימי-ביניימית צפופה ורחובות צרים כדי לבנות תחתיהם רשת
שדרות רחבות ובתים בעלי חזיתות נאו-קלאסיות מפוארות, שהפכו לסימן ההיכר של פריז
המודרנית.

במהלך מלחמת צרפת-פרוסיה בשנת 1870, מצור הוטל על פריז במשך מספר חודשים, אך למרות
הקשיים לא נכנעה העיר ולא נפלה בידי הצבא הפרוסי. הפריזאים, שהתנגדו לחתימת הסכם
שביתת הנשק הפרנקו-צרפתי מ-26 בינואר 1871, וכן לתוצאות הבחירות שבאו בעקבותיו
וחזקו את האגף המלוכני, ששאף לשים קץ למלחמה, התמרדו ב-18 במרץ 1871, באירוע שסימן
את תחילת שלטון הקומונה הפריזאית. האסיפה המונרכיסטית התמקמה זמנית בוורסאי, בזמן
קרבות הרחוב של 22 ו-28 במאי, שכונו השבוע העקוב מדם. אלפים נהרגו, ומרכזים
אדמיניסטרטיביים רבים (כולל הארכיבים העירוניים) הועלו באש. הייתה זו מלחמת האזרחים
האחרונה שידעה פריז עד ימינו.

פריז התאוששה במהירות מאירועים אלו. בזמן התקופה שזכתה לכינוי לה בל אפוק ("La
Belle Époque" - העידן היפה), שינו הקמת בתי הכל-בו הגדולים והבנייה המאסיבית בברזל
את פני העיר. ב-1913 היו בעיר כחמשת אלפי מפעלים, שהעסיקו כמיליון עובדים. בין 1900
ל-1913, 175 בתי קולנוע נפתחו בעיר, חנויות כל-בו גדולות הוקמו, ותרמו להאדרת "עיר
האורות". שני ירידים עולמיים התארחו בפריז והותירו בה חותם משמעותי; מגדל אייפל
נבנה לרגל יובל המאה למהפכה הצרפתית במסגרת התערוכה העולמית של פריז (1889), כמוצג
"זמני" ליכולות אדריכליות והנדסיות, שהיה המבנה הגבוה ביותר בעולם עד שנת 1930,
והפך לנקודת הציון המפורסמת ביותר בעיר. קו המטרו הראשון של פריז נחנך במסגרת היריד
העולמי של שנת 1900, והפך למוקד משיכה בזכות עצמו, עם 53 מיליון מבקרים מרחבי
העולם. באותה שנה נערכו בפריז גם המשחקים האולימפיים. התעשייה התמקמה יותר ויותר
באזורי הפרוורים הסמוכים לפריז, שם היו די שטחים עבורם: מפעלי רנו מוקמו
בבּוֹלוֹניֶה-בִּילַנְקוּר ומפעל סיטרואן בפרוור סורסן (Suresnes). נדידה זו הייתה
מקורם של "הפרוורים האדומים". עם זאת, פעילות תעשייתית רבה נותרה עדיין בגבולות
העיר, בעיקר זו של העיתונות והדפוס.

הבל אפוק, במיוחד בשנות העשרים הסוערות, היווה את נקודת השיא בהשפעה התרבותית של
פריז (מוקדיה העיקריים היו ברבעים מונפרנאס ומונמארטר), ובעיר התגוררו אמנים חשובים
כפיקאסו, מאטיס, בראק ופרנאן לז'ה.

במהלך מלחמת העולם הראשונה נמצאה פריז בחזית המאמץ המלחמתי, לאחר שנחסכה ממנה פלישה
גרמנית הודות לניצחון צרפתי ובריטי בקרב הראשון של המרן (Marne) בשנת 1914. בשנים
1918–1919 שימשה העיר אתר למצעדי ניצחון בעלות הברית ולמשא ומתן על הסדרי השלום.
בתקופה שבין מלחמות העולם זכתה פריז בתהילה הודות לקהילות התרבות והאמנות שבה,
והודות לחיי הלילה שלה. העיר הפכה לכור היתוך עבור אמנים מכל רחבי העולם, כגון
המלחין הרוסי סטרווינסקי, הציירים הספרדים פיקאסו ודאלי, הסופר האירי ג'ויס והסופר
האמריקאי המינגווי. ב-14 ביוני 1940, כחמישה שבועות לאחר תחילת פלישת גרמניה הנאצית
לצרפת, נפלה פריז המפונה חלקית מתושביה לידי הכוחות הכיבוש הגרמניים, שהחזיקו העיר
עד לשחרורה בידי הדיוויזיה המשוריינת השנייה של צרפת (2e DB) בפיקודו של פיליפ
לקלרק בשלהי אוגוסט 1944. מרכז העיר נותר כמעט ללא פגע במשך מלחמת העולם השנייה,
משום שלא היו בה מטרות אסטרטגיות להפצצה ובשל סירובו של מפקדה הגרמני של פריז,
הגנרל דיטריך פון קולטיץ, למלא את פקודתו של היטלר (מ-23 באוגוסט 1944) להפוך את
פריז לתל חורבות לפני הכניעה הגרמנית.

בתקופה שאחרי המלחמה חוותה פריז את פיתוחה הגדול ביותר מאז ימי הבל אפוק. הפרוורים
החלו להתרחב למכביר, עם בניית שיכונים גדולים להשכרה מסובסדת שכונו "סיטה" (cités)
ועם התחלת הבנייה של רובע העסקים לה דפאנס. רשת מקיפה של רכבות אקספרס תת-קרקעיות,
ה-RER, נבנתה בנוסף לרכבות המטרו, ושימשו את דיירי הפרוורים המרוחקים, בעוד שרשת
כבישים מהירים התפתחה בפרוורים, סביב הכביש הטבעתי בולוואר פריפריק שסובב את פריז.

בשנת 1956 כרתה פריז ברית ערים תאומות עם רומא, כסמל לדינמיקה רחבה יותר של
התפייסות ושיתוף פעולה לאחר מלחמת העולם השנייה.

בתקופת שלטונו של גנרל דה גול, בשנים 1958 עד 1969, מספר רב של אירועים פוליטיים
עברו על הבירה. ב-17 באוקטובר 1961, הפגנה למען עצמאות אלג'יריה דוכאה באלימות. על
פי אמדנים שונים, בין 32 ל-325 איש נטבחו בידי המשטרה של פריז, תחת הנהגתו של מוריס
פאפון. החל מ-22 במרץ 1968, תנועת סטודנטים חשובה הניעה את הקמת אוניברסיטת ננטר.
התנועה עוררה והלהיבה הפגנות ברובע הלטיני, שהידרדרו לאלימות. הפולמוס, שקיבל את
צורתו על רקע תנועות אחווה בינלאומיות של צעירים ואידאליסטים שרצו "לשנות את
העולם", הפך במהרה למשבר פוליטי וחברתי לאומי. ב-13 במאי תהלוכה גדולה בת 800,000
איש נאספה כדי למחות נגד האלימות המשטרתית. ב-30 במאי, בהפגנת תמיכה בממשלת דה גול,
נאספו כמיליון איש בין כיכר האטואל לכיכר הקונקורד. לאחר שני חודשי המולה ואי סדר,
הצביעו הפריזאים בהמוניהם לטובת הגנרל דה גול, בהצבעה שנערכה ב-22 וב-29 ביוני,
והסדר הושב על כנו.

יורשו של שארל דה גול, ז'ורז' פומפידו, גילה עניין בפיתוח הבירה. שמו וחותמו חקוקים
במבנה בו שוכן המוזיאון הלאומי לאמנות מודרנית והספרייה הציבורית למידע, וכן בדרך
המהירה העוברת בגדה הימנית. ואלרי ז'יסקר ד'אסטן, הנשיא הבא, לא חלק עם קודמו את
השאיפה למודרניזציה רדיקלית של העיר; הוא הטיל ספק בנחיצות הפרויקט שתוכנן עבור
אזור לה אל, וקטע חלקית את פרויקט הכביש המהיר שתוכנן לגדה השמאלית. בשנת 1976
הסכימה המדינה, לראשונה מאז 1871, להעניק אוטונומיה מוניציפלית לבירה. ב-1977 נבחר
הגוליסט ז'אק שיראק לכהונה כראש העיר של פריז, משרה אליה נבחר עוד מספר פעמים, ובה
החזיק עד 1995. בקדנציה הראשונה של הנשיא מיטראן עברה העיר רפורמה בהתאם לחוק
הביזור, מ-31 בדצמבר 1982: החוק העניק לכל רובע בבירה עירייה ומועצה מוניציפלית
עצמאיות, שאינן נבחרות עוד על ידי עיריית פריז.

בשנת 1991, גדות הסן, מגשר סולי ועד גשר יינה, סווגו כאתר מורשת עולמית בידי
אונסק"ו, תחת הכותרת של משלב ייחודי של נהר ועיר, עם אנדרטאות שרובן יצירות מופת
אדריכליות בקנה מידה עולמי.

בשנת 2001 נבחר הסוציאליסט ברטראן דלנואה לכהן כראש העיר. הוא היה לפוליטיקאי
הצרפתי הבכיר הראשון שהכריז על נטייתו המינית כהומוסקסואל. במהלך כהונתו הוא נבדל
מקודמיו בשאיפתו לצמצם את זיהום האוויר ותנועת כלי הרכב בבירה, לטובת תחבורה
ציבורית ומיזם "אופניים חופשיים" שאפשר לפריזאים להשתמש באופניים מושכרים במחיר
מוזל ובנוחיות על ידי פיזור רב של תחנות השכרה בכל רחבי העיר. הוא ארגן בפריז
אירועים תרבותיים גדולים וססגוניים, דוגמת "לילה לבן" (Nuit Blanche) או "החוף של
פריז" (פארי פלאז'), בו נהפך חלק מגדות הסן לחוף ים מאולתר. בנובמבר 2012 עלתה
תוכנית לכבות את האורות משעה 1:00 עד 7:00 בבוקר כדי לחסוך אנרגיה, דבר שנתקל
בהתנגדות מצד סוחרי העיר.

בשנת 2014 נבחרה הסוציאליסטית ילידת ספרד אן הידלגו, לכהן כראשת העיר ובכך הייתה
לאישה הראשונה בהיסטוריה של העיר שנבחרה לעמוד בראשותה.

פריז שוכנת בצפון-מערב צרפת, בלב מישור האגן הפריזאי הגדול, על גדות הנהר סן, כ-375
קילומטר מזרחית משפכו לתעלת למאנש. שני איים בנהר סן מהווים את ליבה ההיסטורי של
העיר: איל דה לה סיטה במערב ואיל סן לואי הקטן במזרח. משם מתפרשת פריז בצורה לא
שווה, כשהאזור הצפוני, שבגדה הימנית, תופס שטח כפול כמעט מזה הדרומי, שבגדה
השמאלית.

שטחה של פריז הוא 105.4 קמ"ר, כששטחה העירוני ללא יער בולון ויער ונסן הוא 86.928
קמ"ר. המרחק הארוך ביותר ממזרח למערב הוא 18 ק"מ, ומצפון לדרום 9.5 ק"מ.

פריז היא העיר ה-113 בגודלה מבחינת שטח מבין 36,782 ערי צרפת, דבר המסביר את צפיפות
האוכלוסין הגדולה בה (ראו בהמשך). לשם השוואה, שטחה של ניו יורק הוא 786 קמ"ר, שטחה
של ירושלים הוא 125 קמ"ר ושטחה של לונדון רבתי 1,572 קמ"ר.

העירייה פרסמה מדריך התנהגות למצב של הצפה. עבור כל רובע (פרט לארבעה, ראה מטה)
קיימת מפה מפורטת לסיכויי הצפה של הרחובות והמרתפים (קבצים ניתנים להורדה באתר
העירייה). ארבעה רבעים אינם מועדים להצפה והם ה-14, ה-17, ה-18 וה-19.

בפריז אקלים ימי (Oceanic climate): השפעת האוקיינוס מאוזנת ומיתרגמת לקיצים קרירים
יחסית (18° צלזיוס בממוצע), חורפים מתונים (עם 6° צלזיוס בממוצע), עם גשם לעתים
תכופות בכל עונות השנה ושינויים במזג האוויר. הגשמים אינם נחשבים למרובים באזור זה
(641 מילימטרים).

הטמפרטורה הנמוכה ביותר שנמדדה בפריז, ב-10 בדצמבר 1879 – 23.9°- צלזיוס. הטמפרטורה
הגבוהה ביותר שנמדדה הייתה 40.4° צלזיוס, ב-28 ביולי 1947.

מאז שנחקק חוק 10 ביולי 1964, שארגן מחדש את האדמיניסטרציה של אזור פריז, ונכנס
לתוקפו ב-1 בינואר 1968, העיר פריז היא בו זמנית מחוז וקהילה (Commune). בראש מינהל
העיר עומד ראש-עיר נבחר ובראש מינהל המחוז מעמידה הממשלה מושל מחוז (Préfet de
Paris) וכן נציב משטרה (Préfet de police). מאז 1790 פריז היא העיר הראשית
(Chef-lieu) של מחוז הסן.

למחוז העיר פריז את תת-חלוקה נוספת מעבר לקומונה שמרכיבה אותו. הקומונה מחולקת ל-20
רבעים מוניציפליים שנוצרו בזמן הרחבת גבולות העיר בשנת 1860, והחליפה את החלוקה
הקודמת של פריז ל-12 רבעים.

הסטטוס של פריז השתנה מספר פעמים. בין 26 במרץ ל-22 במאי 1871 היא הייתה מקום מושבו
של כוח מהפכני: הקומונה הפריזאית, יחד עם המועצה שנבחרה באופן דמוקרטי, שלטו בעיר.
הרפובליקה השלישית נוהלה בתחילה בידי שמרנים שחששו מפני ניהול דמוקרטי. אלו חוקקו
את חוק 5 באפריל 1884, שהעניק את הכוח הביצועי בעיר למושל-המחוז ואת כוח השיטור
לנציב המשטרה. מועצת העיר, שנבחרה בבחירות מוניציפליות, מנתה בכל שנה נשיא, שתפקידו
ייצוגי בעיקרו. לפריז לא היה, לפיכך, ראש עיר. תקציבה של העיר אושר ישירות על ידי
המדינה.

מועצת העיר פריז כוננה על פי החוק של 31 בדצמבר 1975 (שנכנס לתוקפו לאחר הבחירות
המוניציפליות של 1977). מועצה זו משמשת בו זמנית מועצת העיר ומועצת המחוז, והיא
מונה 109 איש, שממנים את ראש העיר.

לועדות הרבעים, שלראש העיר ולמועצת העיר כוח שווה בבחירת חבריהן, תפקיד מייעץ. נציב
המשטרה, שמתמנה בידי המדינה, אחראי על כוחות המשטרה של העיר.

צפיפות האוכלוסין בעיר פריז הייתה 20,806 תושבים לקמ"ר בשנת 2007. לשם השוואה,
צפיפות האוכלוסין במנהטן היא 25,846 תושבים לקמ"ר (לפי סקר משנת 2000). פריז היא
אחת הצפופות שבערי אירופה ואמריקה, וצפיפותה דומה יותר לזו של ערי המזרח הרחוק.

הרובע הצפוף בפריז הוא הרובע האחד-עשר, שצפיפות האוכלוסין בו (נכון לשנת 1999) היא
40,672 נפשות לקמ"ר, ובשכונות מסוימות בו הצפיפות מגיעה ל-100,000 נפשות לקמ"ר.

העלייה הרציפה במחירי הדיור בפריז מסבירה את התחלופה הנמשכת של האוכלוסייה הענייה
והמעמד הבינוני במעמד חדש ומבוסס יותר. תהליך זה של החלפת אוכלוסיות ניכר
במגלופוליסים רבים בעולם, כגון לונדון או ניו יורק. המונח בּוֹבּוֹ - הלחם של
המילים בורגני בוהמייני - מציין את המעמד העליון החדש של העיר ואת הקצנת הפערים
החברתיים ברבעים שנחשבו עד לא מזמן לעממיים: הרובע העשירי, למשל, או קומונות סמוכות
באזור הפרוורים, כמונטרויי או סֶן-סָן-דֶני.

אך אם בפריז דבק דימוי של "עיר של עשירים", עם שכבה חברתית מבוססת, מצבה החברתי
בפועל נותר קוטבי ביותר. ההבדלים הסוציאליים באים לידי ביטוי, כבעבר, בין תושבי
מערב העיר (המבוססים) לבין אלו שבמזרח. כך, הצהרת ההכנסה הממוצעת ליחידת צריכה
ברובע השביעי בשנת 2001, הרובע העשיר ביותר של פריז, עמדה על 31,521 אירו, כמעט
כפליים מול זו של הרובע התשעה-עשר, שעמדה על 13,759 אירו בלבד, וקרובה להכנסה
בפרוור סן-סן-דני; 13,155 אירו. הרבעים השישי, השביעי, השמיני והשישה-עשר מדורגים
בין עשר הקומונות בעלות ההכנסה הממוצעת הגבוהה ביותר, לעומת הרבעים העשירי,
השמונה-עשר, התשעה-עשר והעשרים, שמשובצים גבוה ברשימת הקמונות העניות באזור
איל-דה-פראנס.

ניתן להיווכח, כמו כן, בתהליך גטואיזציה אתנית וחברתית של מספר רבעים. למעשה, ההרכב
החברתי של מספר רבעים עניים במזרח העיר (כמו הרבעים ה-18 וה-19) זהה להרכב הפרוורים
הסמוכים להם, המהווים מעין הארכה שלהם; באופן דומה, הרובע השישה-עשר ממשיך בפרוורים
האמידים שממערב לו. ברבעים השמונה-עשר, התשעה-עשר והעשרים מרוכזים כ-40% מעניי
העיר.

בלמעלה ממחצית הדירות בפריז אין יותר משני חדרים (58.1% מהדירות, על-פי נתונים משנת
1999). עובדה זו מסבירה חלקית את המספר הגבוה של רווקים ומשפחות שאין בהן ילדים
שמאפיינים את העיר. שטח הדירות הקטן ומחירן הגבוה מקשים על רכישתן, ומשפחות רבות
מעדיפות בשל כך לגור בפרוורים. זאת משום שיופיים של כמה מהרבעים אינו מצליח לפצות
על חוסר הנוחות שבמגורים בהם: הלחץ, הצפיפות, זיהום האויר, הלכלוך ברחובות, חוסר
הביטחון ויוקר המחיה.

המגורים הציבוריים המוגנים (Logement Social) תופסים מעט יותר מ-17% מנפח הבנייה
העירונית אך כמות זו מפוזרת בצורה לא שוויונית בעיר: בעשרת הרבעים הראשונים שבמרכז
פריז, רק 6% מהמבנים שייכים למגורים ציבוריים של העיר, שהם 23% מסך הדיור הציבורי
בה. ברבעים ה-13, ה-19 וה-20 היו 96,000 יחידות בשנת 1999, כלומר, 47% מהמגורים
הציבוריים מרוכזים בשלושה רבעים בלבד. אם מצרפים אליהם את הרבעים ה-12, ה-14, ה-15
וה-18 נוכחים לדעת ש-81% מהדיור המוגן מרוכז בפריפריה הדרומית והצפון-מזרחית של
פריז.

פריז ממוקמת במקום התשיעי במדד הערים היקרות בעולם, ביחס למגורי היוקרה שבה: 12,600
אירו למ"ר בשנת 2007 (לעומת 36,800 אירו בלונדון, היקרה ביותר).

כפי שנקבע בחוק הצרפתי, מפקדי האוכלוסין הצרפתיים אינם מעלים כל שאלה הנוגעת
להשתייכות האתנית או הדתית של התושבים. עם זאת, הם אוספים מידע על מדינות המוצא,
ודי בנתונים אלה כדי לקבוע שאזור המטרופולין של פריז הוא מהמגוונים ביותר באירופה
מבחינה אתנית: ממפקד האוכלוסין של שנת 1999 עולה ש-19.4% מהאוכלוסייה הכללית נולדו
מחוץ לשטחי צרפת שבאירופה. על פי אותו מפקד, 4.2% מאוכלוסיית המטרופולין הפריזאית
הייתה על טהרת מהגרים שמקרוב באו (כלומר, הגיעו לצרפת בין המפקד של 1990 לזה של
1999), והיו ברובם מסין או מאפריקה

גל ההגירה הבינלאומי הראשון אל פריז התרחש בשנות השמונים של המאה ה-19, עם איכרים
שנמלטו מגרמניה בעקבות המשבר החקלאי שם. גלי הגירה נוספים רבים באו בעקבותיהם ללא
הפסקה עד ימינו: איטלקים ויהודים ממרכז אירופה הגיעו במשך המאה ה-19, רוסים הגרו
לאחר מהפכת אוקטובר, תושבי הקולוניות הגרו לאחר מלחמת העולם הראשונה, פולנים הגיעו
בין מלחמות העולם, ספרדים, פורטוגזים וצפון אפריקאים משנות החמישים של המאה ה-20
ועד שנות השבעים, יהודים ספרדים לאחר שמדינות צפון אפריקה קבלו עצמאות, אפריקאים
ואסייתים אחריהם.

פיזור המהגרים ברחבי העיר מגוון ומתפקד על פי ההשתייכות הקהילתית: ברבעים ה-18
וה-19 מרוכז חלק גדול ממהגרי אזור דרום הסהרה שבאפריקה, בעיקר בשכונה שאטו-רוז',
בעוד שבבלוויל נמצא ריכוז חשוב של מהגרים שמוצאם מאסיה. ברובע ה-13 נמצאת השכונה
האסיאתית של פריז, שהיא הצ'יינהטאון החשוב ביותר באירופה.

במהלך שנת הלימודים האקדמית 2005–2006, כ-263,812 תלמידים למדו במגזר הציבורי,
מתוכם 135,570 תלמידי בתי-ספר יסודיים ו-128,242 תלמידי תיכון, לצד 138,527 תלמידים
במגזר הפרטי. בפריז מוסדות המסווגים כאזור חינוך מועדף (Zone d'éducation
prioritaire) או רשת חינוך מועדפת (réseau d’éducation prioritaire) : 214 בתי ספר
ו-32 קולז'ים (בהם לעתים רק תלמיד אחד מתוך חמישה הוא פריזאי) נכללים בסיווג זה.

בשנת 2007 היו בעיר כולה 881 מוסדות לימוד ציבוריים, מהם 323 בתי-ספר לגילאי 5–7,
334 בתי-ספר יסודיים, שישה מוסדות מיוחדים (בתי ספר בבתי-חולים), 110 חטיבות
ביניים, 72 תיכונים כלליים וטכנולוגיים, 34 תיכונים מקצועיים ושני תיכונים ציבוריים
ניסיוניים. בנוסף להם ישנם 256 מוסדות חינוך פרטיים תחת חוזה: 110 בתי ספר לגילאי
5–7, בית-ספר מיוחד אחד, 67 חטיבות ביניים, 73 תיכונים כלליים וטכנולוגיים וחמישה
תיכונים פרטיים מקצועיים תחת חוזה.

החינוך הגבוה כלל בשנת 2004 כ-60,000 סטודנטים בערך באזור איל דה פרנס, שמהווים
כרבע מסך הסטודנטים בצרפת כולה. מתוכם, כמחצית לומדים בפריז עצמה.

מאז שנות התשעים של המאה העשרים ישנו ניסיון לבזר את הלימודים בצרפת, שבא לידי
ביטוי בהעברת האקול נסיונל ד'אדמיניסטרסיון (ENA) לסטרסבורג ופיצול האקול נורמל
סופרייר לסניף נוסף בליון. ואולם, מרבית המוסדות הלאומיים היוקרתיים ביותר נמצאים
עדיין באזור פריז.

מאז המאה ה-12, פריז היא אחת המרכזים האינטלקטואליים הגדולים של אירופה, בעיקר
בתחומי התאולוגיה והפילוסופיה. מקובל לראות באופן סמלי בשנת 1200 את תאריך ייסודה
של אוניברסיטת פריז, כאשר פיליפ אוגוסט העניק מעמד ייחודי לאיגוד (גילדת) המורים
והתלמידים בצורת פטור משפטי ומשטרתי, והציב אותם כך תחת המשפט הכנסייתי. הקולז'ים,
מקום מגורי המורים והתלמידים, שהפכו להיות גם אזור ההוראה המרכזי, אורגנו בפקולטות.
ייסוד הסורבון מתוארך לשנת 1257. האוניברסיטה פעלה בעיקר סביב גבעת סנט-ז'נבייב
(ז'נבייב הקדושה), שבגדה השמאלית. רובע זה, שכונה הרובע הלטיני משום שלטינית הייתה
שפת ההוראה באוניברסיטה, משמש גם כיום מרכז אוניברסיטאי חשוב.

מאז המאה ה-18 נוסדו בתי-ספר ייחודיים עבור מקצועות מסוימים. אלו יסודות הגרנד אקול
של היום. האקול פוליטכניק והאקול נורמל סופרייר נוסדו בזמן המהפכה הצרפתית.
אוניברסיטת פריז המודרנית נוסדה במאה ה-19 עם שש פקולטות: משפטים, רפואה, רוקחות,
ספרות, תאולוגיה ומדעים. במאה ה-20 גדל משמעותית מספר התלמידים. לאחר מרד הסטודנטים
במאי 1968, בה היה הסורבון אחד המוקדים הראשיים, אורגנה מחדש אוניברסיטת פריז
בשלושה-עשר מוסדות אוטונומיים (אוניברסיטאות פריז 1 עד פריז 13), כשכל אחת מתמחה
בתחום מוגבל יחסית.

פריז היא המרכז האוניברסיטאי הצרפתי הראשי גם כיום. לרובע הלטיני נותר תפקיד חשוב,
ובו מרוכזים המוסדות העתיקים ביותר; הסורבון, האקול נורמל סופרייר והקולז' דה
פראנס. באופן כללי, האתרים הדומיננטיים נמצאים בצפון הגדה השמאלית (סיאנס
פוליטקניק, אסס (פריז-2), קמפוס ז'וסיו, בית הספר ללימודים גבוהים במדעי החברה
(EHESS) ועוד). ישנה שאיפה להרחיב את הרובע מזרחה, לכיוון הרובע ה-13, לשם הועבר
חלק נכבד מהספרייה הלאומית של צרפת וכן מספר מבנים אוניברסיטאיים.

מאז שנות השישים של המאה ה-20 הוקמו מספר אוניברסיטאות בפרוורי העיר, כשהוותיקה
ביותר מביניהם היא זו של ננטר, שהוקמה ב-1964. באותו הזמן הועתק מקומם של מספר
בתי-ספר גדולים ממרכז פריז, בעיקר כדי לקבל שטחים ירוקים יותר. מדרום לפריז נוצר
מתחם חשוב, המאכלס את אוניברסיטת פריז-11 ואת בתי הספר הגדולים, האקול פוליטכניק,
בית הספר לניהול (HEC), וכן מספר מעבדות ציבוריות ופרטיות.

פריז הייתה תמיד מרכז לסוחרים, סטודנטים ועולי רגל דתיים, אך "תיירות" במובן המקובל
של המילה ובקנה מידה גדול, החלה רק עם הופעת תנועת הרכבות, בעיקר לאחר שנת 1848.
אחד ממוקדי המשיכה ה"המוניים" הראשונים של פריז, שמיקדו אליה עניין בינלאומי החל
מ-1855, היו התערוכות העולמיות. אלו הביאו לבניית מונומנטים חשובים בעיר, בהם מגדל
אייפל המפורסם, בתערוכה של שנת 1889. אלו, יחד עם הבנייה העיטורית שאפיינה את תקופת
הקיסרות השנייה, הפכו את העיר עצמה למוקד תיירותי מרכזי.

המוזיאונים והאנדרטאות של פריז הם מוקד המשיכה העיקרי של העיר, והמוני התיירים
שנוהרים לראותם הניעו את העיר והמדינה ליצור עוד אתרים עבורם. מרבית האנדרטאות של
פריז נמצאות במרכז העיר, לאורך נהר הסן. גדות הנהר, מגשר סולי ועד גשר ביר חכים,
מהוות את אחד הנופים העירוניים היפים ביותר בעולם, והם סווגו כאתר מורשת עולמית על
ידי אונסק"ו. באזור זה ניתן למצוא, בין השאר, את קתדרלת נוטרדאם, כנסיית סנט שאפל,
הלובר, האינווליד, גשר אלכסנדר השלישי, הגראן פלה, מוזיאון קה בראנלי, מגדל אייפל
וגני טרוקדרו. מזרחה משם הוקמו מבנים עכשוויים חשובים; משרד האוצר הצרפתי, אתר
פרנסואה מיטראן של הספרייה הלאומית של צרפת, ועוד.

באיל דה לה סיטה נמצאים המונומנטים הישנים והסמליים ביותר של פריז: קתדרלת נוטרדאם,
נבנתה בסגנון הגותי בין המאות ה-12 וה-14; היא עברה שיפוץ יסודי במאה ה-19 וחזיתה
המערבית נוקתה בסוף המאה ה-20. הקתדרלה היא המרכז הסמלי של פריז, וממנה נמדדות כל
הדרכים בצרפת. הקונסיירז'רי הישן היה מקום מושבו של הכתר עד לימיו של שארל החמישי,
במחצית השנייה של המאה ה-14. חלק מהמבנה הפך אז לבית סוהר, והמקום שימש בית מעצר
עבור אנשי מעלה מהמשטר הישן, טרם הוצאתם להורג, בזמן המהפכה הצרפתית. כנסיית סנט
שאפל, שנבנתה בסמוך לקונסיירז'רי, נחשבת כמופת של סגנון גותי קורן. פון נף, בקצהו
המערבי של האי, נבנה בסוף המאה ה-16, וכיום הוא הגשר העתיק ביותר של פריז.

במרכז פריז הותירו את חותמן גם אנדרטאות בסגנון הקלאסי. קפלת הסורבון, בלב הרובע
הלטיני, נבנתה בתחילת המאה ה-17. הלובר, ששימש למגורי המלוכה, שופץ ועוטר מחדש מספר
פעמים במאה ה-17, ונוספו לו תוספות גם לאחר מכן. האינווליד, עם כיפת הזהב המפורסמת
שלו, נבנה בפרוורי העיר בידי לואי הארבעה-עשר בסוף אותה מאה, כדי כהוספיס לחיילים
פצועים. מאז 15 בדצמבר 1840 משמש המבנה מקום קבורתו של נפוליון הראשון. הפנתאון של
פריז נבנה ככנסייה בשלהי המאה ה-18 בסמוך לסורבון, והפך בזמן המהפכה הצרפתית למקדש
אזרחי בו נטמנים בניה המהוללים ביותר של צרפת.

שופעת מאוד היא מורשת המאה ה-19 בפריז, עם מבנים כשער הניצחון והפסאז'ים המקורים,
האופרה גרנייה, שנבנתה בשלהי הקיסרות השנייה ותחילת הרפובליקה השלישית, ומגדל
אייפל, שנבנה "באופן זמני" בידי גוסטב אייפל עבור היריד העולמי של שנת 1889, אך
מעולם לא פורק. המגדל הפך לסמלה של פריז, וניתן לראותו ממרבית רבעיה של העיר.

במאה ה-20 בנו גדולי האדריכלים מבנים רבים ברחובות פריז: הקטור גימאר, שארל פלומה
(Plumet)‏ וז'ול לווירוט (Lavirotte), פיתחו את סגנון האר נובו בצרפת, ואחריהם,
רובר מאלה-סטוון (Mallet-Stevens), מישל רו-ספיץ (Roux-Spitz), וילם מרינוס דודו
(Dudok), אנרי סובז' (Sauvage), לה קורבוזייה, אוגוסט פרה (Perret) ועוד, פעלו בה
בתקופה שבין מלחמות העולם.

ביטוי מובהק לאדריכלות העכשווית בפריז ניתן למצוא במרכז פומפידו, מבנה משנות השבעים
של המאה ה-20, בו שוכן המוזיאון הלאומי לאמנות מודרנית יחד עם הספרייה הציבורית של
העיר; במגדל מונפרנאס שהיה לגורד השחקים הגבוה ביותר בצרפת; במכון העולם הערבי
שנפתח בשנת 1987; ובמפעלי הבנייה שקידם הנשיא הצרפתי פרנסואה מיטראן: האתר החדש של
הספרייה הלאומית של צרפת, האופרה בסטיליה ופירמידת הלובר, שתכנן איי אם פיי בחצר
המוזיאון המפורסם. מוזיאון קה ברנלי, המוקדש לאמנות תרבות אפריקה, אסיה, אוקיאניה
ויבשת אמריקה, נחנך בשנת 2006 בתכנונו של האדריכל ז'אן נובל, שתכנן גם את מכון
העולם הערבי.

בטבורו של הלובר מתחיל האקס היסטוריק ("הציר ההיסטורי") של פריז: ציר ארוך של מבנים
ואנדרטאות ונקודות מבט שנמשך ממרכז העיר מערבה. הציר מתחיל בפסלו של לואי ה-14 בחצר
המרכזית של ארמון הלובר, עובר משם דרך גני טווילרי, כיכר הקונקורד, שדרות שאנז
אליזה, וחוצה את כיכר שארל דה גול דרך שער הניצחון, לכיוון הגרנד ארש.

פריז ידועה בשלל הגנים והפארקים רחבי הידיים המצויים בה. בבניית ושכלול ריאותיה
הירוקות של העיר הושקע עמל רב, רובה במסגרת הבנייה מחדש של פריז על ידי הבארון
אוסמן. ברבים מהפארקים והגנים קיים אגם מלאכותי או טבעי ופסלים רבים מוצבים בהם.

שני הגנים הישנים והמפורסמים ביותר של פריז הם גני טווילרי, שבגדה הימנית של נהר
הסן, מערבית לארמון הלובר, אשר נוצרו בסמוך לארמון טווילרי החל מהמאה ה-16, וגני
לוקסמבורג שבגדה השמאלית, אף הם גני פרטיים בעבר, שהיו שייכים לארמון שנבנה במקום
עבור מארי דה מדיצ'י בשנת 1612. זַ'רְדַּן דֶּה פְּלַנְט (גן הצמחים), שנוצר בידי
רופאו של לואי השלושה עשר, גי דה לה ברוס (Guy de La Brosse) עבור טיפוחם של צמחי
מרפא, היה הגן הציבורי הראשון של פריז.

כמה מגניה הגדולים של פריז כיום נוצרו בתקופת הקיסרות השנייה: פארקים, בהם פארק
מונסורי, פארק דה בוט שומון ופארק מונסו (שנקרא בעבר "פולי דה שארטרה"), שהיו בעבר
באזורי הפרוורים אך סופחו לעיר בשנת 1860, נוצרו בידי נפוליון השלישי תחת ידי
המהנדס ז'אן-שארל אלפן, והיו פתוחים לכל. פרויקט אחר, שבוצע תחת הברון אוסמן, היה
עיצובו מחדש של יער בולון שבמערבה של העיר; יער ונסן שבמזרח זכה לטיפול דומה מספר
שנים מאוחר יותר.

תוספות חדשות יותר לגניה של פריז הם פארק לה וילט, שתוכנן בידי ברנר צ'ומי בשטח
שהיה בעבר אזור המשחטות של פריז, והגנים שנוספו לאורך מסלולה הישן של מסילת הרכבת
ההיקפית, "פטיט סנטור" (Petite Ceinture).

הגנים מתוחזקים על ידי עיריית פריז באופן שוטף, ופתוחים לשימוש הציבור הרחב בכול
ימות השבוע. בחלק מהגנים מוצבת שמירה דרך קבע, לפיקוח ותחזוקת הגן. תושבי פריז
ותיירים רבים נוהגים לשהות דרך קבע בגנים, למטרות פיקניק, ריצה ומשחקים שונים.

בתי הקברות של פריז היו באזורי הפרוורים מאז שלטון הרומאים בעיר, אך מצב זה השתנה
בעת עליית הנצרות קתולית והופעת בתי הקברות שבכנסיות העירוניות. צמיחת העיר הביאה
למילוי בתי הקברות האלו במהרה, ואלו עלו על גדותיהם ויצרו מצב תברואתי לקוי; החל
משנת 1786, תוכנם של בתי הקברות העירוניים הועבר לאזור מחצבות אבן, שהיה באותם ימים
פרוור מרוחק מחוץ לעיר, מעברו של "שער הגהנום" (Porte d'Enfer) של פריז (כיום ניצבת
במקום כיכר דנפר-רושרו, שברובע הארבעה עשר של פריז, ומשם ניתן להיכנס לחלק ממחילות
הקבורה האלו). לאחר הקמתם של מספר בתי קברות קטנים באזורי הפרוורים, הוציא נפוליון
בונפרטה צו במטרה לספק פתרון קבוע יותר לבעיה, והורה על הקמתם של שלושה בתי קברות
גדולים מחוץ לחומות העיר; בתי קברות אלו, שנפתחו החל משנת 1804, היו פר לשז, בית
הקברות של מונמארטר, בית הקברות של מונפרנאס, ומאוחר יותר, בית הקברות של פאסי.

כאשר פריז צירפה לתחומה את אזורי הפרוורים שסביב לה בשנת 1860, שוב נכללו בתי
הקברות בתחומה של העיר. בתי קברות חדשים נפתחו בפרוורים המרוחקים יותר בראשית המאה
ה-20: הגדולים ביותר מצויים בבית הקברות של סן-אואן, בית הקברות של בוביני-פנטן,
בית הקברות של איברי ובית הקברות של באנו.

פריז היא מרכז תרבותי מהמעלה הראשונה. העיר, שמהווה יעד תיירותי עבור כ-26 מיליון
תיירים זרים מדי שנה, מפעילה מעל ל-210 מוזיאונים, בראשם הלובר, ואתרים ייחודיים,
כשאנז אליזה ומגדל אייפל. פריז היא בירת כינוסי העסקים (5% מהפעילות העולמית
בירידים וקונגרסים נערכת על פני 600,000 מ"ר בעיר וסביבתה), בירת האופנה, המותרות,
הגסטרונומיה והאהבה (מעט אחרי ונציה), ומצטיינת במבחר רב ומגוון של מופעי תיאטרון,
אופרה ובעיקר, היצע נדיר של סרטים מהעולם כולו, עבור חובבי הקולנוע.

אזורי הבילוי העיקריים הם: שדרות שאנז אליזה, מכיכר הקונקורד ועד שער הניצחון, אזור
כיכר הבסטיליה, אזור פיגאל, רחוב מופטאר, רחוב אוברקאמף - המפורסם בברים שבו, אזור
המארה, בוט או קיי, כיכר הרפובליקה, תעלת סן מרטן, הרובע הלטיני, רובע לה אל,
מונפרנאס, ורחוב דה לאפ.

בפריז ובאזור איל-דה-פראנס נמצא הריכוז המוזיאלי הגדול ביותר בצרפת. בפריז גופה
ניתן למנות מעל למאה מוזיאונים, אליהם יש להוסיף עוד מאה ועשרה מוזיאונים שבסביבתה
הקרובה. אך מעבר למספרים, בגיוון הרב של האוספים ניתן למצוא את העושר הייחודי.

פריז מושכת אליה כל שנה מספר רב של מבקרים. המוזיאון העתיק והגדול ביותר, הן בשטח
התצוגה והן באוספים, הוא מוזיאון הלובר. עם שיא של 8.3 מיליון מבקרים בשנת 2006,
הלובר ממוקם היטב כראשון בעולם מבחינת מספר המבקרים בו. נמצאות בו יצירות מופת
כמונה ליזה וונוס ממילו. מוזיאונים נוספים בעלי שם עולמי מונים את המוזיאון הלאומי
לאמנות מודרנית, השוכן בבניין הצינורות המוזר למראה של "מרכז ז'ורז' פומפידו"
(ברובע המכונה "בובורג"); מוזיאון ד'אורסה, בו מרוכזות יצירות מופת של האמנים
האימפרסיוניסטיים; מוזיאון גימה, המציג אמנות אסייתית, ומוזיאון קה בראנלי, שנפתח
בשנת 2006. בסמוך לפריז, ארמון ורסאי מושך מיליוני מבקרים כל שנה, והוא הוכרז, יחד
עם הגנים שלו, כאתר מורשת עולמית על ידי אונסק"ו בשנת 1979.

המוזיאונים בעיר מגוונים מאוד מבחינת הסטטוס הניהולי שלהם: המפורסמים ביותר הם
המוזיאונים הלאומיים (Musées Nationaux), השייכים למדינה. אחרים שייכים למשרדי
ממשלה, בהם מוזיאון הצבא ומוזיאון מפות התבליט (שבאינווליד), ו"מוזיאון האוויר
והחלל", (שני האחרונים מנוהלים בידי משרד ההגנה הצרפתי). מוזיאונים אחדים משתייכים
למכון הצרפתי, ויש גם מוזיאונים פרטיים.

עיריית פריז מחזיקה ומטפלת בעצמה בארבעה-עשר מוזיאונים ואתרים עירוניים, שהמפורסם
בהם הוא מוזיאון קרנוולה (Carnavalet), ששוכן בבית מידות במארה, לא רחוק מבית
ויקטור הוגו, ומוקדש לתולדות העיר פריז; המוזיאון העירוני לאמנות מודרנית שוכן בפלה
דה טוקיו, לצד חלל תצוגה לאמנות עכשווית. בחללים אלו מוצגות לעתים תערוכות נושא
מתחלפות.

במוזיאון קלוני ניתן לראות שכיות חמדה וחפצים שונים מימי הביניים, שהמפורסמת ביניהם
היא הגבירה והחד-קרן; מוזיאון פיקאסו ומוזיאון רודן מוקדשים ליצירותיהם שני האמנים
הדגולים; מוזיאון מונפרנאס מציג את עבודותיהם של אמני אזור מונפרנאס, ממוקדי האמנות
הגדולים של המאה ה-20; במארה נמצא המוזיאון לאמנות יהודית, וכמו כן, מוזיאון
האֻמּנוּיוֹת והמקצועות; באזור מונמארטר שבצפון נמצאים מוזיאון מונמארטר ומוזיאון
סלוודור דאלי, ומעט דרומית להם, מוזיאון הארוטיקה.

מוזיאונים נוספים הראויים לציון הם המוזיאון הלאומי להיסטוריה של הטבע, מוזיאון
גוסטב מורו, מוזיאון הביוב של פריז, מוזיאון מרמוטן מונה, מוזיאון פסטר, מוזיאון
מסדר השחרור, מוזיאון קירי, מוזיאון רדיו צרפת, מוזיאון נסים דה קמונדו, הגלריה
הלאומית ז'ה דה פום ומוזיאון פביליון ד'ארסנל. מוזיאון האורנז'רי הסמוך לגלריה מציג
את היצירה חבצלות המים של קלוד מונה.

פריז מארחת מספר רב של ספריות, בעיקר ציבוריות. ספריית מזראן, שנוסדה על בסיס
ספרייתו הפרטית של הקרדינל מזראן, היא הספרייה הציבורית העתיקה ביותר בצרפת; היא
נפתחה לציבור בשנת 1643.

הספרייה הלאומית של צרפת נמצאת ברובה בפריז, בשני אתרים ראשיים: אתר "רישלייה",
ששוכן ברובע השני של פריז, אך בעיקר באתר "פרנסואה מיטראן", שברובע השלושה-עשר.
הספרייה, שאוספיה כוללים מעל לשלושים מיליון כרכים, נחשבת כאחת החשובות בעולם. זוהי
גם ספריית ההפקדה של צרפת, מאז ימי פרנסואה הראשון.

בעיר ישנן חמישים וחמש ספריות עירוניות כלליות ותריסר ספריות עירוניות ייעודיות
(תמטיות), מהן ניתן לשאול פריטים מסוימים. מביניהן בולטות הספרייה ההיסטורית של
העיר פריז (Bibliothèque Historique de la Ville de Paris), שנוסדה בשנת 1871, ובה
מיליון ספרים, עלונים, תצלומים, כרטיסים ומפות הקשורים להיסטוריה של העיר, וספריית
הקולנוע פרנסואה טריפו, שבה מסמכים חשובים על הקולנוע. בניגוד לכניסה המוגבלת
לספרייה הלאומית של צרפת ולספריית מזראן, הכניסה לספריות העירוניות היא חופשית
לחלוטין, למעט הגבלות על כניסת קטינים לספריות הייעודיות.

ישנו סוג נוסף של ספריות בפריז, דוגמת ספריית המידע הציבורית שבמרכז פומפידו, שהן
שיתופיות או פרטיות. מספר ספריות אוניברסיטאיות פתוחות אף הן לקהל.

במאה ה-12, קרנה של אוניברסיטת פריז הפכה את העיר לאחד המרכזים האינטלקטואליים
הגדולים של העולם הנוצרי. אימוץ הדיאלקט הפריזאי בידי חצר המלוכה הדגיש מעמד זה.
במהלך הרנסאנס הפכה העיר למוקד ההומניזם. עם התעצמות ריכוז הכוח במוקדים ספורים,
חוזק מעמדה התרבותי של פריז בצרפת. לקראת אמצע המאה ה-17, פריז והסלונים שלה היו
המרכז הבלעדי כמעט של הספרות הצרפתית. לקראת סוף המאה, יוקרתה של חצר המלך לואי
ה-14 שבוורסאי האפילה מעט על זו של פריז. עם זאת, החיים האינטלקטואליים הפריזאיים
נותרו שוקקים.

במהלך המאה ה-18 חזרה פריז להיות המרכז התרבותי של הממלכה. הסלונים הפריזאים הרקיעו
לאחת התקופות היפות ביותר שלהם. וולטר, בקלילות והאירוניה שלו, הוא הסופר הפריזאי
המובהק. בניגוד לו, ז'אן-ז'אק רוסו נמלט מעיר זו "של רעש, עשן ולכלוך" ומצא מפלט
במונמורנסי, בטרם חזר להשתכן בעיר בשנת 1770.

לאחר המהפכה הצרפתית, העולם הספרותי התרחב והפך למורכב יותר. פריז לא איבדה את
מקומה כליבם של החיים האינטלקטואליים הצרפתיים, וקיבלה אליה אנשי רוח ותרבות כשופן
ומשוררים וסופרים פרוגרסיביים (כגון היינה) שנרדפו או גורשו ממדינות מוצאם, שנותרו
באופן כללי די שמרניות. בשנות העשרים של המאה ה-20 סופרים זרים רבים הגיעו לגלות את
פריז ולשאוב ממנה השראה ליצירותיהם: ארנסט המינגוויי, הנרי מילר, גרטרוד סטיין ועוד
רבים. אחרים באו לעיר למצוא תיקווה חדשה, כד. ה. לורנס, ג'יימס ג'ויס ועוד.
מונפרנאס, ששימש רובע אמנים עוד משלהי המאה ה-19, זכה לתקופה הזוהר שלו. לאחר מלחמת
העולם השנייה, אזור סן ז'רמן דה פרה הפך לאכסדרה הספרותית המפורסמת ביותר בעיר,
והעולם האנטלקטואלי והספרותי התרכז סביב דמויות כז'אן-פול סארטר, סימון דה בובואר,
בוריס ויאן או ז'אק פרוור. ואולם, מאותה תקופה דעך זוהרה האנטלקטואלי של פריז
בעולם, אך היא נותרה העיר המרכזית בפעילות הספרותית וההוצאה לאור של ספרות צרפתית.
כיום, בכל רובע בעיר מוצגים לוחות לזכר אנשי ספר שהתגוררו במקום.

בתי הקפה הפכו במהרה לחלק בלתי נפרד מהתרבות הצרפתית, במיוחד מאז חנוכתם של קפה
רֵזָ'נְס (Café Régence) בפלה רויאל בשנת 1688, וכשנה מאוחר יותר של קפה פּרוֹקוֹפּ
(Café Procope) בגדה השמאלית. בתי הקפה שבגני הגדה השמאלית הפכו פופולריים במיוחד
במרוצת המאה ה-18, וניתן לראות בהם את "טרסת הקפה" הראשונה של העיר. טרסות אלו
התרחבו עם סלילת השדרות והמדרכות הרחבות באמצע המאה ה-19.

שמו הטוב של המטבח הפריזאי נובע מהמקורות השונים של תושבי העיר. עם הופעת מסילות
הרכבת באמצע המאה ה-19, ועם המהפכה התעשייתית שבאה בעקבותיה, רבים הגיעו
מהפרובינציה לעיר הבירה, והביאו עימם את הגיוון הגסטרונומי הרב של אזוריה השונים של
צרפת. בפריז נוסדו מסעדות המתמחות במטעמים מקומיים: "שֶה זֶ'נִי" (Chez Jenny) היא
דוגמה אופיינית למסעדה שהתמחתה במטבח אלזסי, ואילו "אוֹ לִיאוֹנֶה" (Aux Lyonnais)
היא דוגמה אופיינית למטבח מויל אֶווֹקֵה. הגירה ממקומות מרוחקים יותר הביאה עימה
גיוון קולינרי רב נוסף, וכיום ניתן למצוא מספר גדול של מסעדות בעלות מטבח אסיאתי או
מאזור המגרב.

כמו במקומות רבים באירופה, ההפקות ההוליוודיות תופסות את הנתח הגדול ביותר של צופי
הקולנוע בפריז, ועם זאת במאים כקלוד ללוש, ז'אן לוק גודאר, קלוד שברול ולוק בסון,
ואף במאים פופולריים יותר כקלוד זידי, ממשיכים לייצג את הקולנוע הצרפתי. גם הקולנוע
האירופאי והאסייתי זוכים לתפוצה רחבה בבתי הקולנוע שבעיר. בפריז ישנם, נכון לשנת
2007, למעלה מ-374 בתי קולנוע, בהם מבקרים מעל לשלושים מיליון צופים בשנה (הנתונים
משנת 2004), והם מתייחדים גם בבתי קולנוע קטנים ובהיצע מגוון של בין 450 ל-500
סרטים שמוצגים בהם בכל שבוע. מאז שנות התשעים של המאה ה-20 נבנו בעיר מספר
רב-קולנועים בעלי עשרה עד עשרים חדרי צפייה (באזור לה אל, ברסי ועוד). בית הקולנוע
הגדול ביותר בפריז כיום הוא ה"גראן רקס", עם 2,800 מושבים, בעוד שאר אולמות הקולנוע
מכילים כאלף מושבים ומטה. מספר חברות גדולות זוכות לעוצמה גוברת בשוק ומחלישות את
הקולנוע העצמאי.

ב"מרכז האמריקאי" הישן, בתכנונו של פרנק גרי, שוכן עתה הסינמטק הצרפתי, מצפון לגשר
הולכי הרגל סימון דה בובואר, מול אתר פרנסואה מיטראן של הספרייה הלאומית של צרפת.

פריז מארחת לאורך כל השנה מספר רב של פסטיבלים, מהם כמה ראויים לציון מיוחד. בסוף
ינואר, מתעוררים לחיים רחובות הרובע השלושה-עשר עם חגיגות השנה הסינית החדשה, ואילו
התהלוכה המסורתית של "הקרנבל של פריז" עוברת ברחבי העיר בכל שנה בחודש פברואר; בסוף
פברואר מתקיים הסלון הבינלאומי לחקלאות; בחודש מרץ מתקיים "סלון הספרים של פריז";
המרתון של פריז מתקיים במהלך אפריל ומצעד הגאווה בחודש יוני. ביום ההיפוך הצפוני -
"היום הארוך ביותר" בחצי הכדור הצפוני המהווה את תחילת הקיץ, נחגג בפריז חג
המוזיקה.

14 ביולי הוא המועד המסורתי של המצעד הצבאי בשנז אליזה, ובסוף אותו החודש מגיע הטור
דה פרנס לסיומו בעיר. בנוסף, בין יולי לאוגוסט מתקיים מאז שנת 2002 פסטיבל "פארי
פלאז'" בעיר, בו הופך קטע מגדות נהר הסן לחוף-ים מלאכותי. באוקטובר בכל שנתיים
מתקיים מונדיאל הרכבים; מאז שנת 2002 פסטיבל "לילה לבן" (Nuit Blanche) מאפשר
לציבור לצפות בחינם בתצוגות האמנות העכשווית השונות ברחבי העיר, וזאת בליל שבת או
ראשון הראשונים של חודש אוקטובר.

בהיסטוריה של פריז שמור מקום מיוחד לספורט. מאז משחקי הז'ה דה פום במאה ה-12, דרך
משחקי הכדורגל במאה ה-16 ועד למרוצי הסוסים והאופניים במאה ה-19, פריז נהנתה קרוב
לאלף שנים מאירועי ספורט. בעיר ישנם כ-360 מתקני ספורט: 172 מגרשי טניס, 131 אולמות
התעמלות עירוניים, 36 בריכות (אליהן נרשמו כ-3.4 מיליון כניסות בשנת 2006) ו-10
בריכות לימודיות, 32 אצטדיונים עירוניים, ושישה פארקים אותם חולקת פריז עם פריז עם
המחוזות הסמוכים לה.

מועדוני הספורט המרכזיים של פריז הם פריז סן ז'רמן (בכדורגל), פרי לוולואה בסקט
(בכדורסל), פרי הנדבל (בכדור יד), ומועדון הרוגבי, סטד-פרנסה.

"פארק דה פראנס" הוא אצטדיון שנבנה בשנת 1897 בדרום-מערב פריז, ושופץ ב-1972. יש בו
45,500 מושבים. מועדון הבית שלו הוא פארי סן ז'רמן.

"פאלה אומניספורט דה פארי-ברסי" הוא אתר גדול ותחום במזרח פריז, שנחנך בשנת 1984
ומארח תחרויות ספורט רבות, אך משמש במקביל גם אולם תצוגות עבור מופעים שונים;
קונצרטים, החלקה על קרח, וכדומה. אצטדיון שארלטי, שהוקם בשנת 1939 ושופץ ב-1994,
מפורסם כמקדש הספורט החובבני של פריז; האו מורכב מאצטדיון אתלטיקה בן 20,000 מושבים
ואולם ספורט כללי בן 1,500 מושבים.

הסטאד דה פראנס, בו כ-80,000 מושבים, נבנה בפרוור סן דני הסמוך לפריז, עבור משחקי
מונדיאל 1998, ומשמש במשך השנה עבור משחקי הבית של קבוצת הרוגבי הצרפתית, ב"טורניר
ששת הלאומים" ולעתים עבור משחקים חשובים של קבוצת הרוגבי "סטאד פראנסה". בשנת 2007
משחקים רבים בגביע העולם ברוגבי התקיימו באצטדיון זה.

פריז ארחה את המשחקים האולימפיים, ב-1900 וב-1924, והייתה מועמדת לאירוח המשחקים גם
ב-1992, 2008 וב-2012, אך לא נבחרה. העיר ארחה, כמו כן, את גביע העולם בכדורגל
ב-1938 וב-1998.

בעוד שנקודת המוצא של מרוץ הטור דה פראנס המפורסם משתנה מדי שנה, השלב הסופי מתקיים
תמיד בפריז, ומאז 1975 נקודת הסיום היא בשדרות שנז אליזה. הטניס הוא ספורט פופולרי
נוסף בפריז ובצרפת כולה. אליפות צרפת הפתוחה (הרולאן גרוס) מתקיימת כל שנה על משטח
החימר של "אצטדיון רולאן גרוס" בסמוך ליער בולון, והיא אחת מארבע תחרויות הגראנד
סלאם.

הרכבת התחתית של פריז (מכונה גם המֶטְרוֹ של פריז, או פשוט מטרו), פועלת בעיר
ברציפות מאז המאה ה-19 נמצאת בפיתוח מתמיד, והיא ממערכות הסעת ההמונים הוותיקות
והיעילות בעולם. 300 תחנות פעילות מרשתות את העיר בצפיפות ומכסות היטב כל רובע
ושכונה בה (כולל 62 תחנות בהן עובר יותר מקו אחד). בשנת 2006 כללה רשת המטרו 14
קווים מלאים ועוד שני קווי משנה באורך כולל של 214 ק"מ, והיא הסיעה 4.9 מיליון איש
ביום.

בנוסף לרשת של אוטובוסים ורכבות מטרו, פריז מקושרת עם פרווריה באמצעות רשת רכבות
ה-RER, שמכסות את אזור הפרוורים של פריז ומקלות על הגישה מהם אל העיר.

ה-RER הוא אמצעי תחבורה מהיר, ויש לו מספר תחנות משותפות עם המטרו. החלק המרכזי של
ה-RER הושלם בשנים 1962–1988, במבצע הנדסי עצום; אז נחפרו קווים ותחנות עמוקים
ורחבים במיוחד. 33 מבין 246 התחנות של רשת RER נמצאות בתוך פריז. בשל אופיו המשולב,
מופעלים חלקים מה-RER על ידי חברת התחבורה העירונית של פריז (שמנהלת גם את המטרו) -
RATP, וחלקים אחרים על ידי חברת הרכבות הלאומית - SNCF.

פריז מהווה צומת ראשי לרשת הרכבות ומסילות הברזל הארצית של צרפת, המופעלת על ידי
SNCF - חברת הרכבות הלאומית. שש תחנות רכבת ראשיות פועלות בעיר. חמישה-עשר קווים
(המכונים Transilien) מקשרים את העיר עם הפריפריה של חבל איל-דה-פראנס (פרוורים
שאינם מכוסים ברשת ה-RER), ורשתות ה-Corail וה-TGV מקשרות את פריז עם יתר ערי צרפת,
עם המדינות השכנות ועם יעדים שונים ברחבי היבשת האירופית.

אחרי לונדון, פריז היא העיר האירופאית בעלת היקף ההתנהלות האווירית הגדול ביותר, עם
82.5 מיליון נוסעים בשנת 2006, שעברו דרך שני שדות התעופה המרכזיים של העיר:
אוֹרְלִי ורוּאָסי-שארל-דה-גוֹל.

כמו בכל המגלופוליסים בעולם, תנועת כלי הרכב בפריז דחוסה מאוד ולעתים קשה, למרות
השדרות הרחבות שנסללו בידי הברון אוסמן במאה ה-19, שהשפעתן על קלות התנועה היחסית
בעיר ניכרת עד היום. העיר מוקפת בבולוואר פריפריק, כביש מהיר טבעתי שהוא העמוס
ביותר בצרפת. מערכת של כבישים בין-עירוניים טווה רשת קורי עכביש שמקשרים את העיר עם
פרווריה הסמוכים ועם שאר המדינה.

העירייה מקדמת שימוש בתחבורה ציבורית ובאופניים, ולפיכך הסדירה, מאז סוף שנות ה-90
של המאה ה-20, רשת של שבילי אופניים, שממשיכה לגדול כל הזמן. בסוף 2006, 317
קילומטרים של שבילים נפרשו לרוחב פריז, כולל נתיבי אוטובוסים ומדרכות שהורחבו.
בעקבות הערים רן וליון, חנכה עיריית פריז ב-15 ביולי 2007 מערכת השכרת אופניים
בשימוש חופשי (vélos en libre-service), שמכונה "וֶלִיבּ" (Vélib', הלחם של המילה
וֶלוֹ, אופניים בצרפתית, עם המילה לִיבְּרְ, חופשי), עם המערך הגדול ביותר באירופה
של אופניים, מעל ל-20,000 נכון לסוף 2007, ו-1,451 תחנות השכרה אשר פרוסות בעיר
במרחקים שאינם עולים על 300 מטרים זו מזו.

בפריז פועלות, נכון לתחילת 2007, כ-15,500 מוניות המבצעות בממוצע כ-200,000 נסיעות
ביום. הן מאורגנות בשלושה סוגי תחנות: ראשיות, אזוריות ומקומיות. 28 התחנות הראשיות
פועלות 24 שעות ביממה, 7 ימים בשבוע וממוקמות באתרים הגדולים של העיר. 90 תחנות
אזוריות ממקומות ליד צירי תנועה מרכזיים ו-316 תחנות מקומיות ליד מבני ציבור כגון
בתי חולים, בתי מלון, תיאטראות וכדומה. מונית פנויה להסעה מסומנת על ידי שלט גג
מואר.



https://he.wikipedia.org/wiki/%D7%9E%D7%92%D7%93%D7%9C_%D7%90%D7%99%D7%99%D7%A4%D7%9C

מגדל אייפל (אֵפֵל, בצרפתית: Tour Eiffel) הוא מגדל ברזל בפריז, בירת צרפת, המתנשא
לגובה של 324 מטר. המגדל נבנה בשנת 1889 בשאן דה מארס, ליד נהר הסן, והוא אחד
האתרים המפורסמים ביותר בעולם. המגדל נקרא על שם המהנדס גוסטב אייפל שבנה אותו.
כשישה מיליון מבקרים פוקדים את האתר מדי שנה. נכון ל-2010 ביקרו בו למעלה מ-250
מיליון מבקרים. המגדל, שבנייתו עוררה בזמנו התנגדות רבה, עד שנשקל לפרקו, הוא כיום
סימן ההיכר של העיר ושל מדינת צרפת כולה ובין המבנים המוכרים בעולם.

המגדל תוכנן תחילה לברצלונה שבספרד אך הוחלט לבסוף לבנות אותו בפריז לכבוד התערוכה
העולמית של פריז (1889) במלאת 100 שנה למהפכה הצרפתית. את הרעיון להקמת המגדל הגה
גוסטב אייפל שהיה אדריכל ומהנדס במקצועו בעקבות מחקריו על שימוש בפלדות מעולות
לבניית גשרים. רבים התנגדו לבניית המגדל, ובהם מדינאים ואנשי רוח, שטענו שצורת
המגדל אינה משתלבת בסגנון הבנייה המקובל בפריז, שהוא סגנון מקושט ומסיבי ובנוי
מאבן, לעומת מבנה המגדל שהוא חד, זוויתי, גבוה מאוד ועשוי ברזל. כן חששו שבנייתו לא
תושלם עד מועד פתיחת התערוכה, ומההשקעה הכספית הגדולה בבנייתו.

לאחר שתוכנית הבנייה אושרה על ידי ממשלת צרפת, על-אף ההתנגדות בציבור, התחייב אייפל
לסיים את בניית המגדל במועד, וכך היה. הבנייה ארכה שנתיים, חודשיים וחמישה ימים,
והמגדל נחנך ב-31 במרץ 1889, כשגוסטב אייפל טיפס את 1,665 המדרגות לקומה השלישית
והתכבד בתליית הדגל הצרפתי על התורן. הוא נפתח לציבור ב-6 במאי. עלות הבנייה כוסתה
בתוך שנה, ממכירת כרטיסי כניסה לתערוכה.

הוויכוחים בעניין המגדל נמשכו בציבור הצרפתי, ובשנת 1909 כמעט שהחלו בפירוקו. אך
לבסוף הוחלט להשתמש בו כתחנת אלחוט צבאית וממשלתית והודות לכך ניצל המגדל. אייפל
היה מתוסכל וממורמר עקב הוויכוחים והביקורת ונהג להתגורר ולהתבודד בחדר שבנה לעצמו
בקצה המגדל. רק מאוחר יותר הבינו בציבור את ערכו של המגדל, הן כמתקן תקשורת והן
כאתר תיירות.

דעה מפורסמת נגד המגדל מיוחסת לאוסקר ויילד, המצוטט כמי שאמר שבבואו לפריז הוא היה
רוצה להשתכן במגדל אייפל כדי שלא ייאלץ לחזות בכיעורו. כמו כן נאמר שהסופר גי דה
מופאסאן נהג לאכול את ארוחת-הצהריים שלו מדי יום במסעדה שבמגדל "משום שזה המקום
היחיד בפריז שאין רואים ממנו את מגדל אייפל".

במשך כ-40 שנה, מפתיחתו ועד הקמת בניין קרייזלר בניו יורק (1930), היה מגדל אייפל
המבנה הגבוה ביותר בעולם.

בשנת 1925, נוכל בשם ויקטור לוסטיג התפרסם בהונאה בו "מכר" את מגדל אייפל לכמה
משקיעים, הוא זייף נייר מכתבים של ממשלת צרפת, ושלח למספר סוחרי גרוטאות מתכת הזמנה
לישיבה סודית. בישיבה אמר ויקטור, שהציג את עצמו כסגן מנכ"ל משרד הדואר והטלגרף, כי
התחזוקה של מגדל אייפל כה גרועה, שהוחלט למכור אותו כגרוטאה. לוסטיג הוסיף שעל מנת
למנוע התנגדות ציבורית, קיומה של ההצעה הוא סוד מדינה, עד שיושלמו כל הפרטים. הנוכל
לקח את המשתתפים לסיור במגדל, וביקש מהם הצעת מחיר ל-7,300 טון המתכת שמרכיבים
אותו. הוא בחר את ההצעה של אחד המשתתפים, אנדרה פואסון (Andre Poisson), וסיכם איתו
שיעביר לו את הכסף במזומן. בנוסף, הוא גרף סכום נוסף על ידי שרמז לפואסון שעל מנת
שההצעה שלו תבחר יש צורך לשחד אותו. יחד עם עוזר ועם כל הכסף הוא עזב את פריז
לווינה. פואסון היה פגוע מכדי להתלונן במשטרה ולהודות שהוא הולך שולל. ולכן חודש
לאחר מכן חזר לוסטיג לפריז, אירגן פגישה עם סוחרי מתכת אחרים, הציע להם בסוד את
מגדל אייפל, והתכוון לחזור על התרגיל. אלא שהפעם אחד הסוחרים פנה למשטרה ולוסטיג
נאלץ לברוח.

מגדל אייפל הוא מבנה ברזל קל יחסית אשר נבנה ממסבכים המקנים לו יציבות רבה על אף
שמסתו קטנה יחסית. המגדל בנוי מ-18,038 קורות ברזל חשיל שחוברו בכשניים וחצי מיליון
מסמרות. לבנייתו נעזרו ב-300 טפסנים אקרובטים. לוחות הפלדה והחומרים עובדו במפעלים
והובאו לאתר הבנייה כשהם מוכנים להרכבה. בבניית המגדל השתמשו ב-7,300 טון פלדה.
משקלו הכולל של המגדל כ-10,100 טון. המגדל נצבע מדי שבע שנים, ולמבצע הצביעה דרושים
כ-60 טון צבע.

בקומות הראשונה והשנייה קיימות מסעדות, חנויות ובתי קפה, ובקומה העליונה תא מגודר,
שממנו ניתן לצפות על העיר וסביבותיה. ביום בהיר ניתן לצפות למרחק של כשבעים
קילומטר. נקודת תצפית נוספת נמצאת במרפסת הסמוכה לחדר שהיה בשימושו של גוסטב אייפל,
ומשמש כיום כמוזיאון שבו נשמר הריהוט שהיה בשימושו של אייפל. בחדר מוצגות בובות
שעווה של אייפל ותומאס אלווה אדיסון המשחזרות ביקור של אדיסון במבנה בעת חנוכתו.

מלבד התנודות הרגילות הנובעות מהרוח, הקיימות בכל המגדלים הגבוהים, חשוף מגדל
אייפל, העשוי מתכת, לגורם תנודה גדול יותר. מאחר שמתכת מתרחבת בזמן התחממותה, בימים
בהירים השמש גורמת לקורות המתכת שנחשפות ישירות לאורה להתרחב עד כדי כך שהמגדל נוטה
ב-16–18 סנטימטר ממנה והלאה. לאחר שקיעת החמה חוזר המגדל למצבו המאונך הרגיל.



https://he.wikipedia.org/wiki/%D7%A7%D7%9C%D7%90%D7%A9_%D7%A8%D7%95%D7%99%D7%90%D7%9C

קלאש רויאל (באנגלית: Clash Royale, בתרגום חופשי לעברית: התנגשות מלכותית) הוא
משחק וידאו אסטרטגי חינמי המפותח ומתוחזק על ידי חברת Supercell הפינית. המשחק
משווק בחנויות ה-App Store וה-Google Play ונמצא ברשימת רבי המכר של חנויות אלה
(נכון לפברואר 2017).

מספר הגביעים של כל שחקן משתנה לאחר קרב: המנצח מקבל גביעים, ובמקביל נלקחים
מהמפסיד גביעים. אם יש שוויון במספר המגדלים שהחריבו שני השחקנים, לאחר ארבע דקות
של משחק כולל הארכה, תוצאת המשחק נחשבת "תיקו" ומספר הגביעים של שני השחקנים לא
ישתנה. (בחלק ממצבי המשחק, למשל, משחק נגד חברים או אתגרים, ההארכה נמשכת 3 דקות
והמשחק המלא יוצא 6 דקות)

יש אחד עשר סוגי תיבות: עץ, כסף, זהב, כתר, תיבה של קלאן, ענקית, אדירה, קסומה,
סופר קסומה, אגדית, ותיבות הטורניר. ככל שהתיבה יותר מתקדמת (מזירה יותר גבוהה) כך
מקבלים יותר קלפים ויותר זהב. את התיבות יכול השחקן לקבל לאחר ניצחון בקרב נגד שחקן
אחר. בתיבה אגדית ניתן לקבל קלף אגדי מכל זירה גם אם השחקן בזירה יותר נמוכה מהקלף
שהוא מקבל.

ב-27 בדצמבר 2016 בתל אביב התקיים כנס קלאש רויאל הישראלי הראשון בו השתתפו
היוטיוברים המובילים בישראל בקלאש רויאל. בנוסף על התקיים במקום טורניר (2,000
קלפים) לכל המשתתפים, והזוכה בטורניר זה השתתף בטורניר נוסף (2,000 קלפים) ביחד עם
היוטיוברים המובילים בארץ במשחק[דרוש מקור].



https://he.wikipedia.org/wiki/%D7%A7%D7%96%D7%97%D7%A1%D7%98%D7%9F

רפובליקת קזחסטן (בקזחית: Қазақстан Республикасы) היא מדינה השוכנת בחלקה המרכזי
של יבשת אסיה, וחלקה הקטן ביבשת אירופה. בעבר הייתה חלק מברית המועצות, וב-16
בדצמבר 1991 נהפכה למדינה עצמאית.

המדינה גובלת ברוסיה בצפון ובמערב, ברפובליקה העממית של סין במזרח, בקירגיזסטן
ובאוזבקיסטן בדרום, בטורקמניסטן בדרום-מערב ובים הכספי במערב.

קזחסטן היא המדינה התשיעית בגודלה בעולם מבחינת שטח. רוב שטחה הוא מדבריות וערבות.
קזחסטן היא המדינה הגדולה ביותר באזור מרכז אסיה.חלקה המערבי של קזחסטן נמצא
בקווקז.

השפה הרשמית היא קזחית, ממשפחת השפות הטורקיות, הנכתבת באותיות קירליות, אך מרבים
להשתמש גם בשפה הרוסית המשותפת לכלל חלקי האוכלוסייה. הממשלה החליטה כי בשנת 2025
יוחלפו בכתיבת השפה הקזחית האותיות הקירליות באותיות הלטיניות. בשנים האחרונות גובר
העניין במדינה בלימוד השפה האנגלית.

קזחסטן הייתה בעבר חלק מהקיסרות הצארית הרוסית. היא סופחה לאימפריה במהלך המאה
ה-18-המאה ה-19. בעקבות המהפכה הקומוניסטית היא הוכרזה לרפובליקה הסובייטית
הסוציאליסטית הקזחית, אחת מ-15 הרפובליקות שהרכיבו את ברית המועצות. במהלך תקופת
שלטונו של סטלין הייתה ידועה בעיקר בשל מתקני הענישה שבה. אליה נשלחו עמים מגורשים.

מאוחר יותר התנהלו על אדמת קזחסטן מספר פרויקטים סובייטים שאפתניים. החשוב שבהם
הייתה תוכנית החלל הסובייטית שהתנהלה מקוסמודרום בייקונור שנמצאת מזרחית לימת אראל
בדרום קזחסטן. מבסיס זה שוגר לחלל ספוטניק הלוויין הראשון בעולם בשנת 1957, וממנו
יצא יורי גאגרין למסע הראשון של אדם בחלל בשנת 1961.

קזחסטן הכריזה על עצמאות בשנות התשעים המוקדמות, מיד לאחר התמוטטות ברית המועצות.
ב-10 בדצמבר 1997 קזחסטן העבירה את בירתה מאלמטי לאק-מולה, שמאוחר יותר שונה שמה
לאסטנה. לאחר הכרזתה כעיר הבירה עברה העיר תנופת בניה מרשימה של מבני ציבור.

במדינה יש מערכת של מסילות ברזל ורכבות המובילות לערים ראשיות. נמלי התעופה
הבינלאומיים הראשיים של קזחסטן הם נמל התעופה אלמאטי ונמל התעופה אסטנה.

חברת התעופה הלאומית של קזחסטן היא אייר אסטנה, בעבר פעלה גם חברת אייר קזחסטן, אך
הממשלה סגרה אותה.

מקובל לחשוב שקזחסטן היא דמוקרטית יחסית לשאר מדינות מרכז אסיה, עם זאת הקהילה
הבינלאומית וארגונים לא ממשלתיים מעלים האשמות על הפרת זכויות אדם מצד השלטון.
התקשורת מוחזקת על ידי קרוביו של הנשיא, והם מגבילים את זמן המרקע שניתן למתנגדיו.
סוכנות הביון הקזחית "ברלאו" היא מחלקת המודיעין של ק.נ.ב - הוועדה לביטחון לאומי
של קזחסטן האחראית לביטחון פנים. זהו השירות החשאי של קזחסטן מאז 1991 והוא החליף
את האגף הקזחי של הקג"ב הסובייטי.

בבחירות בשנת 1999, שנערכו שנתיים לפני מועדן המקורי, ניצח נורסולטן נזרבייב בהפרש
גדול והמשיך את כהונתו הארוכה כנשיא שהחלה בשנת 1990. רבים האשימו אותו בזיוף
ובנקיטת אמצעים לא הוגנים לקידום מועמדותו.

ב-2007 נערכו, לראשונה בתולדות המדינה, בחירות יחסיות לבית הנבחרים. מפלגת השלטון
נוּר-אוֹטַאן זכתה בניצחון גורף עם 88% מן הקולות. בבחירות הבאות, ב-2011, גרפה
המפלגה 95.54% מהקולות, כאשר אחוזי ההצבעה עמדו על 89.9.

נזרבייב מקיים פעילות בינלאומית בנושאי דת, הכוללת קיום ועידה בין דתית תלת-שנתית
בארמון השלום וההתפייסות בבירה אסטנה. השלטון מנסה לקדם ערכים של רב-תרבותיות והבנה
בין בני הדתות השונות בגלל אופייה הפלורליסטי של החברה הקזחית.

לאחר פירוקה של ברית-המועצות נפתחו אפשרויות חדשות למסחר בינלאומי עבור המדינה
העצמאית שזה עתה קמה. קזחסטן היא בעלת עתודות נפט גולמי, מינרלים רבים ומתכות
שונות. למדינה גם פוטנציאל חקלאי גדול המצוי בערבות שלה שבהן מגדלים תבואה המשמשת
לתצרוכת מקומית ולייצוא וגם צאן. בהרים בדרום מגדלים תפוחים ואגוזים.

הסקטור התעשייתי של קזחסטן נשען על כריית מינרלים ועל בניית מכונות כמו טרקטורים,
מכונות חקלאיות, ציוד ומכשירים לצורכי צבא. אוצרות הטבע של המדינה כוללים: נפט וגז
טבעי, פחם, בריט, טונגסטן, כרומיט, אורניום, נחושת, עופרת, אבץ, מוליבדן, בריליום,
טיטניום, זהב וברזל. היא אחת היצואניות הגדולות בעולם של נפט, גז טבעי ואלומיניום.
בהתאם להערכות בשטח קזחסטן נמצאים כ-3% מעתודות הנפט העולמי. בהפקת נפט מעורבות
מספר חברות מקומיות, חברות בינלאומיות גדולות מארצות הברית ואירופה אך גם חברות
קטנות יחסית דוגמת קבוצת אסקום ממולדובה.

פרוק ברית המועצות והצניחה בדרישה למוצרים הכבדים שייצרה קזחסטן הביאו להתכווצות
חדה בכלכלתה מאז 1991. ברפורמות שבין השנים 1995 לבין 1997 הפריטה הממשלה במהירות
את מרבית נכסיה, שעברו לידיים פרטיות. בשנת 1996 נחתם חוזה להקמת צינור נפט משדה
טנגיז שבמערב קזחסטן לים השחור, וכך הבטיחה הממשלה יצוא נפט קבוע לשנים הקרובות.
כלכלת קזחסטן צנחה בשנת 1998 עקב ירידת מחירי הנפט והמשבר הכלכלי ברוסיה שהחל
באוגוסט באותה שנה - "משבר הרובל".

בשנת 1999 מחירי הנפט היו בעליה. בנוסף, פיחות במטבע ויבול חיטה מוצלח היטיבו עם
המדינה. קצב הצמיחה הכלכלי מאז ועד 2008 היה גבוה יחסית. בסוף 2008, עם הירידה
במחירי הנפט והסחורות והמשבר הכלכלי העולמי חלה ירידה בהיקף היצוא וירידה חדה יותר
בהיקף התמורה לייצוא.

בשנת 2010 נאמד היקף התוצר המקומי גולמי של כלכלת קזחסטן בכ-137 מיליארד דולר, כאשר
התוצר במונחי כוח קנייה נאמד בכ-194 מיליארד דולר - בשנה זו צמחה הכלכלה בשיעור של
7% בהשוואה לשנת 2009. בין השנים 2000–2007 גדל התוצר של קזחסטן בשיעור שנתי ממוצע
של כ-10%. יצוא הסחורות עלה בשיעור שנתי ממוצע של 23% כשבתוך ארבע שנים בלבד הכפיל
את עצמו פי 2.5. לתנודות בשערי הנפט השפעה מתמשכת על חוזקה של הכלכלה במדינה.

קזחסטן ממוקמת במרכז אסיה, אולם כעשירית משטחה נמצא ממערב להרי אורל, בשטח אירופה.
הבירה אסטנה ממוקמת במרכז המדינה.

המדינה מוקפת יבשה ואין לה גישה לאוקיינוס. במערבה יש לה קו חוף הנושק לימת אראל
ולים הכספי. קזחסטן גובלת ברוסיה (גבול באורך 6,467 ק"מ), סין (1,460 ק"מ),
קירגיסטן (980 ק"מ), טורקמניסטן (380 ק"מ) ואוזבקיסטן (2,300 ק"מ).

בקזחסטן חיים 17,948,816 איש (נכון לשנת 2014), כאשר יש יותר נשים מגברים (48.3%
גברים, 51.7% נשים). הקבוצה האתנית הראשית במדינה היא הקזחים אשר מהווים כ-46%
מהאוכלוסייה, ואחריהם רוסים - 34.7%, אוקראינים - 4.9%, אוזבקים - 2.4%, טטרים -
1.9% וגרמנים - 0.2%.

החברה בקזחסטן היא מגוונת מבחינה דתית. על פי מפקד האוכלוסין של 2009, 70.2%
מהאוכלוסייה הם מוסלמים, ברובם סונים, 20.6% הם נוצרים, 0.1% בודהיסטים, 0.2% אחרים
(בעיקר יהודים), 2.8% חסרי דת ו-0.5% בחרו לא לענות על השאלה.

בקזחסטן יש גם קהילה יהודית. יש המעריכים כי יהודים ישבו באזור קזחסטן כבר לאחר
גלות בבל וכחלק מפיזור היהודים באימפריה הפרסית. יהודים סוחרים נדדו גם באזורים כמו
קזחסטן בדרכם מרוסיה להודו וסין. כמו רוב הקהילות היהודיות במרכז אסיה, לא מנתה
הקהילה יהודים רבים. בקזחסטן גרים כיום כעשרים אלף יהודים.

ב-10 באפריל 1992 מוסדו יחסים בין המדינות בתחילה ברמת קונסוליות. באוגוסט 1992
הוקמה שגרירות ישראל בקזחסטן ובמאי 1996 הוקמה שגרירות קזחסטן בתל אביב. ישראל ראתה
חשיבות מיוחדת בכינון יחסים עם מדינה שרוב אוכלוסייתה מוסלמית.

בשנים 1995 ו-2000 נערכו ביקורים רשמיים של נשיא קזחסטן נורסולטאן נזרבייב בישראל.
באוקטובר 2006 הגיעה משלחת רשמית לישראל בראשות סגן ראש הממשלה מקסימוב. בשנים 1995
(כשר חוץ) ו-2002 (כסגן ראש ממשלה) ביקר שמעון פרס בקזחסטן.

על פי מכון היצוא היקף הסחר של ישראל מול קזחסטן הסתכם בשנת 2010 בכ-63 מיליון דולר
(לא כולל חומרי אנרגיה), עלייה של כ- 8.5% לעומת תקופה מקבילה אשתקד. יצוא הסחורות
בשנה זו הסתכם בכ-62 מיליון דולר, עלייה של כ-10% בהשוואה לתקופה מקבילה אשתקד, עם
זאת נרשמת ירידה בהיקפי היצוא בהשוואה לשנים 2008 ו-2007. יבוא הסחורות של ישראל
מקזחסטן נמצא בירידה מתמדת משנת 2008. בשנת 2010 הסתכם בכ-300 אלף דולר, ירידה של
כ-66% בהשוואה לתקופה מקבילה אשתקד.



https://he.wikipedia.org/wiki/%D7%9B%D7%93%D7%95%D7%A8%D7%A1%D7%9C

כדורסל הוא משחק כדור בו מתחרות זו בזו שתי קבוצות, בנות חמישה שחקנים כל אחת,
הצוברות נקודות באמצעות השחלת כדור דרך חישוק הסל של הקבוצה היריבה.

הכדורסל, שהומצא בשנת 1891 על ידי ג'יימס נייסמית', וכיום הוא אחד מענפי הכדור
והספורט הפופולרים ביותר בעולם, בעיקר בעולם המערבי. הוא נכלל במשחקים האולימפיים
בעת המודרנית בקביעות מאז אולימפיאדת ברלין (1936), לאחר שקודם לכן נערכו אירועי
ראווה מחוץ לתוכנית הרשמית באולימפיאדת סנט לואיס (1904) ובאולימפיאדת לוס אנג'לס
(1932). בתחילה התקיים טורניר לגברים בלבד, וטורניר לנשים נערך לראשונה באולימפיאדת
מונטריאול (1976).

הגוף המנהל את הענף בעולם הוא פיב"א, הפדרצייה הבינלאומית של הכדורסל, בו חברות 215
מדינות. בישראל מנהל את הענף איגוד הכדורסל בישראל למעט ליגת העל לגברים ולנשים
המנוהלות על ידי ארגון הנקרא מנהלת ליגת העל. הליגה הנחשבת לטובה ולפופולרית בעולם
היא ליגת ה-NBA הפועלת בארצות הברית ובקנדה.

הכדורסל הומצא בסוף שנת 1891 בארצות הברית על ידי ד"ר ג'יימס נייסמית' הקנדי, מאמן
ספורט בקולג' ימק"א, בעיירה ספרינגפילד שבמדינת מסצ'וסטס. ד"ר נייסמית' חיפש משחק
אימון המיועד למקום סגור, לתקופה שבין סיום עונת הפוטבול לפתיחת עונת הבייסבול, על
מנת לשמור על כושרם של שחקני הקבוצות היצוגיות של הקולג'. הוא הרכיב שני חישוקים על
הקירות בשני צידי המגרש (הרשת שהורכבה לחישוק הייתה "סל" של אפרסקים), והמטרה הייתה
לקלוע לתוכם. מאחר שעמדו לרשותו של נייסמית' שמונה עשר שחקנים, הוא חילק אותם לשתי
קבוצות של תשעה. לאחר תקופת זמן קצרה שונה המשחק לחמישה שחקנים נגד חמישה שחקנים.
בשנים הבאות צבר המשחק תאוצה ופופולריות רבה אך גודל הקבוצות נשאר קבוע. על פי
כלליו של נייסמית', נאסר על השחקנים לכדרר ולנוע עם הכדור, והתקדמות הכדור נעשתה
באמצעות מסירות.

משחק הכדורסל הראשון נערך ב-20 בינואר 1892 באולם ימק"א בספרינגפילד. תוצאת המשחק
הייתה 1-0. ב-18 בינואר 1896 נערך באיווה משחק המכללות הראשון בארצות הברית בין
מכללות איווה ושיקגו. באותה שנה נערך המשחק המקצועני הראשון, בליגה "לאומית". המשחק
נערך בטרנטון, ניו ג'רזי.

ב-1906 נהגה הרעיון לפתוח את הרשתות מלמטה כך שהכדור ייפול למגרש והמשחק יימשך
במהירות. במלחמת העולם הראשונה הביאו חיילים אמריקאים את הכדורסל לאירופה ומאז נקבע
מספר השחקנים בכל קבוצה על חמישה. בשנת 1936 הצטרף הכדורסל לענפים האולימפיים. בשנת
1949 הוקמה בארצות הברית ליגת ה-NBA, "התאחדות הכדורסל הלאומית" (הליגה התחילה בשנת
1946 בתור ליגת ה-BAA, לפני כן הייתה גם ליגה אחרת ותיקה יותר, ליגת ה-NBL, ובשנת
1949 שתי הליגות התאחדו והשם שונה ל-NBA). עד היום ה-NBA נחשבת לליגה המובילה
והאיכותית ביותר בעולם הכדורסל.

את משחק הכדורסל משחקות זו כנגד זו שתי קבוצות, כל אחת בת חמישה שחקנים. מטרת המשחק
היא לצבור יותר נקודות מאשר הקבוצה היריבה. צבירת הנקודות נעשית על ידי קליעת הכדור
לסל: טבעת מתכתית מוגבהת המוצמדת ללוח עץ או לוח פלסטי, ממנה יורדת רשת המשתלשלת
כלפי מטה, פתוחה בחלקה התחתון. קליעת הכדור לסל במהלך המשחק מקנה שתי נקודות, אם
השחקן הזורק עומד מאחורי קשת השלוש הקליעה מקנה לקבוצתו שלוש נקודות. זריקת עונשין
מוצלחת מקנה נקודה אחת. הקבוצה המחזיקה במספר גבוה יותר של נקודות מיריבתה בעת סיום
המשחק היא המנצחת.

ברחבי העולם המשחק משוחק בארבעה רבעים בני 10 דקות כל אחד, בסה"כ 40 דקות. ב-NBA
המשחק מורכב מארבעה רבעים של 12 דקות כ"א, בסה"כ 48 דקות. בליגת כדורסל הנשים של
ארה״ב (WNBA) ובליגת כדורסל המכללות של ארה״ב המשחק מחולק לשני חצאים אשר כל חצי
הוא 20 דקות ללא חלוקה לרבעים. בין כל רבע מתקיימת הפסקה למנוחה שאורכה כשתי דקות.
בתום הרבע השני ניתנת מנוחה של כ-15 דקות (הפסקת מחצית). אם בסיום הזמן המוקצב יש
שוויון במספר הנקודות ממשיכים את המשחק לחמש דקות נוספות. מאמני הקבוצות רשאים
לעצור את מהלך המשחק בתיאום עם השופטים ולקחת פסק זמן בתוך המשחק על מנת לתדרך את
השחקנים שלו. מספר פסקי הזמן ואורכם, משתנה בין ליגות שונות בעולם, והוא נע בין 20
שניות לדקה אחת. ב-NBA גם שחקן שמחזיק בכדור יכול להכריז על פסק זמן.

אורכו של מגרש כדורסל הוא 28 מטר ורוחבו 15 מטר (ב-NBA וב-NCAA ‏28.6X15.24), כאשר
הוא מחולק לשני חלקים שווים, באמצעות "קו החצי". בכל אחד משני קצות המגרש מותקן לוח
(180X105), הבולט 120 סנטימטרים לתוך המגרש. בגובה 30 סנטימטרים מן הקצה התחתון של
הלוח מותקן הסל, בגובה 3.05 מטר מן הקרקע. ה"סל" הוא חישוק שקוטרו הפנימי 45
סנטימטרים שמחוברת אליו רשת שאורכה 40 סנטימטרים. סביב כל סל יש את "קשת השלוש"
שהיא קשת עגולה ברדיוס של 7.25 מטר מהסל. בתוך הקשת הגדולה יש רחבה בצורת מלבן,
הנקראת ה"בקבוק" או "הצבע" (משום שנהוג לצבוע אותה בצבע שונה משאר המגרש), בתוכו
נמצא "קו העונשין" הממוקם 3.60 מטר מהסל. רוחב קווי המגרש הוא 5 סנטימטר.

הכדור המשמש במשחק, עשוי מחומר אלסטי, מעור או מחומר דמוי עור. היקפו של הכדור 74.9
ס"מ ומשקלו 650 גרם. בליגות המקצועניות (ב-NBA ובאירופה) משתמשים בכדור מעור.

אף שמגע מותר במשחק הכדורסל, כל מכה, דחיפה, החזקה ומגע בעזרת שתי ידיים בו זמנית
על השחקן התוקף, נשרקת עבירה. כאשר השחקן התוקף נתקע בשחקן יריב בחוזקה, זורק את
הכדור אל עבר ראשו, שולח מרפק או "מטפס" עליו בדרך לקחת ריבאונד, תישרק לחובתו
"עבירת תוקף". במקרה שבוצעה עבירה על שחקן שזרק את הכדור לסל או היה במהלך של זריקה
לסל הוא יקבל שתי זריקות מקו העונשין או שלוש זריקות אם בעת העבירה הוא זרק מעבר
לקשת שלוש הנקודות. קליעת זריקה מקו העונשין מקנה נקודה אחת. במקרה שנשרקה עבירה
באמצע מהלך קליעה לסל כשהשחקן עליו בוצעה העבירה זרק לסל והכדור נכנס לסל, הסל יחשב
והקבוצה תקבל נקודות ובנוסף יקבל השחקן זכות לזריקת עונשין אחת. לאחר עבירה הקבוצה
הנפגעת מקבלת את הכדור ומתחילה התקפה מצדי המגרש. אם אותה קבוצה ביצעה ארבע עבירות
ברבע אחד, כל עבירה נוספת באותו הרבע תוביל לשתי זריקות עונשין של היריבה, גם אם
השחקן עליו בוצעה העבירה לא היה במהלך זריקה לסל. שחקן שביצע 5 עבירות (או 6 עבירות
ב-NBA) מורחק עד סיום המשחק.

תפיסת הכדור לאחר החטאה, נקראת כדור חוזר או מאנגלית ריבאונד. אם הכדור שהוחטא נתפס
על ידי שחקן הקבוצה המתגוננת הריבאונד נקרא "ריבאונד הגנה" וכאשר הקבוצה שזרקה
והחטיאה היא זו שזכתה בכדור החוזר הריבאונד נקרא "ריבאונד התקפה". לזכייה בריבאונד
במשחק הכדורסל מיוחסת חשיבות רבה הן במימד האישי והן במימד הקבוצתי והוא נחשב לאחת
הקטגוריות החשובות בסטטיסטיקת המשחק. בדרך כלל הריבאונדרים המובילים בכל קבוצה הם
שחקניה הגבוהים. הדבר נובע משתי סיבות: האחת היא יתרונם הפיזי וקרבתם אל הכדור -
ידם תגיע רחוק יותר. הסיבה השנייה היא שגם בהגנה וגם בהתקפה ממוקמים בדרך כלל
הגבוהים בקרבת הסל ולכן הם אלה שנמצאים באזור בו במרבית המקרים נופל הכדור. בדרך
כלל לשחקני ההגנה יש יותר סיכויים לקחת את הריבאונד.

אסיסט (מהמילה האנגלית "assistance" - עזרה) הוא מהלך שבו שחקן מוסר את הכדור לחברו
ומעמיד אותו בעמדה שבה הוא יכול לקלוע סל. מסירה למצב קליעה חופשי, ללא שומר, ל-3
נקודות תחשב גם כאסיסט אם השחקן אכן יקלע את הסל. השחקנים המובילים בקטגוריה זו הם
בדרך כלל הרכזים, שהתפקיד דורש מהם 'ראיית משחק', שליטה טובה בכדור ויכולת מסירה
טובה. אסיסט מקביל לבישול בכדורגל.

חסימה או בלוק היא מהלך המבוצע כאשר היריב זורק לסל, ושחקן אחר חוסם את הכדור ומסיט
אותו ממסלולו. את החסימה אסור לבצע מהרגע שהכדור עבר את שיא הגובה והוא מתחיל לרדת
(הזריקה לסל היא בדרך כלל קשתית). לשחקן החוסם אסור לגעת בידו בקרש הסל בשום אופן,
אם הוא עושה זאת הזריקה תחשב לסל.

זהו מהלך המתבצע כאשר שחקן ההגנה חוטף את הכדור מהשחקן היריב. לעתים קרובות מאוד
חטיפה מהווה הזדמנות להתקפה מתפרצת בצד השני ולנקודות קלות. השחקן בעל מספר החטיפות
הרב ביותר בהיסטוריה של ה-NBA הוא ג'ון סטוקטון עם 3,265 חטיפות בקריירה, אחריו
מגיע ג'ייסון קיד ושלישי מייקל ג'ורדן. לארי קינון וקנדל גיל מחזיקים במשותף בשיא
החטיפות במשחק בודד: 11 במספר. אלווין רוברטסון אוחז בממוצע הגבוה ביותר של חטיפות
למשחק במשך כל הקריירה: 2.71, כמו גם בשיא מספר חטיפות לעונה בודדת: 301 חטיפות
בעונה.

ליגת הכדורסל הנחשבת לטובה בעולם היא ליגת ה-NBA בארצות הברית שם המשחק שונה במקצת
מאירופה, הן בחוקיו והן בסגנון המשחק הנהוג בו. גם ליגת המכללות בארצות הברית
(NCAA) היא ליגה פופולרית ומצליחה. המשחק פופולרי מאוד גם בבתי ספר תיכוניים בארצות
הברית.

באירופה קיימות ליגות מקומיות בכל מדינה, ובנוסף משוחק טורניר היורוליג בהשתתפות
מיטב הקבוצות באירופה. טורניר זה נחשב ליוקרתי והחשוב ביותר באירופה. ישנם גם
טורנירים נוספים בעלי חשיבות פחותה כגון: יורוקאפ, יורוצ'לנג' והליגה האדריאטית.

הגוף המנהל את הכדורסל ברחבי העולם הוא פיב"א. תחתיו פועלים גופים אזוריים המסועפים
לו, ואחראים על היבשת שלהם: פיב"א אירופה, פיב"א אמריקה, פיב"א אפריקה, פיב"א אסיה
ופיב"א אוקיאניה. משחקי כדורסל בינלאומיים מתקיימים גם במסגרת נבחרות לאומיות כגון:
הטורניר האולימפי, גביע העולם בכדורסל ואליפות אירופה בכדורסל.

הכדורסל הישראלי מנוהל על ידי איגוד הכדורסל בישראל המונה 200 ליגות שונות ומעל
כ-2000 קבוצות בתוכן רשומים מעל כ-30,000 שחקנים פעילים. הכדורסל הישראלי כולל
ליגות ילדים, נוער ומבוגרים, לנשים ולגברים, כשהליגות החשובות ביותר הן ליגת העל
לגברים, וליגת העל לנשים. ליגת העל לגברים ולנשים מנוהלת על ידי ארגון הנקרא מנהלת
ליגת העל.

הכדורסל הישראלי מיוצג על ידי נבחרות ישראל ברמות הגילאים השונות החל מקטנים ונוער
ועד לנבחרות הבוגרות, לגברים ולנשים. ההישג הגדול ביותר של נבחרת הגברים של ישראל
הוא מקום שני באליפות אירופה 1979. בעשורים האחרונים הקבוצה החזקה ללא עוררין
בכדורסל הישראלי היא מכבי תל אביב שמחזיקה במרבית אליפויות הליגה וגביעי המדינה,
ואף זכתה 6 פעמים באליפות אירופה ופעם אחת בגביע הבין יבשתי.



https://he.wikipedia.org/wiki/%D7%9E%D7%9C%D7%97%D7%9E%D7%AA_%D7%94%D7%9E%D7%A4%D7%A8%D7%A5

מלחמת המפרץ, הידועה גם כמלחמת המפרץ הראשונה, כמבצע סופת מדבר, או כ-אם כל המלחמות
בפי מנהיג עיראק באותה תקופה, סדאם חוסיין, היא מלחמה שהתרחשה מ-2 באוגוסט 1990 ועד
28 בפברואר 1991 (מבצע סופה במדבר החל ב-17 בינואר 1991), ובמהלכה הוקמה, ברשות
האומות המאוחדות, קואליציה בראשות ארצות הברית בת 34 מדינות, שמטרתה הייתה שיחרור
כווית הכבושה.

לאחר הפלישה העיראקית לכווית וכיבוש המדינה, החלה מועצת הביטחון של האומות המאוחדות
בנקיטת סנקציות כלפי עיראק והציבה בפניה אולטימטום - נסיגה תוך ארבעה חודשים
מכווית, או שתשלמו מחיר כבד. משפג האולטימטום, פתחה קואליציה בת 34 מדינות, בראשות
ארצות הברית במבצע סופה במדבר שהחל במתקפה אווירית רחבת היקף, ולאחר מכן גם במהלך
קרקעי בן 100 שעות במהלכו שוחררה כווית.

יש הרואים במלחמת המפרץ, שבאה מיד עם תום המלחמה הקרה והתפרקות ברית המועצות,
ניסיון של ארצות הברית להציג סדר עולמי חדש בו היא מעצמת העל היחידה.

עם תום מלחמת איראן-עיראק הייתה עיראק מצויה מבחינת מעשית במצב של פשיטת רגל, כשהיא
חבה כספים רבים למספר מדינות ובעיקר לערב הסעודית ולכווית. עיראק ניסתה להפעיל
לחצים על המדינות אלו, אך נתקלה בסירוב. בנוסף לכך, עיראק האשימה את כווית על כך
שהיא חורגת מהמכסה שהוקצתה לה על ידי אופ"ק ומביאה לירידת מחירי הנפט, דבר שפוגע
בכלכלת עיראק, שהייתה במצב קשה מאוד לאחר מלחמת איראן-עיראק. העימותים בקשר להפקת
הנפט התחזקו ונהפכו ל"מלחמה כלכלית", בשל טענה עיראקית לפיה כווית מבצעת קדיחות
משופעות לתוך מאגרי נפט עיראקיים, תוך שימוש בטכנולוגיה מערבית, זאת במטרה לפגוע
בכלכלת עיראק ולהקשות על התאוששות כלכלתה.

בנוסף לסכסוך הכלכלי בין כווית לעיראק, נוספה גם הדרישה העיראקית לשליטה על כווית.
מיד לאחר הקמתה בשנת 1932, הודיעה הממשלה העיראקית כי כווית צריכה להיות חלק
מעיראק, ושאפילו הייתה חלק ממנה (כחלק ממחוז בצרה) במשך שנים תחת השלטון העות'ומאני
ועד הקמתה על ידי בריטניה לאחר מלחמת העולם הראשונה, ולפיכך כווית היא "יצירה
אימפריאליסטית בריטית". השושלת השולטת בכווית, משפחת אל-סבאח, חתמה עם בריטניה על
הסכם חסות בשנת 1899 שהעביר את כל ענייני החוץ של כווית אל בריטניה. בריטניה גם
שירטטה את קו הגבול בין המדינות, וזאת בכוונה תחילה על-מנת לצמצם כמה שאפשר את
הגישה העיראקית למפרץ הפרסי ובכך לצמצם את האיום של ממשלה העיראקית על כוחות
בריטיים באזור.

בתחילת חודש יולי בשנת 1990, עיראק איימה בפומבי על כווית בשימוש בכוח צבאי בתגובה
להתנהלות כווית בהפקת הנפט. ב-23 ביולי, ה-CIA דיווח כי עיראק הציבה 30,000 חיילים
בקרבת הגבול עם כווית, מה שגרם להצבת הצי האמריקאי בכוננות. ב-25 ביולי נפגש סדאם
חוסיין עם שגרירת ארצות הברית בעיראק, אפריל גלספי (אנגלית: April Glaspie) בבגדד.
לפי תמליל השיחה ביניהם, גלספי אמרה לשליט העיראקי כי "לארצות הברית אין עמדה בנוגע
לסכסוכים פנים ערביים". ב-31 ביולי, נכשלו השיחות בין עיראק לכווית בג'ידה.

ב-2 באוגוסט 1990, פתחה עיראק בפלישה לכווית. היא הנחיתה מכה מקדימה בדמות הפצצות
רבות על כווית סיטי, בירת כווית. את התקיפה העיקרית הובילו כוחות קומנדו שנפרסו
בעיר בעזרת מסוקים וסירות והשתלטו על חלקים בעיר, בעיקר מוסדות הקשורים לארמון
המלוכה וכלי תקשורת. בנוסף, כוחות צבא גדולים השתלטו על נמלי תעופה ובסיסים של חיל
האוויר הכוויתי. למרות פריסת הכוחות המוקדמת של הצבא העיראקי בקרבת הגבול המשותף,
הצבא הכוויתי נתפס לא מוכן. כמו גם נטען שהאמיר ברח מהמדינה. לאחר יומיים של לחימה
אינטנסיבית, חלקים מהצבא הכוויתי נרמסו על ידי הצבא העיראקי, בזמן שחלקים אחרים
ממנו ברחו אל ערב הסעודית. לאחר הניצחון של הצבא העיראקי, מינה סדאם חוסיין את בן
דודו, עלי חסן אל-מג'יד, למושל כווית, שכונתה "המחוז ה-19 של עיראק", כשחלקים ממנה
סופחו אל מחוז אל-בצרה.

ב-23 באוגוסט, הופיע סדאם חוסיין בערוץ הטלוויזיה הלאומי של עיראק, עם מספר בני
ערובה מערביים שסירב לשחרר. בווידאו, הוא טפח על גבו של ילד בריטי צעיר בשם סטיוארט
לוקווד, נגע בשיערו ושאל אותו, בעזרת המתרגם שלו, האם הוא מעוניין בחלב, והוסיף
"אני מקווה שהנוכחות שלכם פה לא תהיה להרבה זמן. הנוכחות שלכם פה, ובמקומות אחרים,
נועדה על מנת למנוע את אימת המלחמה".

בתוך מספר שעות מרגע הפלישה העיראקית לכווית, דרשו שגרירי כווית וארצות הברית באו"ם
התכנסות של מועצת הביטחון. בהתכנסות הועברה החלטה מספר 660, בה גונתה הפלישה
לכווית, ועיראק נדרשה להסיג את כל כוחותיה אל קו הגבול הבינלאומי. ב-3 באוגוסט
העבירה הליגה הערבית החלטה משלה, בה המדינות נקראו לפתור את הסכסוך במסגרת הליגה,
והזהירה מפני התערבות בינלאומית. ב-6 באוגוסט הועברה במועצת הביטחון החלטה מספר 661
שהטילה על עיראק סנקציות כלכליות.

אחת הדאגות העיקריות של המערב הייתה האיום המשמעותי שהיוותה עיראק לערב הסעודית.
בעקבות כיבוש כווית, הצבא העיראקי היה במרחק קצר משדות הנפט הסעודיים. שליטה על
שדות הנפט האלו, בנוסף למלאי הנפט הכוויתי והעיראקי, היו מעניקים לסדאם חוסיין את
השליטה על רוב מלאי הנפט בעולם.

עיראק כבר הייתה מצויה במספר סכסוכים עם ערב הסעודית. העיקרי שבהם היה חוב של 26
מיליארד דולר שהלוותה ערב הסעודית לעיראק במהלך מלחמתה עם איראן (ערב הסעודית תמכה
בעיראק בשל חשש מפני השפעה שלילית מאיראן על המיעוט השיעי הסעודי, שכן מרבית שדות
הנפט של ערב הסעודית נמצאים באזורים המאוכלסים על ידי קהילות שיעיות). לאחר המלחמה,
הרגיש סדאם שהוא אינו צריך לשלם את חובותיו לערב הסעודית שכן הוא עזר לה בבלימת
איראן.

מיד לאחר כיבוש כווית, החל סדאם חוסיין לתקוף מילולית את ערב הסעודית. הוא טען שערב
הסעודית הנתמכת על ידי ארצות הברית אינה מדינה לגיטימית ואינה ראויה להגן על הערים
הקדושות לאסלאם: מכה ואל-מדינה. הוא נהג לשלב ביטויים של קבוצות איסלמיות שלחמו
באפגניסטן כנגד ברית המועצות ועם הרטוריקה ששימשה את איראן נגד ערב הסעודית. בשל
החשש מתקיפה עיראקית על ערב הסעודית, הודיע נשיא ארצות הברית, ג'ורג' בוש, כשהוא
פועל על פי דוקטרינת קרטר, על התחלת מבצע "הגנתי לחלוטין" על-מנת למנוע מעיראק
לפלוש אל ערב הסעודית, תחת השם "מבצע מגן במדבר".

מבצע מגן במדבר החל ב-7 באוגוסט 1990, כשנשלחו אל ערב הסעודית חיילים מהכוחות
המזוינים של ארצות הברית, גם בשל הודעת הנשיא בוש, וגם בשל בקשת שליט ערב הסעודית,
המלך פהד, לעזרה אמריקנית. ארצות הברית נטשה את רעיון המבצע ה"הגנתי לחלוטין" ב-8
באוגוסט 1990, לאחר שסדאם חוסיין סיפח חלקים מכווית אל מחוז בצרה וקבע כי היתר הם
המחוז ה-19 של עיראק. חיל הים האמריקני הציב באזור שתי קבוצות קרב ימיות שכללו את
נושאת המטוסים על שם דוויט אייזנהאואר, בנוסף לחיל האוויר האמריקני שהנחית בערב
הסעודית 48 מטוסי F-15 שהחלו בסיורים בשמי גבול ערב הסעודית-עיראק. מיד לאחר מכן,
נחתו בערב הסעודית כ-543,000 חיילים אמריקנים (מספר הכפול ממספר החיילים האמריקנים
שהשתתפו בפתיחת מלחמת עיראק השנייה).

סדרה של החלטות המתייחסות לפלישה העיראקית לכווית התקבלה על ידי ארגוני האומות
המאוחדות והליגה הערבית. ההחלטה החשובה ביותר הייתה החלטה מספר 678 של האו"ם, החלטה
שהציבה לעיראק אולטימטום להסיג את כל כוחותיה מכווית עד 15 בינואר 1991, ואישרה
"שימוש בכל האמצעים על-מנת לאכוף וליישם את החלטה 660".

שתי מדינות, גרמניה ויפן, סייעו כספית על ידי תרומות בסך 6.6 מיליארד דולר ו-10
מיליארד דולר בהתאמה.

ב-12 בינואר 1991, התקבלה החלטה בשני בתי הקונגרס של ארצות הברית שאישרה שימוש בכוח
על-מנת להסיג את עיראק משטחי כווית. ההחלטה עברה ברוב של 47–52 בסנאט, כאשר 10
דמוקרטים חצו את הקווים (ביניהם אל גור וג'וזף ליברמן) לעומת רק שני רפובליקנים
שעברו את הקווים. בבית הנבחרים עברה ההחלטה ברוב של 250 לעומת 183, כאשר 86
דמוקרטים חצו את הקווים לעומת שלושה רפובליקנים שחצו אותם. אלו היו ההפרשים הקטנים
ביותר בהצבעות על שימוש בכוח צבאי מאז מלחמת 1812. לאחר קבלת ההחלטה, עשו כן גם שאר
המדינות שהיו חברות בקואליציה בראשות ארצות הברית.

הן ארצות הברית והן ארגון האומות המאוחדות נתנו מספר הצדקות להתערבות בקונפליקט.
ההצדקה הראשונית הייתה האלימות שהציגה עיראק בפלישתה לכווית. ארצות הברית הצדיקה
התערבות בתמיכה בערב הסעודית שהייתה מדינת מפתח באספקת הנפט בעולם. במהלך נאום
מיוחד במושב הקונגרס האמריקני ב-11 בספטמבר 1990, אמר הנשיא האמריקני, ג'ורג' בוש:

הפנטגון טען כי תמונות לווין שמראות התעצמות של ריכוזי כוחות עיראקיים ליד גבול ערב
הסעודית הן המקור לטיעון האיום עליה. כתב עיתון ה"סיינט פיטרסברג טיימס" השיג מספר
תמונות לווין מסחריות של האזור, אך לא גילה יותר מאשר מדבר ריק ליד גבול ערב
הסעודית.

הצדקות נוספות להתערבות בינלאומית היו העבר הידוע של הפרות זכויות האדם על ידי
משטרו של סדאם חוסיין. עיראק הייתה גם ידועה באחזקת נשק כימי וביולוגי שהיו בשימוש
בזמן מלחמת איראן-עיראק ובמהלך טיהור אתני שביצע סדאם חוסיין באוכלוסיית הכורדים
בעיר חלבג'ה שבעיראק. עיראק גם ניסתה מספר פעמים לפתח ולהשיג נשק גרעיני, ניסיונות
שהופסקו בין היתר על ידי ישראל במבצע אופרה.

זמן קצר לאחר הפלישה לכווית, הוקמה עמותת "אזרחים למען כווית חופשית" בארצות הברית.
העמותה הייתה ידועה בפועלה למען שחרור כווית במספר דרכים, החל מפעולות במכללות וכלה
בפרסומים רחבי היקף של עדויות בפני בתי הקונגרס האמריקני. הפעילות המפורסמת ביותר
של העמותה הייתה כביכול-עדות של מי שנטען שהיו אחיות בבית חולים כוויתי. אלה שהעידו
על אלימות מצד חיילים עיראקיים שכללה השלכת תינוקות מאינקובטורים והותרתם לגסוס על
הרצפה.

"עדות האחיות" היטתה עמדות בציבור ובקונגרס לטובת התערבות במלחמה. בין היתר אמרו
שישה סנאטורים כי העדות הספיקה להם על-מנת לאשר שימוש בכוח צבאי. הנשיא האמריקני,
ג'ורג' בוש, נהג לחזור על העדות ועל השוואת פעולות העיראקים לפעולות הנאצים. כשנה
לאחר המלחמה הובררה הטענה כשקר, וכי העדות לא היו אחיות, ואחת מהן, שזוהתה רק בשמה
הפרטי נאיִירה (בערבית نيره, באנגלית Nayirah), הייתה לאמיתו של דבר נאיירה א-סבאח
(نيره الصباح), בתו של שגריר כווית בארצות הברית סעוד נאסר א-סעוד א-סבאח, שכלל לא
חיה בכווית במהלך הפלישה העיראקית אליה. השניים אף משתייכים לשושלת א-סבאח המושלת
בכווית.

באותו הזמן, עיראק ביצעה מספר פשעי מלחמה מתועדים היטב, כמו הוצאה להורג של שלושה
אחים על ידי מספר חיילים עיראקיים, הנחתם בערימה ברחוב, ונטישתם להירקב שם.

מועד האולטימטום של החלטה מספר 678 חלף, ובבוקר 17 בינואר 1991, החל מבצע סופה
במדבר, במתקפה אווירית רחבת היקף על עיראק. במהלך היממה הראשונה הוטלו יותר מ-2,000
טון פצצות במהלך קרוב ל-2,000 גיחות אוויריות היוצאות משדות תעופה בערב הסעודית
ומנושאות מטוסים במפרץ הפרסי. השלב הראשון של המתקפה היה השמדת חיל האוויר העיראקי
ומתקני הנ"מ שלו, בשלב זו שימשו מטוסי הF117 החמקנים תפקיד מפתח ופגעו במטרות
עיקריות של מערך הנ"מ העיראקי. השלב השני של המתקפה היה השמדת מתקני פיקוד ותקשורת
צבאיים. ציפיות הקואליציה היו שההתנגדות העיראקית תקרוס יחד עם שלילת הפיקוד
והשליטה.

השלב השלישי של המתקפה, והגדול בה, כלל מטרות בכל רחבי עיראק וכווית, בעיקר טילי
סקאד ומשגריהם, מתקני תעשיות נשק והכוח הימי של עיראק. קרוב לשליש מהכוח האווירי
בשלב זה הוקדש לתקיפת הסקאדים, מטרה קשה בשל הקושי באיתור הסקאדים שהיו מותקנים,
בין היתר, על משאיות. על-מנת לסייע לתקיפת הסקאדים על ידי חילות האוויר, נשלחו מספר
צוותים של יחידות מיוחדות בניסיון לאתר משגרים בחלקה המערבי של עיראק.

הגנת הנ"מ העיראקית שהייתה מבוססת על סוללות טילי קרקע-אוויר, טילי כתף ותותחים,
הייתה לא יעילה בצורה מפתיעה. בסך הכל איבדו צבאות הקואליציה כ-75 כלי טיס
ב-100,000 גיחות, כשניים מתוכם במהלך קרבות אוויר, בנוסף לעוד מספר מטוסים שניזוקו
במהלך קרבות אוויר עם חיל האוויר העיראקי.

בסך-הכל ביצעו כוחות האוויר של צבאות הקואליציה יותר מ-100 אלף גיחות במהלך המערכה
האווירית, והטילו מעל ל-88,500 טון של פצצות, בהן גם סוגים חדשים של פצצות חכמות.
על המערכה האווירית פיקד לוטננט גנרל צ'אק הורנר מחיל האוויר של ארצות הברית, אשר
קודם מהפיקוד המרכזי האמריקאי (CENTCOM) ושימש לזמן קצר כמפקד העליון של כוחות
הקואליציה, בזמן שגנרל שוורצקופף היה עדיין על אדמת ארצות הברית.

במהלך המלחמה, הפעילו האמריקאים כ-450 מסוקי קרב מדגמי אפאצ'י וקוברה בהצלחה מרובה.
לדוגמה, בלילה הראשון של המערכה, מסוקי קרב אמריקאיים חדרו לעומק עיראק, מתחת לגובה
הגילוי של מערך ההתרעה האווירית העיראקי, ומבלי שהתגלו השמידו מטרות בעזרת טילי
הלפייר, ולמעשה, מסוקי הקרב ומטוסי ה-F-117 נייטהוק החמקנים פתחו נתיבי טיסה בטוחים
למטוסי הקרב של הקואליציה. במהלך ששת השבועות של המערכה האווירית, הופעלו מסוקי
הקרב בפשיטות רבות והצליחו ברוב המקרים כנגד הכוחות העיראקיים.

במקרים רבים, נעו מסוקי הקרב לפני הכוחות הקרקעיים, ו"ניקו" להם את הדרך. לדוגמה,
טייסי מסוקי הקרב שהוקצו לדיוויזיה הממוכנת 24, טענו כי השמידו 102 כלים משוריינים
עיראקיים. מפקד דיוויזיה זו זקף לזכותם של מסוקי הקרב את המהירות והקלות שבה הבקיעו
כוחותיו אל העורף העיראקי. במערכה היבשתית הופל רק מסוק אפאצ'י אחד, ותורת הלחימה
שפותחה למסוקי הקרב לאחר מלחמת וייטנאם, הוכחה כמוצלחת ויעילה.

ב-17 בינואר 1991 פתחו ארצות הברית וכוחות הקואליציה במבצע "סופה במדבר". בין
היעדים הראשונים שהותקפו היו משגרי טילי הקרקע-קרקע הנייחים במערב עיראק. לאחר
תקיפת מטרות אלו, רווחה ההנחה בוושינגטון ובסעודיה כי איום הטילים הוסר.

פחות מ-24 שעות לאחר מכן התמונה השתנתה. סקאדים (כונו בעיראק "אל חוסיין" לאחר
ששודרגו על ידי ג'ראלד בול), החלו לפגוע בישראל ובסעודיה. כל הטילים שוגרו ממשגרים
ניידים. המשגרים הנייחים, כך התברר, היו לא יותר מאשר אמצעי הונאה.

הנזק של פגיעת הטילים בגוש דן ובחיפה אמנם לא היה גדול, אבל החשש הגדול בוושינגטון
מפני תקיפה ישראלית הולכת וקרבה, בישראל גם הייתה תוכנית לכיבוש מערב עיראק, והלחץ
על ארצות הברית הלך וגדל. ראשי הממשל האמריקאי מיהרו ליצור קשר טלפוני עם עמיתיהם
בישראל ולהבטיח כי ארצות הברית עושה כל שביכולתה כדי לעצור את הסקאדים. בפועל,
התמונה הייתה שונה.

בוושינגטון רווחה הדעה, כי גנרל שוורצקופף ואנשיו לא עושים די כדי להתמודד עם
הסקאדים. כאשר דיק צ'ייני (מזכיר ההגנה) וקולין פאוול, יושב ראש המטות המשולבים,
עברו על הדו"חות שהגיעו מסעודיה, הם הבחינו כי מעט מאוד משאבים וגיחות מופנים לטובת
הניסיון לאתר ולהשמיד את משגרי הטק"ק הניידים של עיראק. כאשר גילו השניים את
הנתונים, סופר כי הראשון זעם ואמר כי "המשימה בעדיפות הראשונה היא לשמור על ישראל
מחוץ למלחמה". פאוול דאג להעביר את רוח הדברים לשוורצקופף והדגיש כי הדרישה של
מזכיר ההגנה היא להפנות יותר משאבים וגיחות של מטוסי תקיפה לטובת ציד הסקאדים.

לאור הדרישות מהחלונות הגבוהים בוושינגטון לעצור את ירי הסקאדים, נאלץ שוורצקופף
באי רצון להפנות משאבים רבים לשם ביצוע המשימה.

רבע מגיחות התקיפה של מטוסי התקיפה F-15E, רבע מגיחות התקיפה של מטוסי ה-F-16
המצוידים במערכת לנטירן להכוונת חימוש מונחה, שמינית מהגיחות של מפציצי ה-F-111,
שבעה אחוזים מהגיחות של מטוסי הסיוע הקרוב, A-10, ועוד מספר גיחות רב של מטוסים
אחרים - הוקצו לטובת איתור והשמדת משגרי הסקאד. בוצעו כ-750 גיחות נגד מקומות מסתור
אפשריים, 450 גיחות נגד מתקני ייצור ותשתית, 215 גיחות כנגד משגרים ניידים, עשרות
פשיטות חשאיות מוטסות על ידי 15 צוותי קומנדו אמריקאים וארבעה צוותי קומנדו של
יחידת SAS הבריטית. יותר מ-500 לוחמי קומנדו מקרב שני הצבאות, השתתפו במאמצים
לאיתור המשגרים וקרוב ל-20 מהם נהרגו.

המשאבים הרבים שהופנו, ובראשם, הקצאת מטוסי תקיפה איכותיים למשימה, לא פתרו את
הבעיה. מטוסי התקיפה, לא הצליחו לאתר את המשגרים הניידים, שהיו אלו שבפועל ששיגרו
את הטילים והוסוו היטב. בנוסף לכך, היו מפוזרים במערב עיראק עשרות משגרי דמה באיכות
גבוהה מאוד. כמו גם העובדה כי 80% מהשיגורים התבצעו בחשיכה, הפכו את המשימה לכמעט
בלתי אפשרית. כאשר הצליחו מטוסי התקיפה לאתר מטרות על סמך חתימת החום שלהם, בעזרת
מערכות דימות תרמי דוגמת הלנטירן, לא הצליחו לזהות הטייסים אם מדובר במשגר אמיתי,
או במשגר דמה. במרבית המקרים שבהם דיווחו הטייסים על פגיעה במשגרים, התגלו המטרות
מאוחר יותר כמשאיות גדולות או מכליות דלק, אשר להן חתימת חום דומה.

למרות המאמצים הרבים והמשאבים הרבים שהושקעו, הקואליציה נחלה כישלון חרוץ בסוגיה
זו. ועד סוף המלחמה שוגרו 39 טילים לעבר ישראל ו46 טילים לעבר סעודיה, אך אף משגר
נייד לא הושמד במלחמה. מספר שנים לאחר מכן, מפקד חיל האוויר האמריקאי במלחמת המפרץ,
הגדיר את ההתמודדות עם הסקאדים ככישלון הגדול ביותר שלו.

ב-29 בינואר, לאחר ניסיונות רבים של סדאם חוסיין לגרום לעימות יבשתי בין הצבא
העיראקי לבין צבאות הקואליציה, יצאו מדרום כווית כוחות עיראקיים שכללו את
הדיוויזיות הממוכנות ה-1 וה-5 יחד עם הדיוויזיה המשוריינת ה-3 למתקפה על עיר החוף
הסעודית חפג'י במטרה לכבוש אותה. מרבית הכוחות העיראקיים, שנפגעו קודם לכן מתקיפות
אוויריות מרובות של צבאות הקואליציה, נהדפו על ידי כוחות מסיירת חיל הנחתים. עם
זאת, כוח עיראקי קטן של רגלים ושריון הצליח להגיע אל העיר חפג'י ולכבוש אותה. בחמש
אחר הצהריים של ה-30 בינואר. יצאו שני גדודים סעודיים מחיל המשמר הלאומי יחד עם שתי
פלוגות קטריות, בסיוע של כוחות אוויר וארטילריה אמריקאים, למתקפה על העיר על-מנת
לכבוש אותה חזרה. הגל השני של כוחות הקואליציה תקף את העיראקים ב-8:30 בבוקר ה-31
בינואר. הגדוד ה-8 של החטיבה הסעודית היה אמור להתפרס בעיר עד לשעה 10:00, בעוד
שהגדוד -5 תקף טור של טנקים עיראקיים מצפון לעיר. בקרב נהרסו כ-13 טנקים ונגמ"שים
עיראקיים, 6 כלי רכב נוספים נשבו יחד עם 116 חיילים עיראקיים. לסעודים היו שני
הרוגים ושני פצועים. הגדוד ה-8 תקף את העיר מצפון המזרח, וחבר לגדוד ה-7. בעוד
הגדוד ה-8 כבש את החלק הדרומי של העיר ונותר בה, נסוג הגדוד ה-7 לנוח ולהתחמש ושב
לקרב בשעה 18:30. במהלך הקרב שלחו העירקים כוח ימי כתגבורת, אולם זה זוהה בידי
האמריקאים בים הפתוח והושמד ברובו. במהלך כל הקרב ניתן חיפוי אווירי מסיבי לכוחות
הסעודים והקטארים. ב-1 בפברואר הסתיים הקרב בשחרור העיר ושארית הכוח העירקי נכנעה.
בסופו של דבר, נהרגו כ-25 אמריקנים (11 מהם מאש ידידותית, 14 מהם בהתרסקות מטוס
הרקולס מסוג AC-130, שהופל מאש עיראקית), ו-18 חיילים סעודיים וקטארים. בצד העיראקי
נהרגו בין 60 ל-300 חיילים, 400 נשבו, ו-80 כלי רכב משוריינים הוצאו מכלל שימוש.

בתחילה, עם כיבוש חפג'י על ידי עיראק, העיראקים עשו שימוש תעמולתי בניצחונם
וב"גירוש אמריקנים מטריטוריה ערבית". בשביל רבים בעולם הערבי, הניצחון אכן היה של
הצבא העיראקי, וסדאם חוסיין ניסה לנצל אותו כמה שרק אפשר לצרכים פוליטיים. לעומת
זאת, עם הכיבוש החוזר של העיר על ידי צבאות הקואליציה, גבר אמון הכוחות האמריקניים
בצבאות ערב הסעודית וקטאר, יחד עם התחושה שהכוח העיראקי העומד בפני צבאות הקואליציה
במקרה של פעולה קרקעית הוא "כוח חלול", שכן הקרב היווה מעין הדגמה לכושר ההתנגדות
הצפויה. הכיבוש החוזר של העיר גם שימש לצורכי תעמולה עבור ערב הסעודית. למרות
ההישגים בקרב, הפעולה הקרקעית של הקואליציה החלה רק ב-24 בפברואר, וארכה כ-48 שעות
בלבד.

ב-22 בפברואר 1991, עיראק הסכימה להצעת ברית המועצות להסכם הפסקת אש. ההצעה כללה את
נסיגת הכוחות העיראקיים מכווית אל העמדות טרם הפלישה אליה בתוך 6 שבועות, בעקבותיה
תבוא הפסקת אש מלאה בין הצדדים, כשעל כל מהלך הנסיגה מפקחת ומשגיחה מועצת הביטחון
של האו"ם. הקואליציה דחתה את ההצעה, אך הוסיפה כי כוחות עיראקיים שיסוגו מכווית לא
יותקפו. בתוך כך, ניתן גם אולטימטום לכוחות העיראקיים לסגת מכווית בתוך 24 שעות.

ב-23 בפברואר החלה הפלישה אל עיראק דרך ערב הסעודית. הקורפוס השביעי של צבא ארצות
הברית, בהובלת גדוד הפרשים המשוריינים האמריקני השני פלשו אל האזורים המערביים
לכווית, הקורפוס המוטס ה-17 של צבא ארצות הברית פלש אל המדבר הלא מוגן בדרום עיראק,
מערבית לאזור הפלישה של הקורפוס השביעי, בהובלת גדוד הפרשים המשוריינים האמריקני
השלישי ודיוויזת החי"ר הממוכן ה-24, כשעליהם מגנה דיוויזת השריון הקל ה-6 של צבא
צרפת שהחלה בתפיסת עמדות חוסמות כאמצעי הגנה מפני מתקפה עיראקית. במהלך תפיסת
העמדות, נלחמה דיוויזת השריון הקל ה-6 בדיוויזית החי"ר ה-45 של צבא עיראק, כשהיא
שובה חיילים עיראקיים רבים במחיר נפגעים מעטים.

הדיוויזיית החי"ר ממוכן ה-24, בפיקוד גנרל בארי מקאפרי, ביצעה תמרון איגוף שמאלי בן
370 קילומטרים אל תוך עיראק. הכוחות שבפיקודו השמידו 300 טנקים, 300 תותחים, 1200
משאיות, 25 כלי טיס, ושבו 5,000 חיילים עיראקיים. כל זאת תוך ספיגת אבידות מעטות
ביותר. ההתקדמות המהירה של כוחות הקואליציה הפתיעה רבים, אפילו מבין מפקדי כוחות
הקואליציה עצמה. תוך פחות מ-100 שעות, הצבא העיראקי, ששוער כאחד הצבאות הגדולים
בעולם, הובס והחל בנסיגה מכווית.

במהלך הלילה שקדם לפלישה אל כווית הכבושה, ליל 23 בפברואר 1991, בוצעו תקיפות רבות
על ידי כוחות אווירים וימיים, בתור פעולת הסחה שתגרום לכוחות העיראקיים להאמין
שמתקפת הקואליציה העיקרית תהיה במרכז כווית. ב-23 בפברואר פלשו אל כווית כוחות
אמריקניים שכללו את דיוויזיות הנחתים הראשונה והשנייה יחד עם דיוויזית החי"ר הממוכן
הראשונה, כשמטרתם היא כווית סיטי, בירת כווית, בניגוד לציפיות העיראקים. הכוחות
האמריקניים פלשו אל העיר וכבשו בתוך שעות מעטות את התעלות והמכשולים העיראקיים
שמוקמו בעיר והיו מתוכננים היטב, אך ללא הגנה מספקת. במהלך הקרב נתקלו הכוחות
האמריקניים בכוחות קטנים של שריון עיראקי שכותרו במהרה ולא היוו איום ממשי. לאחר
הפלישה האמריקנית הראשונית אל כווית, תקפו כוחות כווויתים גדולים את כווית סיטי
ושחררו אותה לאחר שהתגברו על התנגדות עיראקית קלה, במחיר של הרוג אחד ופגיעה אחת
בכלי טיס. מרבית הכוחות העיראקיים העדיפו להיכנע על-פני לחימה.

ב-26 בפברואר החלו כוחות עיראקיים לסגת מכווית, תוך-כדי הבערת בארות הנפט בשטחה.
במהלך הנסיגה, הופצצה בצורה נרחבת שיירת כוחות עיראקיים נסוגים על הכביש המהיר של
כווית-עיראק, בתקרית שנודעה כאוטוסטרדת המוות. בתקרית נהרגו מאות חיילים עיראקיים.
כוחות הקואליציה המשיכו לדחוף את הכוחות העיראקיים עמוק אל תוך שטח עיראק, כך שלפני
הסגת כוחות הקואליציה הם היו במרחק של כ-240 ק"מ בלבד מבגדד.

על אף שבתקשורת נהגו לאמוד את הצבא העיראקי כאחד מהצבאות הגדולים בעולם, ואף לנקוב
במספרים של בין 545,000 ל-600,000 חיילים אותם היו אמורים לפגוש צבאות הקואליציה,
היום נוטים חוקרים לטעון שהמספרים הללו הופרזו וכללו גם מספרים משוערים של חיילים
זמניים וחיילי סיוע. [דרושה הבהרה] מרבית החיילים שבאמת פגשו בצבאות הקואליציה, היו
למעשה צעירים חסרי מוטיבציה, שעברו אימונים עלובים ושלחמו על פי תורת לחימה
סובייטית מיושנת אל מול תורת הלחימה המערבית והמודרנית. בנוסף לכך, בתחילת המלחמה
פרס צבא טורקיה כ-100,000 חיילים לאורך הגבול עם עיראק, דבר שגרם לפריסה נגדית של
חיילים עיראקים לאורך הגבול והעניק לצבאות הקואליציה שפלשו אל דרום עיראק עליונות
מספרית.

הצבא העיראקי היה צבא מיושן שהתבסס בעיקר על בנייתו ותהליכי הסטנדרטיזציה המהירים
שעבר במהלך מלחמת איראן-עיראק כשקנה נשק מסוחרי נשק רבים למטרות המלחמה. כוחות
השריון של הצבא היו מבוססים על טנקים סובייטים מגרסת T-55 ומגרסת ייצוא של T-72
שהיו חסרי כל ציוד טכנולוגי עדכני, כגון מערכות ראייה תרמית ואיכון לייזר. טנקים
אלו נאלצו להתמודד עם טנקים חדישים, בעלי יכולת איתור והשמדת טנק אויב ממרחק הגדול
פי שלושה מהמרחק ממנו יכול היה טנק עיראקי לאתר ולהשמיד טנק אויב, מצבאות
הקואליציה. כמו גם הסיוע האווירי הצמוד לכוחות, גרם לכך שלא פעם הושמדו כוחות
עיראקיים עוד לפני שפגשו כלל כוחות קרקעיים של הקואליציה. גם התקיפות האוויריות של
הקואליציה, פגעו קשות במרכזי הפיקוד והשליטה של הצבא העיראקי, דבר שהשפיע באופן
ניכר על תפקודו.

כישלון נוסף של העיראקים בהגנה על כווית סיטי נבע מהכישלון בתיעול העיר ללחימה
אורבנית, בה היה להם יתרון ראשוני על צבאות הקואליציה, דבר שהיה גורם לכמות נפגעים
בלתי מבוטלת אצל הכוחות התוקפים. לחימה אורבנית מוצלחת הייתה יכולה לבטל חלק נכבד
מהיתרונות הטכנולוגיים שהיו לצבאות הקואליציה.

לאחר הודעת הנשיא האמריקני, ג'ורג' בוש, על סיום המלחמה וגירוש הכוחות העיראקיים
מכווית, נפתחה ועידת שלום בשטחי עיראק הכבושים על ידי כוחות הקואליציה, בה ניהלו
שני הצדדים משא ומתן אינטנסיבי, ובסופו הושג הסכם הפסקת אש. בוועידה הושגה הסכמה
לפיה עיראק תוכל להשתמש במסוקים גם באזורים הכבושים עד צאת כוחות הקואליציה, כביכול
למטרות ממשלתיות, בשל התשתיות האזרחיות שנהרסו במהלך המלחמה. מיד לאחר מכן, מרבית
המסוקים וכוחות הצבא העיראקי הפחות פגועים, הופנו למטרת דיכוי המרד השיעי שפרץ
בדרום המדינה. המרידה השיעית עודדה על ידי ארצות הברית, בשידור רדיופוני של ארגון
ה-CIA ב-2 בפברואר 1991, שידור שנקרא "קול עיראק החופשית".

כמו כן, על עיראק היה לפרק את כל הפרויקטים הקשורים בפיתוח ושיגור נשק להשמדה
המונית, ופקחי האו"ם פיקחו על כך. בין השאר נהרס גם אב הטיפוס של פרויקט בבל, וחלקי
התותח הגדול הושמדו.

בצפון, מנהיגי המיעוט הכורדי הקשיבו להכרזה האמריקנית לפיה ארצות הברית תתמוך במרד,
והחלו במרד, מתוך כוונה לגרום להפיכה. אך לאחר שתמיכה אמריקנית מובטחת לא הגיעה,
החזיר הצבא העיראקי את הסדר לאזור, וריסק באכזריות את המרד הכורדי. מיליוני כורדים
הפכו לפליטים ועברו דרך הערים אל טורקיה ואיראן. בעקבות אירועים אלו, נקבעו שני
אזורים אסורים לטיסה על ידי הקואליציה, מדרום לקו הרוחב 32 ומצפון לקו הרוחב 36,
על-מנת לנסות לעזור למיעוטים על ידי ביטול העליונות האווירית העיראקית עליהם,
ולנסות לעודד מרידות חוזרות. בעקבות החלטה מספר 688 של האומות המאוחדות, מדינות
הקואליציה קיבלו את האישור להשתמש בכוח על-מנת לשמור על תוקף ההחלטה. ההחלטה הביאה
למעשה למתן עצמאות למיעוט הכורדי בצפון עיראק.

בכווית הושבה משפחת המלוכה לשלטון, וכ-400,000 איש שנחשדו כמשתפי פעולה של השלטון
העיראקי גורשו מהמדינה, ובהם כ-150,000 פלסטינים שרבים מהם היוו עורף כלכלי של
ארגון אש"ף, שבסופו של דבר נאלץ לקלוט רבים מהם בשטחי יהודה, שומרון, ועזה. ב-2005,
הממשלה החדשה שהוקמה אחרי הפלת משטרו של חוסיין, החליטה לשקם את היחסים ולשלוח
שגריר לכווית. האחרונה, שלא סלחה על המלחמה, סירבה בתוקף. אבל שר החוץ העיראקי לא
ויתר, והציע שגריר שהינו נקי לחלוטין מכל חשד שיתוף פעולה עם משטרו של חוסיין.
המדובר באחד מגדולי מתנגדיו, שרבים ממשפחתו וחבריו נרצחו בידי המשטר, בשם חמיד
אלשריפי. רק אז ניאותה כווית לשקם את היחסים.

ביקורת הוטחה בבוש על התנהלותו ועל העובדה שלא הורה על כיבוש בגדד והפלת שלטונו של
סדאם. להצדקת התנהלות בוש נטען בין היתר שהפלת שלטון סדאם הייתה גורמת לפירוק
הקואליציה, לנזקים פוליטיים לא הכרחיים ולנפגעים רבים. ב-1992, דיק צ'ייני, מזכיר
ההגנה האמריקני במהלך המלחמה, הציג גם הוא את תמיכתו באי-הפלת שלטון סדאם:

הממשלה העיראקית הודיעה עוד טרם הפלישה במקרה של מלחמה היא תתקיף את ישראל. מחשש
שישראל תותקף בנשק כימי, חולקו לתושביה ערכות מגן שכללו מסכות גז ומזרקי אטרופין.
כל משפחה התבקשה להכין בביתה חדר אטום, שבו תשהה בעת מתקפת טילים.

יממה לאחר פתיחת מבצע סופה במדבר, בלילה שבין 17 ל-18 בינואר 1991 הותקפה ישראל
בטילי קרקע־קרקע מסוג סקאד בעלי ראש נפץ קונבנציונלי, ששוגרו ממערב עיראק לעבר גוש
דן, מפרץ חיפה והנגב. התקפות אלה נמשכו עד תום המלחמה. 39 טילים נפלו בתחומי מדינת
ישראל ב-19 התקפות ומטרתם, מלבד פגיעה באוכלוסייה אזרחית, הייתה לגרור את ישראל
לתגובה צבאית שתבקיע סדקים ב'קואליציה' הגדולה בראשות ארצות הברית, שהייתה מורכבת
גם מצבאות ערב ועשויה להביא להתפרקותה. כמו כן, יש שהעריכו התקפות הטילים היו
בבחינת תגובה ראשונה של סדאם חוסיין למבצע אופרה על ידי ישראל בשנת 1981.

ארצות הברית הציבה בישראל סוללות פטריוט, שהיא מערכת טק"א שתוכננה נגד מטוסים
והוסבה ליירוט טילים. סוללות אלו לא הצליחו למנוע פגיעת טילי סקאד, בין היתר עקב
התפרקות חלק ניכר מהטילים (שהורכבו בעיראק מחלקי טילים אחרים) במהלך מעופם. במקרים
רבים, הפטריוט פגע בסקאד, אך לא הצליח לפוצץ אותו. בנוסף לכך, כישלון הירוט בעזרת
טילי הפטריוט התבטא בחלק מהמקרים גם בנפילתם באזורים עירוניים, ולנזק נוסף. עם זה,
טילי הסקאד גבו מספר קטן של קורבנות בנפש, שלושה הרוגים בלבד, אך הסבו נזק רב
ברכוש. מספר גדול פי כמה של מתים נגרם בעקבות השימוש במסכה, מהתקפי לב[דרוש מקור]
ומחנק - 95 הרוגים. לפי רישום אחר הוכרו 77 הרוגים במהלך המלחמה כחללי פעולות איבה.

החשש מפגיעה במאמץ המלחמתי הבינלאומי נגד עיראק והלחץ האמריקני, מנעו מישראל להגיב
כנגד התוקפנות העיראקית. מדיניות האיפוק שנקטה ממשלת ישראל הביאה לאהדה רבה ולתמיכה
בעולם הרחב. תגובה הפוכה הגיבה האוכלוסייה הפלסטינית בשטחי יהודה, שומרון וחבל עזה
שבהם התארגנו תהלוכות תמיכה ספונטניות בסדאם חוסיין ובמלחמה. רבים מהם הריעו על
גגות הבתים בזמן נפילות הטילים שנצפו לאחר כניסתם לאטמוספירה.

בנוסף לפגיעה הפיזית של התקפות הטילים, היו להתקפות השפעה מורלית גדולה על
האוכלוסייה שהייתה נתונה לחרדה, דבר שבא לידי בטוי בעזיבה של תושבים מהמרכז לנגב
ולגליל. ראש עיריית תל אביב-יפו, שלמה להט דאז, הצהיר: "מי שעורק מתל אביב עורק גם
מהמולדת", ודבריו עוררו ויכוח ציבורי. הבלבול שנגרם בלילה הראשון של נפילת הטילים,
היעדר התגובה של הממשלה, והימנעות ראשיה מפנייה לציבור הוסיפו גם הם לחרדה. בהיעדר
תגובה ממשלתית הציבור נאחז בדמויות אחרות, שהבולטת בהן היה דובר צה"ל תת אלוף נחמן
שי שנחשב ל"מרגיע הלאומי".

ישראל הפעילה לחץ גדול על ארצות הברית במטרה לעצור את שיגור הסקאדים לעבר ישראל,
וישראל תכננה מבצע כתגובה לכך, במסגרת המבצע, שכונה מבצע עקרב, המטרה הייתה כיבוש
מערב עיראק. לשם ביצוע מטרה זו, תוכנן להנחית כוחות במערב עיראק, בסדר גודל של
לפחות אוגדה, עם חמ"ל שישלוט בשטח על הנעשה. את הכוחות ילוו מסוקי קרב דוגמת הקוברה
והאפאצ'י, וכוחות הקרקע יסמנו מטרות למטוסי קרב שיטילו חימוש מתקדם. כמו כן, תוכנן
כי הכוחות ינועו ויחסמו צירים מרכזיים, וימנעו מהמשגרים להגיע לשטחים במערב עיראק,
מהם ניתן לשגר טילי סקאד לעבר ישראל. ישנן טענות כי התוכנית הוצגה לארצות הברית, אך
צבא ארצות הברית סירב לשתף פעולה. כמו כן, הפעילה ארצות הברית לחץ גדול של ראש
הממשלה שמיר שלא להגיב.

ממשלת ישראל בראשות יצחק שמיר התלבטה כיצד להגיב. לבסוף, לאור דרישתה התקיפה של
ארצות הברית, שחששה לשלום הקואליציה שהקימה שכללה מספר מדינות ערביות, החליטה ישראל
שלא להגיב כלל.

בימי המלחמה אוחדו שידורי הרדיו של גלי צה"ל וקול ישראל לאולפן משותף ששידר את
הדיווחים מהשטח ונעשה שימוש לראשונה ב"גל השקט".

במהלך המלחמה צורף מדי פעם ל"מעריב" מוסף לקוראי רוסית, שהיה מהדורה נסיונית לעיתון
"ורמיה", שהחל לראות אור כיומון עצמאי עם תום המלחמה.

לאחר המלחמה, פרסם משרד החוץ את הנזקים שגרמו 39 טילי הסקאד העיראקיים שנחתו בגוש
דן, הם הרסו 1,302 בתים, 6,142 דירות, 23 מבני ציבור, 200 חנויות ו־50 מכוניות.

למלחמה היו כמה השפעות צבאיות על ישראל. ראשית, תוכנן להגיב לתוקפנות העיראקית,
ובתקופת ממשלת רבין, תוכנן "מבצע אטד" להתנקשות בסדאם חוסיין, אך המבצע בוטל בעקבות
אסון צאלים ב'. כמו כן, הוחלט על רכישת 25 מטוסי תקיפה מדגם F15E בגרסה ישראלית
שנקראת F15I רעם שנקלטו בטייסת הפטישים. למטוסים אלו טווח פעולה גדול במיוחד, יכולת
נשיאת חימוש גבוהה (11 טון) ומערכות מתקדמות לתקיפה קרקעית. נוסף על כך, הוחלט על
השקעה בפרויקט החץ המיועד ליירוט טילים בליסטיים.

במישור האזרחי, הוחלט כי חובה על הקבלנים לבנות מרחב מוגן בכל דירה - ממ"ד, בשטח
פנימי של 9 מ"ר לפחות וקירותיו עשויים בטון מזוין. המרחב המוגן מתוכנן לספק הגנה
ליושביו מפני התקפות עם פצצות חומר נפץ מרסק (רגיל). הוא אף אטום לחדירתם של גזים
רעילים ובכך נותן מענה חלקי לתקיפות בלתי קונבציונליות. במרחבים המוגנים קיימת
אפשרות להתקין מסנני אוויר במקרה שהשהייה הנדרשת ארוכה או כשהמדובר בתקיפה
באמצעים ביולוגיים, כימיים או רדיואקטיביים.



https://he.wikipedia.org/wiki/%D7%9E%D7%95%D7%A8%D7%9E%D7%95%D7%A0%D7%99%D7%9D

כנסיית ישו המשיח של קדושי אחרית הימים, הידועה כאחת מתוך כנסיות המורמונים, היא
הכנסייה הגדולה ביותר ב"תנועת קדושי אחרית הימים", שהיא תנועה נוצרית הקוראת לחיפוש
וחידוש דרכיה המקוריות של הנצרות. יש הסבורים שכנסייה זו היא הכנסייה הלגיטימית
היחידה הראויה להיקרא "מורמונית", אך ישנם זרמים ותנועות אשר מתקיימים בנפרד מן
הגוף העיקרי.

חברי הכנסייה מכנים עצמם "נוצרים" אך אינם שייכים לנצרות האורתודוקסית, לנצרות
הקתולית או לנצרות הפרוטסטנטית. לדעת חבריה מהווה הכנסייה חזרה לכנסייה אותה ייסד
ישו. זרם הקרוי "פונדמנטליסטים מורמונים" פרש מהכנסייה ומקיים מנהגים קיצוניים אותם
נטשו זה מכבר חברי הזרם המרכזי, כגון פוליגמיה. יש נוצרים רבים שאינם רואים
במורמונים כנסייה נוצרית.

את הכנסייה ייסדו ג'וזף סמית וחמשת רעיו ב-6 באפריל 1830 בחברת 56 נשים וגברים בעיר
פאייט במדינת ניו יורק. לאחר רדיפת הכנסייה וגירוש מאמיניה ממיזורי, ולאחר רציחתו
של סמית' בידי המון במדינת אילינוי, החליף את סמית' בריגהם יאנג, שהוביל את
המורמונים למרכזם החדש במדינת יוטה. המאמינים המורמונים מרוכזים כיום גם בחלקים של
אריזונה, קליפורניה, נבדה, איידהו וויומינג.

בעולם חיים כיום מעל 12 מיליון מורמונים, מתוכם כחמישה מיליון וחצי בארצות הברית.
בספירה זו נכללים כל מי שעבר את טקס הטבילה, מבוגרים ובני נוער, כחבר בכנסייה, אף
אם אינו מחשיב עצמו עוד לחבר, וכן הערכה של מספר ילדי המורמונים בגילאים שמתחת ל-8.
כפי הנראה מספר המורמונים הבגירים בארצות הברית מגיע ל-2.8 מיליון. על פי נתוני
הכנסייה חיים 47% מן המורמונים בארצות הברית וקנדה, 17% באמריקה הלטינית, והיתר
פזורים ביתר מדינות העולם.

חברי הכנסייה מאמינים כי כנסייתם היא חידוש של הכנסייה שייסד ישו, ברוח הברית
החדשה. הם מאמינים כי לאחר צליבת ישו ומותם של השליחים, ולאור הרדיפות מהן סבלו
הנוצרים הראשונים באימפריה הרומית, שינתה הכנסייה את פניה. לדעתם הכנסייה קיבלה
דוקטרינות שמקורן בהלניזם ובפילוסופיה היוונית, ועד למאה הרביעית איבדה הכנסייה את
סמכותה לפעול בשם האל (סמכות שהמורמונים מכנים Priesthood - "כהונה"), ומנהיגיה סטו
מן הדוקטרינות המקוריות של ישו.

אנשי הכנסייה מאמינים כי באביב של 1820 התגלו האל ובנו ישו בפני נער בן 14 בשם
ג'וזף סמית', כמענה לתפילתו בה ביקש לדעת האם הכנסייה היא כנסיית אמת. הם ציוו עליו
לא להצטרף לכנסיות הקיימות, ולאחר מופעים אלוהיים נוספים הוכרז סמית כנביא הראשון
של הכנסייה המחודשת. מאורע זה נחשב על ידי המורמונים למחוללם של שורת מאורעות
שהובילו לחידוש הכנסייה המקורית של ישו ולחידוש "הכהונה", או הסמכות לפעול בשם האל.
עשר שנים לאחר מכן, לאחר שורה של התגלויות וחזיונות שלטענת המורמונים ניצפו על ידי
אחרים, הוכרזה הכנסייה של הקדושים ב-6 באפריל 1830 בעיר פאייט שבניו יורק.

סמית' ואוליבר קאודרי נחשבים לראשונים שקיבלו את "הכהונה" שאבדה זה מכבר מידי
דמויות מהעבר שקמו לתחייה, ושאחזו בכהונה במהלך חייהם, כגון יוחנן המטביל, פטרוס,
ואף אליהו הנביא. המורמונים סבורים כי חידוש הכהונה הוביל לחידוש הסמכות האלוהית
לבצע טקסים דתיים כדוגמת טבילה וטקסים אחרים.

חברי הכנסייה, כחברי זרמים אחרים השייכים לתנועת "קדושי אחרית הימים", מאמינים
בספרי קודש שאינם חלק מהספרים הקנוניים של כנסיות נוצריות אחרות. העיקרי בין ספרים
אלו הוא "ספר מורמון" שלפי האמונה המורמונית מתעד נביאים קדומים שחיו באמריקה ונחרט
על גבי לוחות זהב אשר תורגמו על ידי האל באמצעות האורים והתומים. אחד עשר עדים
העידו על מקוריותם האלוהית של הלוחות, הכלולים כיום במבוא ל"ספר מורמון". שמונה
עדים קיבלו לידיהם את הלוחות, ושלושה עדים ראו מלאך אשר הציג בפניהם את הלוחות
ושמעו את האל מצהיר על אמיתות האמור בהם. ספר יסודי נוסף באמונת אנשי הכנסייה הוא
"הדוקטרינה והדיברות" – היסטוריה של ההתגלויות האלוהיות לג'וזף סמית'. יש שכנוע רחב
בקרב חוקרים שאינם מורמונים כי הסיפור כולו הומצא במאה ה-19.

ב-1833 החלה העבודה להקים את המקדש המורמוני הראשון בעיר קירטלנד שבאוהיו. לאחר
שהתגלה סכסוך חריף בקרב המורמונים עקב כשלונה של אגודה דמוי-בנקאית בקירטלנד אותה
הקים סמית, החליט סמית לעזוב יחד עם נאמניו למדינת מיזורי. סמית הטיף למאמיניו שגן
העדן בתנ"ך נמצא במחוז ג'קסון במיזורי, וששם אף יופיע ישו כשיחזור עלי אדמות.
המתיישבים המורמונים החדשים במהרה המאיסו את עצמם על האוכלוסייה המקומית ונקלעו
למריבות חריפות עימם. ב-27 באוקטובר 1838 הוציא מושל מיזורי דאז, לילבורן בוגס, צו
הקורא להשמיד את המורמונים. המיליציה של מיזורי תקפה את מושבי המורמונים, וסמית
ומנהיגי קהילה אחרים נאסרו והועמדו למשפט, אך ב-1839 ברח סמית מכלאו למדינת אילינוי
הסמוכה. באילינוי הקים סמית עיירה בשם העברי "נאוו" (Nauvoo) בהשראת הפסוק "מה-נאוו
על-ההרים רגלי מבשר, משמיע שלום מבשר טוב - משמיע ישועה; אמר לציון, מלך אלהיך"
(ישעיהו נ"ב ז). גם שם הסתכסכו המורמונים עם שכניהם לאחר שמנהגיהם, הלכידות של
קהילותיהם, והטפותיהם הדתיות העלו את חמת השלטונות.

ב-25 ביוני 1844 נאלץ סמית להסגיר את עצמו שוב לשלטונות, הפעם בעיר קרתגו
שבאילינוי, שם הוצא נגדו צו מעצר בעוון בגידה. קודם לצו הכריז סמית על ממשל צבאי
בעיר נאוו והורה להשמיד בית דפוס בעיר שפרסם עיתון בגנותו של סמית אשר חשף את
העובדה שסמית היה נשוי למספר נשים. בנוסף הורה סמית לאנשיו להשמיד את כל עותקי
העיתון. יומיים לאחר שהסגיר את עצמו, ב-27 ביוני, הסתער המון בן 150 איש על המקום
בו סמית היה עצור, ורצח אותו ואת אחיו. בעת רציחתו של סמית מנתה הכנסייה המורמונית
כ-26,000 איש.

ב-1844 היה בריגהם יאנג נשיא "הקוורום של שנים עשר השליחים". לאחר שנרצח סמית, מונה
יאנג על ידי רוב המאמינים כנביא הבא ונשיא הכנסייה. יאנג ניצב בפני רדיפות נוספות
ולבסוף החליט כי אין לאנשי הדת עתיד במזרח ארצות הברית, וכי עליו להובילם לטריטוריה
חדשה במערב. בראש 16,000 איש חצה יאנג את נהר מיזורי ולאחר כשנתיים הגיע עם מאמיניו
אל אגם המלח הגדול באזור שהיה באותו הזמן חלק ממקסיקו (כיום צפון יוטה). יאנג
ואנשיו הקימו את העיר סולט לייק סיטי, תוך מאבק באקלים קשה ובסביבה עוינת.

לאחר התבססות המורמונים במערב, ניסו אנשיו של יאנג ללחוץ על נשיא ארצות הברית זכארי
טיילור להקים מדינה בשם "מדינת דזרט" (דבורת הדבש בלשון ספר מורמון). ההצעה הייתה
להקים את המדינה החדשה על שטחן של יוטה, נבדה, חלק ניכר מקליפורניה (לרבות המקום בו
מצויות כיום לוס אנג'לס וסן דייגו), אריזונה, קולורדו, ניו מקסיקו, איידהו ואורגון.
לבסוף החליט הקונגרס להקצות למורמונים טריטוריה (שמעמדה פחות ממעמד מדינה) ביוטה
(חלקה הצפוני של מדינת דזרט שביקשו להקים), והוא מינה את יאנג כמושלה.

אך הסכסוך עם הממשל בארצות הברית נמשך, וב-1857 הגיעו אל וושינגטון שמועות על מרידה
מורמונית. בתגובה החליט הממשל לשלוח כוח צבאי לדכא את "המרד". במתיחות שהשתררה
בטריטוריה בתקופה זו אירע מקרה חמור הידוע כ"טבח מאונטיין מדוז". כוח של מורמונים
מוסווים כאינדיאנים, בשיתוף פעולה עם מקומיים בני שבט הפאיוט, תקף וניסה לשדוד
קבוצת מהגרים מארקנסו שמנתה כ-120 איש ושעברה באזור בדרכה לקליפורניה. המהגרים
הפתיעו את מתקיפם בהתנגדותם העזה. המורמונים, שחששו שזהותם האמיתית התגלתה במשך
הקרבות שאירעו על פני מספר ימים, החליטו להרוג את כל חברי קבוצת המהגרים. המורמונים
שכנעו את הקבוצה להסדיר הסכם הפסקת אש, ולאחר שקנו את אמונם, טבחו המורמונים
במהגרים, למעט 17 ילדים קטנים אותם אימצו המורמונים לחיקם עד שנדרשו לשחררם כעבור
מספר חודשים לקרובי משפחותיהם. חלקה של המנהיגות המורמונית בטבח אינו ברור. מחד,
יאנג התסיס את האווירה כנגד זרים בתקופה שקדמה לטבח, ולא הביע התנגדות למעשי ביזה
כלפי אלו שראה כאויבי המורמונים. אך ככל הנראה יאנג סלד מהטבח עצמו, והוא שלח איגרת
לכוח בבקשה שירפו מהמהגרים, רק שזו הגיעה באיחור. לאחר הטבח, הכנסייה בהנהגתו של
יאנג ניסתה להסתיר את מעורבותם של מאמינים מורמונים בטבח, וטענה שהוא נעשה אך ורק
על ידי האינדיאנים. גם אחרי שנרגעו הרוחות כנגד הממשל האמריקאי, הטבח העיב על
היחסים בין הממשל והכנסייה המורמונית, וכמעט עשרים שנה לאחר הטבח הובא למשפט ג'ון
דויל לי, אחד ממנהיגי המורמונים שהשתתפו בטבח, הורשע והוצא להורג ביריה באתר הטבח.
הכנסייה המורמונית המשיכה לטעון שהוא פעל על דעת עצמו ואף נידתה אותו משורותיה, ורק
כעבור שנים הודתה הכנסייה שאכן היו אלו מורמונים שיזמו את הטבח.

עם הגעת צבא ארצות הברית לשטח הטריטוריה, נכנע יאנג ואיפשר את מינויו של אלפרד
קמינגס כמושל מטעם נשיא ארצות הברית. בשנים הבאות משלו ביוטה מושלים רבים לתקופות
קצרות, וכולם התלוננו על חוסר שיתוף פעולה מטעם האוכלוסייה, וכי הכוח האמיתי
בטריטוריה נותר בידי יאנג. יאנג לא ויתר על רצונו בהקמת מדינת דזרט, אך התפתחות
מסילות הברזל הביאה לאזור זרם של מהגרים שאינם מורמונים, והרעיון נזנח לבסוף.

המורמונים המשיכו לחיות את חייהם לפי דרכם, אך מנהג הפוליגמיה הביא לסכסוכים בלתי
פוסקים עם הממשלה, למאסרים, ולשלילת זכויות על פי חוק ממי שלא ידחה את הפוליגמיה,
עד שב-1890 הוציא נשיא הכנסייה וודרוף מניפסט המורה למאמיניו שלא לקיים את המנהג אם
חוקי מדינתם אוסרים על כך. ב-1896 קיבלה יוטה מעמד של מדינה בארצות הברית.

במאה העשרים הייתה התרחבות ניכרת של המורמונים והתבססותם. לאחר ביטול מנהג
הפוליגמיה הם הפכו לקהילה מוכרת ומוערכת. הנהגת ה"מעשרות" (תרומה של מעשר מהון
המאמינים לכנסייה) הביאה לכנסייה עושר וביססה אותה מבחינה כלכלית. ה"מעשר" הונהג על
ידי סמית', אך הפך למנהג עליו מקפידים חברי הקהילה רק בתקופת כהונתו של לורנצו
סנואו בשנות ה-90 של המאה ה-19.

כיום מונהגת הכנסייה על ידי הנשיא תומאס מ. מונסון הנעזר בידי שני יועצים ושנים עשר
שליחים.

על פי האמונה המורמונית הגיעו לאמריקה בני ישראל קדומים בראשות אדם בשם נפי עוד
בתקופת הנביא ירמיהו, בערך בשנת 600 לפנה"ס. ה"ישראלים" התרבו באמריקה והתחלקו לשני
שבטים - בני נפי ובני למן. ישו הנוצרי, לאחר צליבתו ותחייתו, הגיע לאמריקה, ביקר את
השבטים, צאצאי בני ישראל, והטיף להם את תורתו, בתוכן דומה לזה של הברית החדשה.
הנביא מורמון, תיעד את כל המתרחש, במאה החמישית לספירה. בנו, הנביא מורוני מספר על
ציוויליזציה קדומה בהרבה שהגיעה לאמריקה בתקופה שקדמה לסיפור מגדל בבל. על פי
האמונה המורמונית עד להגעתו של ישו לאמריקה ראו בני נפי חזיונות על חייו וצליבתו של
ישו.

במקור כונתה הכנסייה "כנסיית המשיח" כי מאמיניה האמינו שהם ממשיכים את דרכו המחודשת
של ישו. ארבע שנים לאחר מכן, בשנת 1834 התייחסו לכנסייה כ"כנסיית קדושי אחרית
הימים", כדי להבדילה מהכנסיות שהאמינו בברית החדשה בלבד. באפריל 1838 התקבע השם
"כנסיית ישו המשיח של קדושי אחרית הימים". ב-1851, כאשר התאגדה הכנסייה בארצות
הברית שונה השם הרשמי ל"הכנסייה של ישו המשיח של קדושי אחרית הימים".

הכנסייה ידועה גם כ-"Latter day saints" (בראשי תיבות - LDS), וכן בכינוי "הכנסייה
המורמונית", אך שם זה שייך למספר זרמים נוספים שהתפלגו מהזרם המורמוני העיקרי.
ב-2001 ביקשה הכנסייה ממאמיניה להתייחס אליה בשם "הכנסייה של ישו הנוצרי של קדושי
אחרית הימים" משום ששם זה נמסר לסמית מן האל בשנת 1838. הכינוי "מורמונים" משמש כשם
לכל הכנסיות הטוענות שמקור תורתן בתורתו של סמית. הכנסייה אינה מייחסת את הביטוי
"קדוש" רק לחברים בעלי תכונות נעלות אשר זכו להשראה אלוהית, כפי שמייחסות אותו
הכנסיות האחרות, אלא לכלל חבריה. התייחסות זו משקפת את האמונה שכל מי שנטבל לכנסייה
הוא קדוש, כפי שהאמינו, לטענת אנשי הכנסייה, הנוצרים הראשונים.

חברי הכנסייה מאמינים כי אמונה בישו היא הדרישה המרכזית לגאולה. לפי הנביא סמית
"העיקרים הבסיסיים של דתנו הם עדות השליחים והנביאים כי ישו מת, נקבר, קם לתחייה
ביום השלישי, ועלה לשמיים. כל שאר מרכיבי דתנו הם אך ספיח לאמונה זו". חברי הכנסייה
מפרשים את האמונה בישו כאמונה שהוא היה בנו של האל, ומשיח. אמונה זו כוללת שני
חלקים: ראשית כי כל החיים עלי אדמות נושעו ממותו ומכפרתו של ישו. ושנית שהישועה
מהחטא מושגת דרך חזרה בתשובה כנה המובילה לכפרת חטאים באמצעות החסד האלוהי,
ובאמצעות שמירת דרכו המקורית של ישו ומצוותיו. חברי הכנסייה מצווים לפתח את אמונתם
באמצעות למידת כתבי הקודש, תפילה, טקסים וציות למצוות האל. האמונה נחשבת כמעצבת את
האופי. חברי הכנסייה מתייחסים לאמונתם האישית כ"עדות".

חברי הכנסייה מאמינים בעקרון החזרה בתשובה, הכולל חרטה כנה או "צער אלוהי", כפרה
במידת האפשר, והימנעות מחטא. המפתח לתהליך החזרה בתשובה הוא הווידוי של האדם בפני
אלוהיו, בו הוא מבקש סליחה על חטאיו ומתחייב שלא לחזור על שגיאותיו. על חטאים כבדים
מתוודים בפני בישוף, המציע דרכים לכפרה ועידוד רוחני.

מנהג ייחודי ומעורר מחלוקת הוא "טבילת המתים". על פי הכנסייה אנשים שמתו ולא קיבלו
(או לא הייתה להם הזדמנות לקבל) את הדת המורמונית בחייהם, יוכלו לקבל את הדת לאחר
מותם, אך לשם כך עליהם לקבל את כל המצוות המוטלות על המאמין החי, לרבות הטבילה. לכן
נוהגים חברי הכנסייה להיטבל בשמם של מתים המקבלים עליהם, כביכול, את הדת המורמונית
(לא חייבת להיות הטבלה פיזית של הגופה עצמה). מנהג זה מסביר את עניינם הרב של בני
הדת המורמונית בגנאלוגיה, כדי למצוא את פרטיהם של מתים רבים ככל האפשר ולהטבילם לדת
המורמונית. הטבלה זו אין פירושה כי המת קיבל על עצמו את הדת המורמונית, אלא כי
ניתנת לו ההזדמנות לעשות כן אם יחפוץ בכך. המחקר הגנאלוגי המורמוני משמש כיום בסיס
מידע חשוב למחקר הגנאלוגי בעולם כולו, ובמיוחד ליהדות מזרח אירופה. רבים מהארכיונים
של מדינות מזרח אירופיות כפולין מצאו את דרכם ל"מרכזי לימוד המשפחה" המורמונים,
והרשומות הנשמרות שם קלות יותר לגישה ומצויות במצב טוב יותר מן הארכיונים המקוריים.

לאחר שהסתבר כי רבים מקורבנות השואה, וביניהם אנה פרנק הוטבלו לאחר מותם לדת
המורמונית, התעוררה מחלוקת ומחאת הקהילות היהודיות הובילה להתחייבות המורמונים
ב-1995 להפסיק לטבול קורבנות שואה, אלא אם כן יקבלו את רשותם המפורשת של קרוביהם
שנותרו בחיים. ב-2002 התברר כי למרות הוראות ברורות שקיבלו ממנהיגות הכנסייה, לא
חדלו חבריה מעיסוק זה. מרכז שמעון ויזנטל לחקר השואה הביע התנגדות לכך. מחקרים גילו
כי רבים מאלו שהוטבלו בשנים שמאז 1995 עלולים להיות קורבנות שואה. המחלוקת בדבר
השאלה האם אכן ממשיכים המורמונים בהטבלת קורבנות שואה עודנה עולה מדי לפעם.

על פי סמית תתחולל ביום הדין תחיית המתים בה יקומו המתים לתחייה בצורה אנושית
מושלמת, ויעמדו בפני האל כשהם זוכרים את חטאי העבר. תחייה זו תינתן לכל – לצדיקים
ולרשעים, אשר יעמדו בפני האל שישפוט אותם על חטאיהם.

חברי הכנסייה מאמינים כי החיים הם מבחן סיבולת מתמשך, ועבודת האל אינה חוויה דתית
חד-פעמית. עבודת האל כוללת צדקה, התפתחות רוחנית באמצעות לימוד והליכה לכנסייה,
התגברות על מכשולים אישיים, והמטרה היא להגיע לתכונות המיוחסות לאל - אהבה, חסד
ואמת.

הכמורה ניתנת לעתים לעמאים, ולכנסייה יש מסורת של כמרים שאינם מקבלים שכר וממשיכים
בעיסוקיהם הארציים בעודם מחזיקים במשרות כהונה. ב-1978 הכריז נשיא הכנסייה ספנסר ו.
קימבל כי זכה להתגלות אלוהית לפיה כל אדם הראוי לכך יוכל לקבל דרגת כהונה. לפני
התגלות זו לא יכלו אנשים ממוצא אפריקני לקבל משרות כהונה, אף על פי שהתקבלו כחברים
בכנסייה (אם כי אנשים כהי עור שאינם אפריקנים זכו לכך, אם התירה זאת ההתגלות
האלוהית).

הקנון המורמוני הוא פתוח, וניתן להוספה, תחת הדוקטרינה של "ההתגלות המתמדת". כיום
כולל הקנון את התנ"ך, "הברית החדשה", "ספר מורמון", "הדוקטרינה והדברות" ו"הפנינה
יקרת הערך". פרט לכך ישנם כתבים שלא זכו לקנוניזציה, כגון הכרזות נשיאי הכנסייה
לדורותיהם.

חברי הכנסייה הדוברים אנגלית משתמשים בתרגום המלך ג'יימס לתנ"ך. גם ג'וזף סמית טען
שתרגם את התנ"ך לאנגלית, אך סכסוך בדבר זכויות יוצרים בין פלגים שונים בכנסייה מונע
את השימוש בגרסה זו באופן נרחב. בנוסף, למרות שידוע שסמית למד את שפות המקור של
התנ"ך - עברית, ארמית ויוונית - הוא לא הגיע לרמת ידע שמאפשרת לו לעשות תירגום
בכוחות עצמו, ועל כן תירגום זה איננו "תירגום" במובן המקובל של המילה, כלומר הוא לא
העברה של התוכן המקורי של התנ"ך והברית החדשה משפות המקור לאנגלית, אלא תיקונים
לתרגום המלך ג'יימס שסמית קיבל בהתגלות אלוהית.

"הפנינה יקרת הערך" כוללת קטעים מ"תרגום ג'וזף סמית" לקטעים מספר בראשית וספר מתי,
וכן תרגום לפפירוס מצרי שנרכש על ידי סמית ב-1835, וטען כי איבדו לאחר מכן, אם כי
חלק ממנו שב ונתגלה ב-1967, המכונה "ספר אברהם" המתאר את מסעות אברהם אבינו במצרים,
וכן היסטוריה של הכנסייה שנכתבה על ידי סמית ב-1838 ומספר מכתבים שלו, המהווים
הצהרות בדבר אמונה ודוקטרינה כנסייתית.

התאולוגיה המורמונית קובעת כי האל, ישו ורוח הקודש הן שלוש ישויות נפרדות המרכיבות
ביחד את "האלוהות" (ויש להבחין זאת מן התאולוגיה הנוצרית של השילוש הקדוש לפיה הן
שלוש ישויות שהן ישות אחת במהותה). כל שלושת חברי "האלוהות" הם נצחיים ואלוהיים
באופן שווה, אך תפקידם ביקום שונה מעט. רוח הקודש היא רוח ללא גוף גשמי, האל וישו
הם בעלי גוף גשמי, ומושלם. על אף שהתאולוגיה המורמונית רואה את האב, הבן ורוח הקודש
כשלוש ישויות נפרדות, הן נחשבות ל"אל אחד" כמעט בכל מובן, ותכליתם היא אחת.

חברי "האלוהות" ניחנים בתכונות אותן מייחסת הנצרות לאל. האלוהות היא כל יכולה, כל
יודעת, טובה ומיטיבה, נצחית, בלתי ניתנת לשינוי, בת אלמוות, כלולה ביקום ואינה
נמצאת מחוץ לו. עם זאת המשמעות הניתנת לתכונות אלו שונה מזו של הנצרות. האל אינו
נחשב ל"בורא" העולם כי אם ל"מארגן" מכיוון שהמורמונים מאמינים כי החומר הוא נצחי,
והיה קיים תמיד, ולנצח יוסיף להתקיים. כך גם היות האל כל יכול אינה יכולה לפרוץ
מגבולות הלוגיקה, ומחוקי הפיזיקה.

חברי הכנסייה אינם משתמשים בסמל הצלב. הם מעדיפים להתמקד בחייו של ישו ולא במותו.
סמל המזוהה עם הכנסייה הוא המלאך "מורוני" האוחז בחצוצרה, המכריז על חידושה של
האמונה האמיתית עלי אדמות. פסל בדמות מלאך זה מוצב לעתים קרובות על המגדל הגבוה
ביותר במקדשי המורמונים. סמל נוסף הן האותיות CTR, ראשי תיבות של הביטוי האנגלי
"Choose The Right" – בחר בדרך הישר.

אנשים טובים מטבעם, אשר לא קיבלו את הדת המורמונית לא יעלו לממלכת האל, אלא יישארו
בממלכות האדמה. ממלכות אלו הן רבות תהילה, אך האל ובנו לא ישכנו בהן. ממלכות אלו
יינתנו לאנשים ששמרו בחייהם על עשרת הדברות.

כנסי תפילה שבועיים נערכים בבתי תפילה. טקס התפילה כולל סקרמנט, הדומה לאכילת לחם
הקודש בנצרות, אם כי המורמונים אינם מאמינים, כפי שמאמינים הקתולים כי לחם הקודש
הוא אכן בשרו ודמו של ישו הנוצרי בפועל ממש. בפגישה טיפוסית שרים המורמונים
מזמורים, המלווים בפסנתר או אורגן, ושומעים הרצאות מחברי קהילה אחרים. הנשים מגיעות
בשמלות או בחצאיות, והגברים לובשים חולצה לבנה ועניבה, אך אנשים מוזמנים לטקס בכל
לבוש שהוא. בית התפילה פעיל בכל ימות השבוע לפעילויות שונות, פרט ליום שני אותו
מקדישים המורמונים למשפחתם.

מנהגים אחרים המיוחסים למורמונים הם השמירה על דיאטה הנמנעת מאלכוהול, טבק, תה
וקפה, ואכילת מאכלים בריאים, אכילת בשר במתינות, מתן מעשר מהכנסתם לכנסייה, צניעות
בלבוש ובדיבור, הנהגת העדה על ידי הדיוטות, פגישות משפחתיות לתפילה בערבים, במיוחד
ביום שני. קעקועים ופירסינג (פרט לזוג עגילים באוזני הנשים) נאסרים. חברי הכנסייה
נדרשים להינשא ולהוליד ילדים, והמשפחה המורמונית היא גדולה מן הממוצע. פעילות מינית
מחוץ לנישואין נחשבת לחטא. המורמונים אינם מכירים בנישואים הומוסקסואליים. הכנסייה
מדגישה את התכונות המיוחסות לישו – צניעות, יושר, יושרה, ציות לחוק, חסידות ונאמנות
בחיי הנישואין. הכנסייה מדגישה את ערכי המשפחה, מתנגדת להפלות, פורנוגרפיה
והימורים.

חברי הכנסייה אינם נוהגים יותר באופן פוליגמי, ואלו שנמצא כי נישאו ליותר מאישה אחת
מוצאים אל מחוץ לעדה, אם כי בתחילת דרכה עודדה הכנסייה "נישואים מרובים". סמית',
יאנג ואחרים נישאו ליותר מאישה אחת בו-זמנית, עד שנוהג זה הוכרז רשמית כפסול
במניפסט שניתן בשנת 1890 על ידי הנשיא וילפורד וודראף, בו נקראו חברי העדה לציית
לחוקי מדינתם בנוגע לנישואין. ב-1904 ניתן מניפסט נוסף בו נדרשו חברי העדה שלא
להינשא ליותר מאישה אחת. על רקע איסורים אלה חל פילוג בתוך הכנסייה המורמונית,
וקבוצה של קיצוניים אשר המשיכו לדבוק בפוליגמיה פרשה ממנה.

חברי הכנסייה הם מיסיונרים פעילים, והם מן הדתות הפעילות ביותר בתחום זה. בסוף שנת
2004 פעלו כ-51,000 מיסיונרים במשרה מלאה מסביב לעולם (אך זאת, ללא כל תמורה).
עבודת המיסיון היא מצווה מוכרת של הכנסייה, ומזוהה עמה. המיסיונר נשלח על ידי
הכנסייה לאזור פעולה מסוים, למשך כשנתיים ועליו לפרנס את עצמו, תוך כדי שהוא לומד
את שפת המקום. המיסיונרים פעילים בסיוע הומניטרי, ומחקר גנאלוגי. על רקע זה קמה
התנגדות רבה בקרב גורמים דתיים יהודים במדינת ישראל עת רצו המורמונים להקים סניף של
אוניברסיטת בריגהם יאנג בירושלים. לבסוף הוקמה האוניברסיטה, על אף מחאות והפגנות,
והמורמונים מתחייבים שלא לערוך במסגרתה פעילות מיסיונרית. מבנה האוניברסיטה, על
קשתותיו ועמודיו, הוא כיום אחד המבנים החדשים היפים בירושלים. סמוך לאוניברסיטה
המורמונית, במורד לעמק יהושפט, נוסד גן לזכרו של אורסון הייד, השליח המורמוני
הראשון לאזורנו, ששהה בירושלים בשנות הארבעים של המאה ה-19 והטיף לשיבת עם ישראל
לארצו.

המורמונים מאמינים כי לכל אדם האפשרות ללמוד ולהתפתח. הכנסייה מדגישה את החינוך,
והקימה קולג'ים ואוניברסיטאות, לרבות האוניברסיטה המורמונית בירושלים. הכנסייה
מחייבת את חברי הכנסייה בני למעלה מ-12 להשתתף בפעילות לימודית ביום א'. לכנסייה
תוכנית מלגות והלוואות לצורכי לימודים בריבית נמוכה, המשמשת את חברי הקהילה ששבו
משליחות מיסיונרית וברצונם להשלים את לימודיהם.

פרסומים בעיתון "אריזונה רפבליק" בשנת 1991 ובטיים מגזין ובשנת 1997 טענו כי
הכנסייה היא הדת העשירה ביותר בארצות הברית, והכנסתה ממעשרות בלבד בשנת 1996 עלתה
כדי 5.2 מיליארד דולר. לכנסייה נכסי מקרקעין רבים, ועסקים רבים ששווים מוערך ביותר
מ-30 מיליארד דולר. אין דרך להעריך את עושרה המדויק של הכנסייה, מאחר שאינה נדרשת
על פי החוק לגלות את נתוניה הכספיים.

המורמונים קשורים קשר הדוק ליהדות. הם מאמינים כי הם מצאצאי 12 השבטים (וליתר דיוק
מצאצאי שבט יוסף), או כצאצאים ישירים או על ידי קבלה לשבט. המורמונים מאמינים כי
בקרבם קיימים כל 12 השבטים, וכי המדינה שבה קיימים הכי הרבה שבטים היא מונגוליה שבה
חסר רק שבט זבולון.

סמל המגן דוד משמש לעתים בכנסייה המורמונית ומסמל את קשריהם לבני ישראל וליהדות.
סמל זה מוצג באופן בולט באולם האספה הגדול של המורמונים בסולט לייק סיטי.

המורמונים הקימו בירושלים, סמוך להר הזיתים, שלוחה של אוניברסיטת בריגהם יאנג. הקמת
המוסדות המורמוניים בירושלים לוותה בזמנו בהתנגדות עזה של חוגים חרדיים ודתיים
שחששו מפעילות מיסיונרית נוצרית, ואושרה רק לאחר התחייבות הכנסייה שלא תעסוק בארץ
בהמרת דת.

נושא נוסף שמעכיר מדי פעם את היחסים בין היהודים והמורמונים הוא מנהגם לטבול
לכנסייתם יהודים שנפטרו, לרבות, אך לא רק, קרבנות שואה (ר' לעיל).

ביקורת קשה יותר נמתחת על מנהגיהם של המורמונים, ונטען כי המדובר ב"כת". נראה כי
חלק ממרכיבי ההגדרה הסוציולוגית המקובלת ל"כת" אינם מתאימים למורמונים, וכיום
המדובר בדת ממוסדת לכל דבר. יש המכנים את מדינת המורמונים ביוטה בשנות החמישים של
המאה התשע עשרה "תאוקרטיה". ביוטה כולה, ובסולט לייק סיטי, רוב האוכלוסייה שייכת
לדת המורמונית. יש המתלוננים על כי אורח החיים המורמוני הוא מסוגר, וכי מי שאינו
שייך לדת המורמונית לא ימצא את מקומו החברתי ביוטה ובאזורים בהם יש רוב למורמונים.

המורמונים זכו לדימויים שליליים בתחילת דרכם. סופרים כמארק טוויין וארתור קונאן
דויל (בספרו חקירה בשני) מתחו ביקורת על המורמונים וציירו אותם באור שלילי. התרבות
הפופולרית, בעיתונות, בספרות ובקולנוע נטתה לתיאור סנסציוני של המורמונים כאנשים
אכזריים ורודנים, אך תיאורים אלו הפכו להוגנים יותר ככל שהתבסס מעמד הדת המורמונית,
וככל שהתערו המורמונים באוכלוסייה הכללית, כאשר התפשטותה של ארצות הברית מערבה,
והתפתחות הטכנולוגיה, הוציאו אותם מבידודם במדבר. הפסקתה של הפוליגמיה בסוף המאה
ה-19 הביאה ליתר הרמוניה בין המורמונים ובין הממסד, ולדימוי טוב יותר של הקהילה
המורמונית בציבור. כיום עיקר הביקורת מחוגים יהודיים על המורמונים עוסק במנהג טבילת
המתים, הנתפס כחוסר רגישות של המורמונים כלפי קהילות דתיות אחרות, וכלפי אמונתם
הדתית של אחרים.



https://he.wikipedia.org/wiki/%D7%9E%D7%95%D7%A0%D7%93%D7%99%D7%90%D7%9C_2010

מונדיאל 2010 (אנגלית: FIFA World Cup South Africa‏ 2010) נערך בדרום אפריקה.
המונדיאל החל ב-11 ביוני 2010 והסתיים ב-11 ביולי. מונדיאל זה הוא סיום של משחקי
מוקדמות שהחלו באוגוסט 2007, שבהם שיחקו 204 נבחרות לאומיות מתוך 208 הנבחרות
החברות בפיפ"א. כתוצאה מכך השתווה המונדיאל לאולימפיאדת בייג'ינג ב-2008 מבחינת
מספר המדינות המשתתפות.

מונדיאל זה היה הראשון והיחיד עד כה שנערך ביבשת אפריקה, לאחר שדרום אפריקה גברה על
מרוקו ועל מצרים בהתמודדות על אירוח הטורניר. החלטה זו של פיפ"א הותירה את
קונפדרציית הכדורגל של אוקיאניה כקונפדרציית הכדורגל היחידה שלא אירחה את המונדיאל.
איטליה הייתה האלופה המכהנת, לאחר שזכתה במונדיאל 2006 שנערך בגרמניה. הגרלת משחקי
המונדיאל נערכה ב-4 בדצמבר 2009 בקייפטאון.

במשחק הגמר גברה ספרד על הולנד בתוצאה 1 - 0 משער של אנדרס אינייסטה בדקה ה-117,
וזכתה במונדיאל בפעם הראשונה בתולדותיה.

אפריקה נבחרה כמארחת של המונדיאל כחלק מהמדיניות של פיפ"א לתת את זכות האירוח
לקונפדרציות הכדורגל השונות, שאותה ביטלה באוקטובר 2007. חמש מדינות הגישו הצעות
לאירוח המונדיאל: מצרים, לוב ותוניסיה (אירוח משותף), מרוקו ודרום אפריקה. תוניסיה
משכה את הצעתה לאחר החלטתה של הוועדה המבצעת של פיפ"א לא לאפשר יותר אירוח משותף.
הוועדה החליטה גם לא לדון בהצעתה של לוב, מאחר שהיא לא עמדה יותר ברשימת
הקריטריונים שהותוו, ובין השאר כי הודיעה שלא תתיר לנבחרת ישראל להיכנס לשטחה אם זו
תעפיל למונדיאל. דרום אפריקה, שכשלה בהתמודדות על אירוח מונדיאל 2006 בנסיבות
שנויות במחלוקת, זכתה באירוח מונדיאל 2010 עם 14 קולות (מרוקו קיבלה 10 קולות
ומצרים אפס קולות), ולפיכך העפילה נבחרת דרום אפריקה באופן אוטומטי לטורניר כמארחת.

על פי הנהוג במונדיאלים האחרונים, אירחה דרום אפריקה את גביע הקונפדרציות בשנת
2009, שבו נטלו חלק שש הנבחרות שזכו באליפות הקונפדרציה היבשתית שלהן, נבחרת דרום
אפריקה המארחת ונבחרת איטליה שזכתה במונדיאל 2006 אך לא ביורו 2008. בטורניר זכתה
נבחרת ברזיל, שגברה 3 - 2 על נבחרת ארצות הברית במשחק הגמר.

נבחרת דרום אפריקה העפילה אוטומטית לטורניר מתוקף היותה המארחת. עם זאת, היא כן
השתתפה במוקדמות המונדיאל באפריקה, ששימשו גם כטורניר המוקדמות של גביע אפריקה
לאומות 2010, ובכך הייתה למארחת הראשונה מאז מונדיאל 1934 שהשתתפה בטורניר מקדים.
בדומה למונדיאל 2006, האלופה המכהנת לא קיבלה מקום אוטומטי, ונבחרת איטליה נאלצה
להשתתף במוקדמות. הגרלת המוקדמות לקראת המונדיאל נערכה בדרבן שבדרום אפריקה ב-25
בנובמבר 2007. במוקדמות המונדיאל התחרו 206 נבחרות לאומיות, מספר שיא, על 31
הכרטיסים הנותרים. המשחקים נערכו לפי הקונפדרציות השונות, שכל אחת מהן קיבלה מספר
שונה של מקומות בהתאם לרמת הנבחרות בתחומה. הנבחרות שסיימו במקום החמישי בדרום
אמריקה ובמקום הרביעי בצפון ומרכז אמריקה והקאריביים התמודדו על כרטיס נוסף. מנצחת
הבית של אוקיאניה התמודדה בפלייאוף מול הנבחרת שסיימה במקום החמישי בבית המוקדמות
של אסיה. החלוקה הסופית מפורטת בטבלה הבאה:

בנובמבר 2009 נערכו משחקי ההעפלה המכריעים בין צרפת ואירלנד, קוסטה ריקה
ואורוגוואי, מצרים ואלג'יריה, שהיו שנויים במחלוקת. במחצית השנייה של ההארכה במשחק
הפלייאוף בין צרפת לאירלנד נגע תיירי הנרי מצרפת בכדור המשחק בידו מבלי שהשופט שם
לב לכך, והצליח בסופו של דבר להביא להבקעת שער הניצחון ולהעפלת נבחרתו על חשבון
אירלנד. תקרית זו גרמה לוויכוח ציבורי נרחב בסוגיה כיצד אמורים לשפוט משחקים ברמות
אלה. פיפ"א דחתה את בקשתה של התאחדות הכדורגל של אירלנד לערוך משחק חוזר, ומאוחר
יותר דווח כי אירלנד ויתרה על בקשתה להיכלל במונדיאל כנבחרת ה-33. קוסטה ריקה
התלוננה ששער הניצחון נגדה הובקע מעמדת נבדל, והמשחק בין מצרים לאלג'יריה נערך בצל
מהומות אלימות של אוהדי שתי הנבחרות.

עשרה אצטדיונים, בתשע ערים שונות, נבחרו לארח את משחקי גביע העולם. חמישה מתוכם,
בבלומפונטיין, בפרטוריה, בפולוקוואנה ושניים ביוהנסבורג, הם אצטדיונים ותיקים
ששופצו ושודרגו רבות לקראת המשחקים. חמישה אחרים, בקייפטאון, בדרבן, בפורט אליזבת,
בנלספרייט וברסטנבורג, הם אצטדיונים חדשים שנבנו במיוחד לקראת המונדיאל בדרום
אפריקה. אצטדיונים אלו ארחו בסך הכל 64 משחקים במסגרת טורניר המונדיאל. שני חצאי
הגמר נערכו באצטדיונים של קייפטאון ודרבן ומשחק הגמר נערך באצטדיון סוקר סיטי
ביוהנסבורג.

מבנה משחקי הגמר של מונדיאל 2010 זהה לזה של המונדיאל הקודם. התחרות מחולקת לשני
שלבים: שלב הבתים ושלב הנוק אאוט.

לשלב הנוק אאוט מבנה שונה. בשלב שמינית הגמר משחקת הנבחרת אשר סיימה במקום ראשון
בבית א' נגד זאת אשר סיימה במקום שני בבית ב', וההיפך (שנייה בבית א' נגד ראשונה
בבית ב'), ובאופן דומה עבור הבתים האחרים. הנבחרת המפסידה במשחק מודחת מהמשך
הטורניר, והמנצחת מעפילה לרבע הגמר. במקרה ומתרחש תיקו ניתנת הארכה בת 30 דקות, ואם
גם בסופה התוצאה עדיין תיקו המשחק מוכרע באמצעות דו-קרב פנדלים. מנצחת המשחק הראשון
של שמינית הגמר מתמודדת מול מנצחת המשחק השני, וכן הלאה לשאר המשחקים. ארבע המנצחות
בשלב זה מעפילות לשלב חצי הגמר באופן דומה. הנבחרות שהפסידו בחצי הגמר מתמודדות
במשחק נוסף על המקום השלישי, והמנצחות מעפילות למשחק הגמר שבסיומו נקבעות האלופה
וסגניתה.

הוועדה המארגנת של פיפ"א אישרה את הליכי הגרלת בתי המונדיאל ב-2 בדצמבר 2009. קביעת
ראשי הבתים התבססה על הדירוג העולמי של פיפ"א לשנת 2009, כשאחת מתוכן היא נבחרת
דרום אפריקה מתוקף היותה המארחת. הוועדה אישרה גם את הרכב קבוצות ההגרלה האחרות.
קבוצה 2 הורכבה מנבחרות מאסיה, אוקיאניה וצפון ומרכז אמריקה והאיים הקאריביים.
קבוצה 3 הורכבה מנבחרות מאפריקה ומדרום אמריקה. בקבוצה 4 נכללו הנבחרות מאירופה שלא
היו בין שבע הנבחרות הבכירות במונדיאל מבחינת דירוגן לפי פיפ"א.

דרום אפריקה שובצה באופן אוטומטי לראשות בית א'; שאר שבע הבכירות הוגרלו לבתים ב' -
ח', אך תמיד במקום הראשון של הבית שלהן. הבתים הוגרלו לפי סדר הא'-ב', והדירוג
הפנימי בתוך הבית נקבע עבור קבוצות 2 - 4. בהגרלה היו גם שיקולים גאוגרפיים, דהיינו
שלא יותר משתי נבחרות מאותה קונפדרציה יהיו באותו בית, למעט הנבחרות האירופיות,
שבמקרה שלהן יהיו עד שתי נבחרות בכל בית. משמעות הדבר היא, לדוגמה, שדרום אפריקה לא
יכלה להיות מוגרלת מול נבחרות אפריקאיות מקבוצה 3, וארגנטינה וברזיל לא היו יכולות
להיות מוגרלות מול שלוש הנבחרות האחרות מדרום אמריקה.

ההגרלה נערכה בקייפטאון שבדרום אפריקה ב-4 בדצמבר 2009, במרכז הכנסים הבינלאומי של
העיר. מנחת הטקס הייתה השחקנית הדרום אפריקנית שרליז ת'רון, ביחד עם סגן מזכ"ל
פיפ"א ז'רום ואלק.

צרפת, סגנית אלופת העולם במונדיאל 2006, הודחה כבר בשלב הבתים, לאחר שסיימה במקום
האחרון בבית עם שער זכות אחד ונקודה אחת. נבחרת דרום אפריקה סיימה במקום השלישי,
והייתה למארחת הראשונה בהיסטוריה שלא העפילה משלב הבתים. אורוגוואי סיימה במקום
הראשון בבית מבלי שספגה ולו שער אחד, ואליה הצטרפה נבחרת מקסיקו.

נבחרת ארגנטינה סיימה עם מאזן מושלם של שלושה ניצחונות, והעפילה לשמינית הגמר
מהמקום הראשון בבית. לשלוש הנבחרות האחרות בבית נותר סיכוי לעלות לשלב הבא בטרם
מחזור המשחקים האחרון, וניצחון של ארגנטינה על יוון במקביל לתיקו בין קוריאה
הדרומית לניגריה הביאו לעלייתה של קוריאה הדרומית מהמקום השני בבית.

נבחרת אנגליה סיימה בתיקו את שני משחקיה הראשונים בבית, מול ארצות הברית ואלג'יריה,
והייתה על סף הדחה מהטורניר במשחק השלישי, אך ניצחון על סלובניה הבטיח את עלייתה
לשמינית הגמר. במשחק המקביל התמודדו נבחרות ארצות הברית ואלג'יריה, כאשר תוצאת תיקו
הייתה מביאה לעלייתן של נבחרות אנגליה וסלובניה לשלב הבא. שחקן ארצות הברית לנדון
דונובן כבש בדקה האחרונה של המשחק את שער הניצחון לזכות נבחרתו, והביא לעלייתה לשלב
הבא. ארצות הברית סיימה את הבית במקום הראשון, עם מספר נקודות והפרש שערים זהה לאלו
של אנגליה, אך עם שני שערי זכות יותר. במשחק בין ארצות הברית לסלובניה שער חוקי
בהחלט של פרדי אדו מארצות הברית נפסל בטענת עבירה, דבר שגזל ניצחון מהאמריקאים.

בתום שני המשחקים הראשונים בבית נותר לארבע הנבחרות סיכוי ממשי להעפיל לשלב הבא.
ניצחון של גרמניה על גאנה במשחק האחרון הביא לעלייתה לשמינית הגמר מהמקום הראשון
בבית. במצב זה הייתה זקוקה סרביה לתוצאת תיקו בלבד במשחק שקיימה במקביל מול
אוסטרליה, אך אוסטרליה ניצחה 2–1. בסופו של דבר סיימה גאנה במקום השני בבית, במספר
נקודות זהה לזה של אוסטרליה, אך עם הפרש שערים עודף שנגרם בעקבות תבוסתה של
אוסטרליה 4–0 לגרמניה.

נבחרת הולנד, שסיימה את משחקי המוקדמות של הטורניר עם מאזן מושלם של שמונה ניצחונות
משמונה משחקים, שמרה על המאזן המושלם גם בטורניר עצמו, וניצחה את שלושת משחקיה בשלב
הבתים. להולנד הצטרפה יפן, שסיימה במקום השני בבית.

אלופת העולם היוצאת, נבחרת איטליה, רשמה את אחת ההופעות החלשות ביותר של אלופה
מכהנת בטורניר והודחה כבר בשלב הבתים, עם שתי תוצאות תיקו והפסד שדירגו אותה במקום
האחרון בבית. נבחרת פרגוואי סיימה בראש הבית, וסלובקיה, שניצחה את איטליה במשחק
האחרון, במקום השני. אל המקום השלישי הגיעה נבחרת ניו זילנד שסיימה את שלושת משחקיה
בתיקו ובכך הפכה לנבחרת היחידה שלא הפסידה במונדיאל.

נבחרת פורטוגל רשמה את הניצחון הגבוה ביותר בטורניר, 7–0 על נבחרת קוריאה הצפונית.
פורטוגל סיימה את שני משחקיה הנוספים בבית בתוצאות תיקו 0–0 (מול חוף השנהב וברזיל)
שהספיקו לה כדי לעלות מהמקום השני בבית. ברזיל סיימה בראש הבית.

נבחרת ספרד, אלופת אירופה, הפסידה במפתיע לנבחרת שווייץ 1–0 במשחק הראשון. אף על פי
כן ניצחו הספרדים בשני המשחקים הנוספים מול נבחרות הונדורס וצ'ילה וסיימו במקום
הראשון בבית. במקום השני סיימה צ'ילה, עם מספר נקודות זהה לספרד, אך עם הפרש שערים
נחות (וזאת עקב ההפסד לספרד). שווייץ, למרות ניצחונה על ספרד, הודחה מהטורניר כבר
בשלב הבתים, לאחר הפסד לצ'ילה ותיקו מול הונדורס.

במשחק הראשון בשלב שמינית הגמר גברה אורוגוואי על קוריאה הדרומית 2-1, משני שערים
של לואיס אלברטו סוארס. גאנה גברה על ארצות הברית בתוצאה זהה, לאחר הארכה. בכך הפכה
גאנה לנבחרת האפריקאית השלישית אי פעם שהעפילה לשלב רבע הגמר.

באחד המשחקים הבולטים של הטורניר, ניצחה גרמניה את אנגליה 4-1, ההפסד הגבוה ביותר
של אנגליה בגביע העולם בכדורגל אי פעם, אם כי סערה גדולה קמה על שער אנגלי שנפסל
שלא בצדק. במשחק היחיד בשמינית הגמר (והראשון מתוך שניים בטורניר) שהוכרע בדו-קרב
בעיטות עונשין גברה פרגוואי על יפן, ועלתה לשלב רבע הגמר בפעם הראשונה בתולדותיה.

יתר העולות לשלב רבע הגמר היו הולנד שניצחה את סלובקיה 2-1, ברזיל שגברה 3-0 על
צ'ילה, ארגנטינה שניצחה 3-1 את מקסיקו וספרד, שניצחה 1-0 את פורטוגל.

המשחק הראשון בשלב רבע הגמר היה בין נבחרות הולנד וברזיל. ברזיל עלתה ליתרון 1-0
בדקה העשירית של המשחק משער של רוביניו, אך במחצית השנייה הפכה הולנד את התוצאה
משני שערים של וסלי סניידר, וניצחה 2-1. ברזיל הודחה מהטורניר בשלב רבע הגמר בפעם
השנייה ברציפות.

במשחק בין גאנה לאורוגוואי הובילה גאנה 1-0 משער של סאלי אלי-מונטארי, לפני שדייגו
פורלאן השווה ל-1-1. המשחק המשיך להארכה, ובדקה האחרונה של ההארכה הרחיק שחקן
אורוגוואי לואיס אלברטו סוארז את הכדור מקו השער בעזרת ידו. סוארז הורחק מהמשחק,
וגאנה זכתה לבעיטת עונשין. אסמואה ג'יאן, שכבש שתי בעיטות עונשין במשחקי שלב הבתים,
החמיץ את הבעיטה, והביא להכרעת המשחק בדו-קרב בעיטות עונשין. בדו-קרב בעיטות
העונשין ניצחה אורוגוואי 4-2, ועלתה לשלב חצי גמר הטורניר לראשונה מאז 1970.

נבחרת גרמניה המשיכה ברבע הגמר את יכולתה מהמשחקים הקודמים, וניצחה את ארגנטינה
4-0. הייתה זו הפעם השלישית בטורניר שגרמניה כבשה ארבעה שערים במשחק אחד.

במשחק האחרון בשלב רבע הגמר ניצחה ספרד את פרגוואי 1-0 משער של דויד וייה. בטרם
השער החמיצה פרגוואי בעיטת עונשין, ודקות ספורות לאחר מכן החמיצה גם ספרד בעיטת
עונשין.

במשחק חצי הגמר הראשון התמודדו נבחרות הולנד ואורוגוואי. ג'ובאני ואן ברונקהורסט
העלה את הולנד ל-1-0 לאחר בעיטה מרחוק, ולקראת סיום המחצית הראשונה של המשחק השווה
דייגו פורלאן את התוצאה, גם הוא בבעיטה מרחוק. במחצית השנייה עלתה הולנד ל-3-1
משערים של וסלי סניידר ואריין רובן. אורוגוואי הצליחה רק לצמק את התוצאה ל-3-2 משער
בתוספת הזמן של מקסימיליאנו פריירה. הולנד ניצחה והעפילה לגמר הטורניר לראשונה מאז
1978.

בחצי הגמר השני שיחקו ספרד וגרמניה. ספרד ניצחה בתוצאה 1-0 בפעם השלישית ברציפות,
משער של קרלס פויול. הייתה זו הפעם הראשונה שספרד העפילה לגמר הטורניר.

במשחק על המקום השלישי גברה גרמניה על אורוגוואי בתוצאה 3-2, וסיימה בפעם השנייה
ברציפות במקום השלישי בטורניר.

במשחק הגמר התמודדו נבחרות ספרד והולנד, שלא זכו בגביע מעולם. לאחר 0-0 בתום 90
דקות, המשיך המשחק להארכה, שבה ניצחה ספרד 1-0 משער של אנדרס אינייסטה לקראת הסיום.
ספרד זכתה בגביע בפעם הראשונה בתולדותיה.

סכום הפרסים הכולל בטורניר, לפי הצהרת פיפ"א, הוא 420 מיליון דולר, המהווה עלייה של
60% בהשוואה למונדיאל 2006‏. לפני תחילת הטורניר קיבלה כל נבחרת מיליון דולר לצורך
הכנות. הנבחרות שהודחו בשלב הבתים יקבלו 8 מיליון דולר כל אחת. לאחר מכן סכום הפרס
יהיה כמפורט להלן:

לראשונה בתולדות המונדיאלים תשלם פיפ"א למועדונים ששחקניהם ייצגו את מדינתם
בטורניר. הסכום הכולל הוא 26 מיליון אירו, כלומר כ-1,000 אירו לשחקן ליום. צעד זה
הוא תוצאה של הסכם בין פיפ"א והמועדונים האירופיים ב-2008, ומטרתו לפרק את קבוצת
G-14 ולהתמודד עם טענותיהם מ-2005 על העלות הכספית של פציעות שספגו השחקנים בזמן
פעילות בינלאומית, כגון התביעה של ניוקאסל יונייטד בגין פציעתו של מייקל אואן
במונדיאל 2006‏.

הקמע הרשמי של המונדיאל נקרא זאקומי, שהוא נמר בעל שיער ירוק שעבר האנשה, והוצג
ב-22 בספטמבר 2008. שמו של זאקומי נובע מראשי התיבות "ZA", שהם קיצור בינלאומי נפוץ
לדרום אפריקה, והמילה "קומי" המתורגמת ל"עשר" בשפות אפריקניות אחדות. צבעיו של
זאקומי משקפים את צבעי המדינה המארחת - צהוב וירוק, ועל החולצה שלו רשומות המילים
"דרום אפריקה 2010" (South Africa 2010). "תאריך הלידה" של זאקומי, 16 ביוני 1994‏,
חל באותו יום שבו נחגג יום הנוער בדרום אפריקה, ובו ערכה הנבחרת הלאומית את משחקה
השני במונדיאל, מול אורוגוואי, שבו הפסידה 3:0.

ההמנון הרשמי של המונדיאל הוא השיר "ואקה ואקה", שאותו שרה הזמרת הקולומביאנית
שאקירה ביחד עם הלהקה הדרום אפריקנית Freshlyground, בספרדית ובאנגלית. "ואקה ואקה"
מבוסס על שיר מסורתי בקרב חיילים אפריקניים, הנקרא "זאנגאלווה" (Zangalewa). שאקירה
והלהקה שרו את השיר בקונצרט מיוחד שנערך ב-10 ביוני בסווטו, יום לפני תחילת
הטורניר. השיר בוצע גם בטקס הפתיחה של המונדיאל וגם לפני הגמר שנערך ב-11 ביולי.

כדור המשחק של המונדיאל, שנוצר על ידי אדידס, קרוי ג'אבולאני, ביטוי בזולו שמשמעותו
"להביא שמחה לכולם". המספר 11 הוא מוטיב הקשור לטכנולוגיה של הכדור: הוא הכדור ה-11
שמיוצר לקראת המונדיאלים על ידי אדידס, יש בו 11 צבעים המייצגים את 11 השחקנים של
כל נבחרת על המגרש, ואת אחת-עשרה השפות הרשמיות של דרום אפריקה. כדור משחק מיוחד עם
פנלים בצבע זהב שימש בגמר שנערך באצטדיון סוקר סיטי שביוהנסבורג.

הכדור שימש גם באליפות העולם לקבוצות שנערכה ב-2009 באיחוד האמירויות הערביות,
וגרסה מיוחדת שלו בשם ג'אבולאני אנגולה שימשה במהלך גביע אפריקה לאומות 2010. הכדור
שימש גם במהלך עונת 2009/2010 של ליגת העל הדרום אפריקאית והגביע הדרום אפריקאי,
הקלאוסורה של ליגת העל הארגנטינאית ב-2010, ועונת 2010 של ה-MLS, בה הוחלפו צבעי
הכדור לכחול וירוק, צבעי הליגה.ישנו כדור בשם ג'בולאני טרופיקל,שהפאנאלים דקים יותר
והם בצבע אדום, המשמש לליגה הגרמנית.

הכדור נבנה לפי עיצוב חדש, והוא מורכב משמונה פנלים תלת-ממדיים שחוברו באמצעות חום.
הפנלים עוצבו בצורתם הספרית מאתילן-ויניל אצטט ומפוליורתאן תרמופלסטי. פני השטח של
הכדור מאופיינים בחריצים, שנוצרו בטכנולוגיה המכונה על ידי אדידס GripnGroove,
המיועדת לשפר את האווירודינמיקה של הכדור. העיצוב של הכדור נעשה בשיתוף עם
אוניברסיטת לובוראו (Loughborough) שבממלכה המאוחדת. שחקנים אחדים, בעיקר שוערים,
התלוננו על כך שקשה לחזות מראש את מסלול תנועת הכדור. איקר קסיאס מספרד טען כי "הוא
מרגיש לי כמו כדור ים... לא רק השוערים מתלוננים אלא גם שחקני השדה. עצוב שאירוע
חשוב כמו המונדיאל צריך לסבול מתקלות בתחום כה חשוב כמו כדור המשחק". ז'וליו סזאר
מברזיל טען כי "הוא נוראי, פשוט כדור רע. זה נראה כמו כדור שקונים בסופר, הוא פשוט
לא טוב". ג'אנלואיג'י בופון, שוער אלופת העולם איטליה אמר כי "בדרך כלל מתרגלים לזה
בקלות... מקרה הזה כל נגיעה בכדור מביאה איתה את הלא נודע... לא רק השוערים יפגעו,
גם השחקנים, אני בטוח". קרלוס מרצ'נה מספרד טען כי "זה נכון שהכדור חדש וקשה להתרגל
אליו. הוא מאוד מהיר ואנחנו מנסים להתמודד, הוא כדור יחסית מוזר". דובר מטעם אדידס
טען כי "הכדור הוצג לכל הנבחרות שעלו לטורניר הרבה לפני הזמן ואז לא שמענו שום
טענה, זה מוזר שאנחנו שומעים את הטענות רק עכשיו", והוסיף שמדובר בביקורת קבועה
המושמעת לפני כל מונדיאל.

ווּבוּזֵלָה היא כלי נשיפה עממי, והיא נפוצה מאד בקרב אוהדי הכדורגל בדרום אפריקה.
בתחילת שנת 2009 דנה הוועדה המארגנת של מונדיאל 2010, האם לאפשר את השימוש
בווּבוּזֵלות על ידי האוהדים. לחצם הבלתי מתפשר של נציגי המארחים הדרום אפריקאים
גרם לכך שפיפ"א אישרה את השימוש בוובוזלה במשחקי גביע העולם בכדורגל וזאת למורת
רוחם של שחקני ומאמני הנבחרות השונות.

זמן קצר לאחר פתיחת המשחקים נשמעו טענות קשות של השחקנים ושל הצופים, כולל צופי
טלוויזיה - על הרעש הבלתי נסבל של הוובוזלות בכל המשחקים. בשל כך, נאלצו הערוצים
המשדרים להשתמש בעיבוד אותות קול על מנת להוריד את רעש הרקע אך לשמור על הסאונד של
המגרש והשדרים.

משחק גמר המונדיאל שודר בערוץ הראשון ב-11 ביולי 2010 בשידור חי וזכה ל-1,373,000
צופים ובכך דורג כמשדר השמיני הנצפה ביותר בהיסטוריה של מדינת ישראל.



https://he.wikipedia.org/wiki/%D7%92%27%D7%A1%D7%98%D7%99%D7%9F_%D7%91%D7%99%D7%91%D7%A8

ג'סטין דרו ביבר (באנגלית: Justin Drew Bieber, נולד ב-1 במרץ 1994) הוא זמר פופ
קנדי.

ב-2009 יצא אלבומו הראשון "My World". כל שירי האלבום נכנסו למצעד הבילבורד, דבר
שהיה חסר תקדים. ב-2010 הוציא את האלבום "My World 2.0". הקליפ לשיר מתוכו "Baby"
זכה ללמעלה ממיליארד צפיות ביוטיוב ובכך זכה בעבר לתואר "הקליפ הנצפה ביותר". בשנת
2011 הוציא אלבום רמיקסים "Never Say Never – The Remixes".

ביבר היה מועמד לשני פרסי גראמי, זכה בארבעה פרסים בטקס "פרסי המוזיקה האמריקאית",
בתואר "הזמר הטוב ביותר" של ה-MTV ובארבעה פרסים בטקס פרסי בחירת הנוער. נכון להיום
ארבעה אלבומים שונים של ביבר נמצאים במצעד הבילבורד 200.

ג'סטין ביבר נולד בסטרטפורד, עיר קטנה צפונית לטורונטו, באונטריו שבקנדה. הוריו
התגרשו כשהיה בן עשרה חודשים ואמו, פטי מלט, גידלה אותו לבדה. בגיל 12 השתתף בתחרות
שירה מקומית בסטרטפורד וסיים במקום השלישי. הוא לימד את עצמו לנגן בפסנתר, גיטרה,
תופים וחצוצרה.

בסוף 2007, כשהיה בן 13, החל לפרסם, בעזרתה של אמו, באתר YouTube סרטונים שבהם הוא
שר, כדי שמשפחתו וחבריו יוכלו לראות את הופעתו. ביבר פרסם גרסאות כיסוי לשירים של
אשר, כריס בראון, סטיבי וונדר, ג'סטין טימברלייק, ני-יו ועוד. סקוטר בראון, מנהל
השיווק לשעבר של "So So Def", ראה את הסרטונים הללו, והזמין את ביבר לאטלנטה,
ג'ורג'יה. שבוע לאחר מכן ביבר הוזמן לשיר לפני אשר, שהחל להתעניין בביבר. לאחר מכן,
באוקטובר 2008, הוחתם בחברת התקליטים "איילנד" שבבעלות קבוצת יוניברסל. ביבר ואמו
עברו באותו שלב לאטלנטה כדי לעבוד עם חברת ההפקה שהחתימה אותו להפקת שירים נוספים.
מאוחר יותר חזר לביתו בסטרפורד בקנדה כדי להמשיך את לימודיו בתיכון.

המיני אלבום הראשון של ביבר "My World" יצא ב-17 בנובמבר 2009. האלבום כולל את
השירים "One Time", "One Less Lonely ", "Love Me", ו"Favorite Girl", שהגיעו ל-15
הגבוהים במצעד הבילבורד הקנדי ו-40 הלהיטים הגדולים של הבילבורד הוט 100‏ בחלק
משירי האלבום מלווה את ביבר הזמר אשר בקולות הרקע. לאחר יציאת האלבום יצא ביבר
לסיבוב הופעות לקידומו. הסינגל הראשון "One Time"‏ הגיע למקום ה-12 ב-Canadian Hot
100 במהלך שבועו הראשון ביולי 2009, ולמקום העשרים במצעד מאה השירים של בילבורד.
ב-26 בספטמבר 2009, "One Time" הגיע למעמד פלטינה בקנדה. שלושה שירים מהאלבום, "One
Less Lonely Girl", "Love Me", ו"Favorite Girl" יצאו ב-iTunes בלבד, והגיעו גם הם
ב-40 הגדולים של ארצות הברית וב-15 הפותחים של קנדה. האלבום קיבל ביקורות טובות
מהמבקרים, וכבר בשבוע הראשון ליציאתו הגיע למקום השישי במצעד האלבומים של הבילבורד
200, לאחר שמכר 137,000 עותקים בשבוע הראשון. ביבר גם הפך לאמן היחידי בהיסטוריה
שכל שירי אלבומו היו במצעד הבילבורד.[דרוש מקור] האלבום הושק במקום הראשון במצעד
האלבומים הקנדי, והגיע למעמד אלבום זהב בשבוע. תוך פחות מחודש מתאריך יציאת האלבום
הוא הגיע למעמד אלבום פלטינה בקנדה, ותוך פחות מחודשיים לאחר מכן, האלבום הגיע
למעמד פלטינה גם בארצות הברית, לאחר שמכר יותר ממיליון עותקים. בממלכה המאוחדת הגיע
האלבום למעמד "אלבום כסף",

ביבר דורג ככוכב הלוהט ביותר של שנת 2009 על ידי מגזין J-14‏ האמן החדש הטוב ביותר
על ידי MuchMusic‏ ודורג על ידי Celebuzz כאחד מכוכבי ה-YouTube הגדולים של העשור.

ב-2010 ביבר הוציא לאור את האלבום השני שלו "My World 2.0", מעין המשך לאלבומו
הראשון. ארבעה משירי האלבום יצאו כסינגלים, "Baby" שבו השתתף הראפר לודקריס,
"Somebody to Love", ‏"U Smile" ו-"Never Let You Go". הקליפ שנעשה ל-"Baby" היה
לשיר עם מספר הצפיות הגבוה ביותר ביוטיוב עד לתאריך ה-24 בנובמבר 2012 ,שאז גבר
עליו "Gangnam style" , אך הוא עדיין מחזיק בשיר בעל מספר הדיסלייקים הגבוה ביותר
ביוטיוב (כ-1.470 מיליארד צפיות נכון לאוקטובר 2016 וכ-6.1 מיליון דיסלייקים נכון
לאוקטובר 2016), "Eenie Meanie" - בו הוא שר יחד עם שון קינגסטון.

בדצמבר 2010 הוציא ביבר את "My Worlds Acoustic" אלבום עם גרסאות אקוסטיות למספר
שירים משני האלבומים, באלבום נכלל גם השיר "Pray", שלא הופיע באלבומים ויצא כסינגל
כחודש וחצי לפני יציאת האלבום. באותה שנה מנהלו האישי סקוטר בראון סיפר שביבר אומר
לפני כל הופעה את תפילת שמע ישראל.

ב-14 בפברואר 2011 יצא אלבום רמיקסים של ביבר בשם "Never Say Never – The Remixes"
. האלבום נכנס למצעד האלבומים של הבילבורד האמריקאי וכבש את המקום הראשון מיד עם
כניסתו. ליציאת האלבום קדם הסינגל מתוכו "Never Say Never" שבו משתתף ג'יידן סמית',
בנו של ויל סמית', שיר נכתב בהשראת הסרט קראטה קיד בו שיחק ג'יידן סמית'. שלושה
ימים לפני יציאת האלבום, ב-11 בפברואר 2011, יצא סרט דוקומנטרי בהפקת MTV המספק מבט
על חייו של ביבר, ומציג את סיפורו - מאמן המופיע ברחוב בעיר קטנה, דרך החשיפה
באינטרנט, ועד למעמד בינלאומי. בסרט, שנקרא "Justin Bieber: Never Say Never",
מופיעים בין היתר אשר, מיילי סיירוס, ג'יידן סמית', שון קינגסטון, לודאקריס וסנופ
דוג.

ב-25 בדצמבר 2013 הודיע רשמית ביבר בטוויטר שלו כי הוא פורש ממוזיקה לאחר האלבום
החדש שלו. לאחר מכן אחת המנהלות שלו הודיעה כי "הוא סתם התבדח".

ב-27 בפברואר 2015 הוציא את הסינגל "where are u now" עם סקרילקס והשתתפו באולטרה
מיוזיק פסטיבל 2015.

ב-28 באוגוסט 2015 ביבר הוציא את הסינגל "Do You What mean?" היה הסינגל הראשון של
ביבר שהגיע למקום ראשון במצעד האמריקאי.

ב-23 באוקטובר 2015 הוציא ביבר את הסינגל השני מהאלבום "Sorry" קליפ הריקוד לשיר
הזה צבר מעל 10 מיליון צפיות ב24 השעות הראשונות מאז יציאת הקליפ.

ב-13 בנובמבר 2015 הוציא ביבר את האלבום שלו "Purpose" שהגיע למקום הראשון במצעד
האמריקאי, האלבום מכר 640,000 עותקים בשבוע הראשון והפך להיות האלבום הכי נמכר של
ביבר.

ב-23 בנובמבר 2015 ביבר עשה היסטוריה בכך שהכניס 17 שירים למצעד האמריקאי ושבר את
השיא שהחזיקו הביטלס מאז 1964.

בדצמבר 2015 הודיעו שביבר, סקרילקס ודיפלו מועמדים לפרס גראמי על השיר "Where are
You Now" וזכו בפרס זה.



https://he.wikipedia.org/wiki/%D7%90%D7%9C%D7%99%D7%A4%D7%A1%D7%94

אליפסה (בעברית, אליפטי הוא סְגַלְגַּל) היא צורה גאומטרית, שהיא המקום הגאומטרי של
כל הנקודות במישור שסכום מרחקיהן משתי נקודות קבועות במישור, הנקראות מוקדים, הוא
קבוע. האליפסה דומה למעגל פחוס ולמעשה המעגל הוא מקרה פרטי של אליפסה, שבו שני
המוקדים הם באותה נקודה. כל אליפסה אפשר לקבל על-ידי מתיחה של מעגל בגורם קבוע
בכיוון כלשהו.

לאליפסה יש שני צירי סימטריה: הציר הראשי מחבר את שתי הנקודות הרחוקות ביותר זו
מזו, והציר המשני, המאונך לו. הציר הראשי עובר דרך שני המוקדים. הצירים נפגשים
במרכז הכובד של האליפסה. שיקוף ביחס לצירים יוצר את חבורת הסימטריות של האליפסה,
שהיא בעלת ארבעה איברים. (אלא אם האליפסה היא מעגל, שחבורת הסימטריות שלו
אינסופית).

כחתכי חרוט אחרים, לאליפסה יש תכונות גאומטריות ופיזיקליות חשובות. על-פי חוקי
קפלר, מסלולו של כוכב לכת מהווה אליפסה שהשמש נמצאת באחד משני המוקדים שלה. המסלול
של מתנד הרמוני במרחב הפאזה (שהקואורדינטות שלו הן המיקום והתנע) הוא אליפסה. קרן
אור היוצאת ממוקד של האליפסה ופוגעת בהיקף האליפסה (המשמש מראה, המחזירה קרן אור
בזווית החזרה השווה לזווית הפגיעה), תוחזר תמיד אל המוקד השני. הקול מוחזר על-פי
כללי החזרה זהים, ולכן שיחה המתקיימת במוקד אחד של חדר אליפטי תשמע היטב במוקד השני
שלו.

בגאומטריה האנליטית מתארים עקומות בקואורדינטות קרטזיות, כאשר כל נקודה מיוצגת על
ידי הזוג הסדור (x,y), המקיימת משוואה מתאימה. אליפסה שציריה מתלכדים עם הצירים
(ולכן מרכז הכובד שלה ממוקם בראשית הצירים) אפשר לתאר באמצעות המשוואה , כאשר 2a
ו-2b הם ארכי הצירים. אם a>b, מוקדי האליפסה נמצאים על ציר ה-x, במרחק מהראשית.
לאליפסה זו יש גם הצגה פרמטרית, , שממנה אפשר לראות שהאליפסה מתקבלת ממעגל היחידה
על ידי מתיחת הצירים ביחס של a ו-b בהתאמה. מכאן נובע ששטח האליפסה הוא .

אם המרחק בין שני מוקדי האליפסה הוא 2c, אז היחס נקרא מקדם ה"אקסצנטריות" של
האליפסה. זהו מספר בין 0 ל-1; ככל ש- קרוב ל-0 האליפסה דומה יותר למעגל, וככל ש-
מתקרב ל-1 האליפסה נעשית צרה יותר.

המשוואה שהוצגה לעיל מתארת את האליפסה הקנונית. כל אליפסה אפשר להביא לצורה הזו, על
ידי הזזת המרכז אל הראשית, וסיבוב הצירים כך שהציר הראשי יתלכד עם ציר ה-x. גם
להיפך: האיזומטריות של המישור (הזזות, סיבובים ושיקופים) מעבירות אליפסה לאליפסה.
אם מרשים גם מתיחה של הצירים, אפשר להגיע מכל אליפסה למעגל היחידה. המשוואה הכללית
ביותר של אליפסה היא התבנית הריבועית , כשמתקיים התנאי (ללא תנאי זה מתארת המשוואה
חתכי חרוט אחרים: פרבולה או היפרבולה, ובמקרים מנוונים אפילו ישר או זוג ישרים).
צירי האליפסה מקבילים לצירים הקרטזיים אם ורק אם .



https://he.wikipedia.org/wiki/B-17_%D7%9E%D7%91%D7%A6%D7%A8_%D7%9E%D7%A2%D7%95%D7%A4%D7%A3

בואינג B-17 פליינג פורטרס (אנגלית: Flying Fortress, "מבצר מעופף") היה מפציץ כבד
בעל ארבעה מנועים שפותח בשנות ה-30 של המאה ה-20 עבור הגיס האווירי של צבא ארצות
הברית (United States Army Air Corps, בראשי תיבות USAAC). חברת בואינג התחרתה
בחברות דאגלס ומרטין על חוזה לייצור 200 מפציצים. הצעתה של חברת בואינג הייתה טובה
בביצועיה מאלה של המתחרות והשיגה נתונים שהיו מעבר לציפיות של חילות האוויר. בואינג
איבדה את הזכייה בחוזה לאחר שאב הטיפוס התרסק, אך חיל האוויר התרשם מאד מן התכנון
של בואינג והזמין 13 מטוסים נוספים לניסויים והערכה. המטוס נכנס לשירות ב-1938 אך
פיתוחו נמשך במספר רב של חידושים ושיפורים.

במהלך מלחמת העולם השנייה המטוס שירת בעיקר בזירה האירופית, שם הופעלו על ידי חילות
האוויר של צבא ארצות הברית (United States Army Air Forces, בר"ת USAAF) במערכת
ההפצצות האסטרטגיות כנגד מטרות תעשייתיות וצבאיות גרמניות. חיל האוויר השמיני של
ארצות הברית, מבסיסים בדרום אנגליה וחיל האוויר החמישה עשר של ארצות הברית מבסיסים
באיטליה, ניהלו מערכת הפצצות בשעות היום, כהשלמה להפצצות האסטרטגיות הליליות שביצע
פיקוד המפציצים של חיל האוויר המלכותי. מתקפת ההפצצה המשולבת הזו סייעה לבעלות
הברית בהשגת עליונות אווירית מעל מערב אירופה, כהכנה לפלישה לנורמנדי ביוני 1944.
מטוסי B-17 השתתפו גם במערכה באסיה ובאוקיינוס השקט אם כי בהיקף מצומצם יותר ובעיקר
בתחילת המערכה, לרוב בגיחות הפצצה על אוניות ושדות תעופה יפניים.

כבר עם כניסת המפציץ לשירות החל פיקוד חילות האוויר של צבא ארצות הברית לקדם את
המטוס כנשק אסטרטגי: כלי טיס מהיר, הטס בגובה רב ולטווח ארוך ובעל יכולת להגנה
עצמית וכושר שרידות גבוה שיאפשר לו לשוב לבסיסו גם אם יספוג נזק רב בקרב. תדמיתו של
המטוס לבשה ממדים מיתיים בתוך זמן קצר; סיפורים ותמונות על מטוסי B-17 שנפגעו קשות
בפעילות מבצעית ובכל זאת הצליחו לשוב לבסיסם הקנו למפציץ מעמד של סמל ומייצג. מטוסי
B-17, שהיו בעלי סייג רום רב יותר מכל שאר המפציצים של בעלות הברית בזירה, הטילו
יותר פצצות על גרמניה מכל מפציץ אחר. מתוך 1.5 מליון טון פצצות שהוטלו במלחמה על
ידי מפציצי בעלות הברית בזירה האירופית, 640,000 טון (למעלה מ-40%).[דרוש מקור]
בנוסף לתפקידו העיקרי כמפציץ, שימש ה-B-17 כמטוס תובלה, מטוס ללוחמה נגד צוללות,
מטוס למשימות חיפוש והצלה ובתפקידים נוספים.

מטוסי B-17 שימשו במגוון תפקידים גם אחרי מלחמת העולם השנייה. נכון לשנת 2015 היו
בעולם 10 מטוסים מדגם זה שהיו כשירים לטיסה, אם כי אף אחד מביניהם לא היה בשימוש
מבצעי פעיל. כמה עשרות מטוסים נוספים נמצאים בתצוגה סטאטית או באחסנה.

ב-8 באוגוסט 1934 פרסם הגיס האווירי של צבא ארצות הברית בקשה לקבלת הצעות למפציץ רב
מנועי, שיחליף את המפציץ המתיישן, מרטין B-10. הגיס האווירי היה מעוניין במטוס
שיתגבר את הכוחות האוויריים שהיו מוצבים בהוואי, פנמה ואלסקה. הדרישות שהציב הגיס
האווירי מן המטוס המתוכנן היו יכולת נשיאת "מטען מועיל" בגובה של 10,000 רגל
(כ-3,000 מטרים) למשימה שתארך עשר שעות, במהירות 320 קמ"ש. תכונות נוספות שאותן
הגדיר הגיס כ"מבוקשות" אך לא "נדרשות" היו טווח של 3,200 ק"מ ומהירות של 400 קמ"ש.

אב הטיפוס של ה-B-17 נבנה על ידי בואינג ועל חשבונה, והוגדר בחברה כ"דגם 299". אב
הטיפוס שילב מאפיינים של הדגם הניסיוני בואינג XB-15 ושל מטוס הנוסעים בואינג 247.
לאב הטיפוס הייתה יכולת לשאת פצצות במשקל 2,200 ק"ג, בשני מתלים בתא הפצצות, מאחורי
תא הטייס, והיה חמוש בחמישה מקלעים בקוטר 0.3 אינץ' (7.62 מ"מ). ארבעת מנועי המטוס
היו מתוצרת פראט אנד ויטני מדגם R-1690 "הורנט", שהפיקו 750 כוחות סוס כל אחד,
בגובה 7,000 רגל (2,100 מטרים). טיסתו הראשונה של דגם 299 התקיימה ב-28 ביולי 1935.
ריצ'רד ויליאמס, כתב שנכח בטיסה, טבע את המונח "מבצר מעופף" כאשר ראה את הדגם החדש
יוצא ממוסכי החברה, כולו סמור במקלעים. צריח מקלע אחד היה יוצא דופן במיוחד, מכיוון
שהיה ממוקם בחרטום המטוס, וכך איפשר ירי אל כל מטוס אויב שיתקרב אל המפציץ מגזרתו
הקדמית.

בואינג זיהתה מיד את הערך שבכינוי "מבצר מעופף" ומיהרה לרשום אותו כסימן מסחרי.
בפרסומיה טענה החברה כי דגם 299 הוא המטוס הקרבי הראשון שיוכל להמשיך את משימתו גם
אם אחד ממנועיו יצא מכלל שימוש. ב-20 באוגוסט 1935 טס אב הטיפוס מסיאטל לשדה התעופה
רייט באוהיו; הטיסה נמשכה תשע שעות ושלוש דקות במהירות שיוט ממוצעת של 406 ק"מ
הגבוהה בהרבה מזו של המתחרים במכרז.

ב-30 באוקטובר 1935 המריא אב הטיפוס של דגם 299 לטיסת ניסוי נוספת. צוות המטוס שכח
לנתק את נועלי ההגאים, המגנים על משטחי ההיגוי מרוחות בעת חנייתו על הקרקע. בשל
נעילתם של המשטחים לא ניתן היה לשלוט על המטוס וזה החל בטיפוס תלול לגובה שבעקבותיה
המטוס איבד מהירות, הזדקר, והתרסק.

בשל התרסקות אב הטיפוס לא ניתן היה להשלים את הבחינות לדגם 299. למרות שאנשי גיס
האוויר היה נלהב מהפוטנציאל שבדגם, קצינים בכירים בצבא חששו ממחירו הגבוה - קרוב
ל-100,000 דולר, לעומת 58,200 דולר לדגם של חברת דאגלס. ההתרסקות הביאה לכך שלא
ניתן יהיה להשלים את ההשוואה בין המטוסים, ובואינג נאלצה, על פי חוקי המכרזים,
לפרוש מן המכרז. הזמנת מטוסי ה-B-17 בוטלה, ובמקום זאת הוזמנו 133 מטוסי דאגלס B-18
בולו.

למרות התרסקות אב הטיפוס, הגיס האווירי התרשם מאד מהמטוס, וחיפש דרך לרכוש אותו חרף
הכישלון במכרז. לאחר שנמצאה פרצה חוקית, הזמין הצבא ב-17 בינואר 1936 13 מטוסים
מדגם YB-17 לניסויים. דגם YB-17 כלל מספר שינויים משמעותיים יחסית לדגם 299, ובהם
מנועים חזקים יותר מדגם רייט R-1820-39 סייקלון. דגם 299 היה מספר דגם של החברה
שפותח מכספה ומעולם לא ניתן לו סימול צבאי, אך לאחר רכישת הדגמים לניסוי ניתן להם
הסימול YB-17 והסימול XB-17 הוחל רטרואקטיבית על הדגם המקורי.

12 מתוך 13 המטוסים שהוזמנו סופקו בין ה-1 במרץ ל-4 באוגוסט 1937, ללהק ההפצצה השני
לפיתוח בחינות טיסה ופיתוח תורות לחימה. אחת ההצעות שהועלו ויושמו הייתה שימוש
ברשימת תיוג (בד"ח) לפני הטיסה, כדי למנוע אסונות מהסוג שאירע לאב הטיפוס, מאז הפך
הבד"ח למרכיב סטנדרטי בתעופה. אחת התרגילים הראשונים שהמטוסים השתתפו בו היה יירוט
אוניית הנוסעים האיטלקית רקס, בו שלישיית מפציצי B-17 איתרו את האונייה בהצלחה
במרחק 980 קילומטרים מהחוף, באוקיינוס האטלנטי. הצלחת התרגיל, שזכתה לפרסום רב,
שימשה גם כדוגמה לכוח של המפציץ האסטרטגי והשפיע על הדיון על חיל אוויר עצמאי
בכוחות המזוינים בארצות הברית. המטוס ה-13 הועבר לניסויים של אגף הציוד של הגיס,
בשדה רייט.

מטוס YB-17 נוסף, ה-14, נבנה לכתחילה לניסויים על הקרקע, שנועדו לבחון את חוזקו של
מבנה המטוס. לאחר ייצורו שודרג המפציץ והותקנו בו מגדשי טורבו שהונעו על ידי מפלטי
המנועים. המגדשים יצרו בעיות שעיכבו את טיסת הבכורה עד ה-29 באפריל 1938, והמטוס
סופק לצבא ב-31 בינואר 1939. עם השלמת הניסויים סומלו המטוסים מחדש כ-B-17, כדי
לציין את כניסתם לסטטוס מבצעי.

ההתנגדות הראשונית למטוס מצד בכירי הצבא, בשל מחירו הגבוה, דעכה, ובסוף 1937 הוזמנו
עשרה מטוסים נוספים, מדגם B-17B. למטוסים היו מדפים והגה כיוון מוגדלים, וחרטום עם
חלונות מפלקסיגלס במסגרת במקום החרטום השקוף שהיה בדגם הקודם. צריח המקלע שהיה
בחרטום הוחלף בפתח פשוט יותר למקלע, ומעל עמדת הנווט נוסף אסטרודום, כיפה שקופה
שנועדה לסייע לנווט בניווט אסטרונומי. בדגם זה הותקנה כוונת נורדן בעמדת המטילן.
המנועים הוחלפו במנועים חזקים יותר, הוחלפו מערכות פנימיות שונות ושונו כמה מעמדות
הצוות. המטוס הראשון מדגם זה המריא לטיסת הבכורה ב-27 ביוני 1939 ונבנו 39 יחידות
בסדרת ייצור אחת. כל המטוסים סופקו לצבא עד ה-30 במרץ 1940 והוצבו בלהקי ההפצצה
ה-2, ה-7 וה-19, חוץ מהמטוס הראשון שהושאר לניסויים. רבים מהמטוסים הושבחו בשנים
1940–1941 על ידי הוספת מקלעי 0.5" בעמדות צד.

ביולי 1940 הוזמנו עוד 512 מטוסים, אם כי בעת ההתקפה על פרל הארבור, ב-7 בדצמבר
1941 היו בשירות מבצעי בצבא ארצות הברית פחות מ-200 מפציצי B-17; בין 11 בינואר
1937 ועד 30 בנובמבר 1941 סופקו 155 מפציצי B-17 בלבד. עם הצטרפותה של ארצות הברית
למלחמה הוגבר קצב הייצור, ובסופו של דבר היה קצב הייצור של מפציצי B-17 הגבוה ביותר
מכל המטוסים הצבאיים במלחמת העולם השנייה. עד תום הייצור, במאי 1945, יוצרו 12,731
מטוסים, על ידי מפעלי בואינג, דאגלס ווגה, חברת בת של לוקהיד.

ב-1939 הזמין הגיס האווירי של צבא ארצות הברית 38 מטוסים. אלה היו מדגם משופר
שהוגדר על ידי בואינג כדגם 299H, ונקרא על ידי צבא ארצות הברית B-17C. בין השינויים
שבוצעו היה שינוי במבנה המדפים וההגאים כדי לשפר את ביצועי המטוס במהירויות נמוכות,
שונו שלושת צריחי המקלעים, שהיו מעין בועות בולטות ומעוגלות לשני צריחים בעלי מבנה
אווירודינמי יותר עם פתחי חלונות למקלעים ומעין "גונדולה" שהייתה צמודה לתחתית
המטוס ובה עמדת מקלע נוספת, בדומה לעמדה ההגנתית התחתית המטוס של המפציץ הגרמני
היינקל 111 מדגם P. גם בעמדת מקלע החרטום נעשה שינוי, ובמקום עמדה אחת היו בה שש
עמדות שמהן ניתן היה לירות במקלע. למטוס נוספו מכלי דלק נאטמים מעצמם, ונוסף שריון
להגנת הצוות.

באפריל 1940 הזמין הגיס האווירי מטוסים נוספים מדגם 299H. לכתחילה היו מטוסים אלה
אמורים להיות מדגם C, אך הוכנס בהם מספר רב של שינויים והצבא החליט שיש להגדירם
כתת-דגם חדש, D. השינויים כללו שיפורים במנועים ובמערכות החשמל, תוספת מקלעים,
ביטול מנשאי הפצצות החיצוניים מתחת לכנפיים והוספת איש צוות עשירי. מטוסים מדגם C
שודרגו לדגם זה. טיסה ראשונה של מטוס מדגם זה הייתה ב-3 בפברואר 1941.

דגם B-17E היווה תכנון מחדש של דגם 299. גוף המטוס הוארך בשלושה מטרים, בעיקר בחלקו
האחורי, והגאי הכיוון והגובה הוגדלו. ביחידת הזנב המחודשת נוספה לראשונה עמדת
מקלען. מכיוון שהגוף היה צר בנקודה זו ולא ניתן היה להרכיב בו צריח, המקלען בעמדה
זו כרע על ברכיו והפעיל שני מקלעי בראונינג 0.5. גם מאחורי תא הטייס ובגחון המטוס
הותקנו צריחי מקלעים חדשים: צריח המקלעים בגב המטוס היה בעל הפעלה חשמלית ואויש על
ידי מהנדס הטיס ואילו בגחון המטוס צריח גחון, שהופעל על ידי מקלען ששכב על בטנו
וירה באמצעות תצפית דרך פריסקופ. החלונות הבועתיים שהיו בצידי המטוס הוחלפו בפתחים
מלבניים, שבהם עמדו מקלענים והפעילו את נשקם. בחרטום היו עמדות למקלעי בראונינג
0.3. בתוך זמן קצר התברר שצריח הגחון אינו יעיל ושהפעלתו בעייתית מאד. בשל כך הותקן
במקומו צריח כדורי, שהונע ידנית. מנועי המטוס, מדגם רייט R-1820 סייקלון 9 היו,
כאמור, בעלי מגדש טורבו ושודרגו לתת דגמים עוצמתיים יותר. לאורך חיי המטוס המשיכו
המהנדסים לשדרג את המונעים וכך גם את עמדות המקלעים, שמספרם הוגדל. מטוס מדגם זה טס
לראשונה ב-5 בספטמבר 1941.

הדגם הבא של מטוס ה-B17 היה דגם F, שהיה הדגם העיקרי שלחם בשורות חיל האוויר השמיני
של ארצות הברית מול הגרמנים ב-1943. חיצונית דמה דגם F לקודמו, דגם E, מלבד חרטום
המטוס ששונה והוגדל, וחלונות הפלקסיגלס שהיו במסגרת הוחלפו בחרטום שקוף מאותו חומר,
כמעט ללא מסגרת, לשיפור הראייה קדימה. עם זאת, הוטמעו בדגם זה שינויים רבים. דגם זה
צויד בצריח הכדורי בגחון המטוס כסטנדרט, אך מדגם שונה. נוספו נושאי פצצות חיצוניים,
להבי המדחפים הוגדלו, ומערכות רבות שופרו ובהן מערכות במנועי המטוס, מערכות הבלימה,
כני הנסע חוזקו ומערכת החמצן שופרה. מנועי המטוס הוחלפו למנועים חזקים יותר מדגם
R-1820-97. מטוס ראשון מדגם זה המריא ב-30 במאי 1942.

כאמור, בדגם F היו שינויים רבים וחלקם הותקנו רק בהמשך ייצור הדגם. בשל כך החלו
לחלק את המטוסים לבלוקים, מנות ייצור, שכל אחת שונה מקודמתה בכמה שינויים קטנים.
חלוקה כזו מקובלת עד היום בייצור מטוסים. קווי הייצור בחברת בואינג לא היו יכולים
לעמוד בדרישה הגדולה למטוס, והייצור הועבר גם לשני מפעלים נוספים, האחד של חברת
לוקהיד, בחטיבת ווגה בברבנק, קליפורניה, והשני של חברת דאגלס בלונג ביץ',
קליפורניה. שני המפעלים הללו הוקמו במיוחד לייצור מטוסי ה-B-17F. המטוסים שיוצרו
במפעלים אלו סומנו בהתאם: למטוסים שיוצרו על ידי חברת בואינג נוספו האותיות BO
(והמטוסים נקראו B-17F-BO), למטוסים שיוצרו במפעל של חטיבת ווגה של לוקהיד נוספו
האותיות VE, ולמטוסים שיוצרו בחטיבה של דאגלס נוספו האותיות DL. מכיוון שהמטוסים
שיוצרו בכל מפעל היו שונים מעט ושייכים לבלוקים שונים בייצור הייתה חשיבות לסימול
זה. בסך הכל יוצרו 2,300 מטוסים מדגם F במפעלי בואינג, 605 במפעלי דאגלס ועוד 500
במפעל ווגה, ובסך הכל 3,405 מטוסים מדגם זה.

דגמי ניסוי נוספים של ה-B-17 כללו את ה-XB-38 וה-YB-40. בדגם XB-39 הותקנו מנועים
בעלי מערכות קירור בשמן מדגם אליסון V-1710, כדי למצוא חלופה למנועים מדגם רייט בעת
הצורך. הניסיון נזנח לאחר התרסקות אב הטיפוס בטיסתו התשיעית, ומנוע האליסון יועד
למטוסי קרב. דגם YB-40 היה דגם שנועד לליווי המפציצים, שהותקנו עליו עמדות מקלעים
נוספות: צריח מעל עמדת הקשר, צריח "סנטר", מתחת לחרטום המטוס, וצמדי מקלעים בעמדות
בירכתי המטוס. בסך הכל נשא הדגם יותר מ-11,000 כדורים. כל ההתאמות הללו העלו את
משקלו של ה-YB-40 ב4,500 ק"ג יותר ממשקלו של דגם B-17F סטנדרטי. משקל עודף זה הוריד
את מהירותו של הדגם והקשה עליו להישאר צמוד למבנה המפציצים הרגילים. הפרויקט בוטל
ביולי 1943, גם בגלל קושי זה וגם בשל הופעתם של מטוסי הקרב מדגם P-51 מוסטנג שהיו
יכולים להתלוות למפציצים עד למטרה, ייתרו את הצורך במפציץ ליווי מעין זה. עם זאת,
צריח הסנטר אומץ והותקן במפציצים הסטנדרטיים.

ביולי 1943 הוחל בייצור דגם G, שנחשב לדגם העיקרי והמוצלח של המטוס. המאפיין הבולט
של דגם זה, לעומת דגמים קודמים, הוא צריח ה"סנטר", בתחתית החרטום, מתוצרת חברת
בנדיקס. הצריח ההידראולי הותקן לראשונה בדגם YB-40, כאמור, והיו בו שני מקלעים. גם
שני מקלעי ה"לחי" ועמדות המקלענים בצידי הגוף שופרו. גם עמדת מקלע הזנב שופרה מאד:
החלונות בעמדה הוגדלו לשיפור הראייה וגם העמדה עצמה הוגדלה כדי להקל על המקלען.
הכוונת הוחלפה לכוונת מתקדמת יותר, ורדיוס הצידוד של המקלעים הוגדל. העמדה המשופרת
נקראה עמדת "שאיין" (Cheyenne) מכיוון שתוכננה במפעל בעיר שאיין. בנוסף, הוחלף צריח
בגב המטוס לצריח מתוצרת בנדיקס. בסך הכל הגיע מספר המקלעים בדגם זה לשלושה עשר,
לעומת שבעה בדגמים המוקדמים. גם שיפורים אחרים הושלמו, וכל השיפורים שנבחנו בדגם F
נכנסו לדגם G כסטנדרט. מטוסי B-17G רבים הוסבו למטרות אחרות, כמו תובלה, מטוסי
ניסוי למנועים, וסיור. מטוסים אחרים מדגם זה הוסבו למשימות חיפוש והצלה, וסומלו
מאוחר יותר B-17H.

גם המטוסים מדגם זה יוצרו במפעלי המשנה, לצד היצור במפעל העיקרי של חברת בואינג.
בשיא הייצור יצא מטוס B-17G מקו הייצור של חברת בואינג בסיאטל כל 24 שעות. בסך הכל
יוצרו 8,950 מטוסים מדגם זה - 4,035 במפעלי בואינג, 2,395 במפעל דאגלס ו-2,250
במפעל לוקהיד-ווגה.

בשלבים האחרונים של מלחמת העולם השנייה הוסבו במסגרת מבצע אפרודיטה לפחות 25
מפציצים לכלי טיס בלת מאויש, מונחים בגלי רדיו ומצוידים במצלמת טלוויזיה. מטוסים
אלה הוטענו ב9,100 ק"ג של חומרי נפץ וסומלו BQ-7, או "טילי אפרודיטה". המטרה הייתה
להנחות את המטוסים להתרסק אל מטרות גרמניות מבוצרות, היה ניסיון לתקוף את תותחי
הV-3 אך בעיקר מעגני צוללות או אתרי שיגור של טילי V-1. לאחר שהתברר שמערכת הבקרה
מרחוק אינה אמינה דיה כדי להבטיח המראה בטוחה של המטוס ללא היגוי של טייס, נקבע כי
שני טייסים מתנדבים יבצעו את ההמראה ויביאו את המטוס עד לרום של 600 מטר, שם יעבירו
את השליטה בו לידי המפעילים במטוס בקרה מלווה ואז ינטשו את המטוס בצניחה. שאר מסלול
הטיסה יהיה בשליטה מרחוק. תוצאות המבצע היו גרועות: ארבעה מטוסים התרסקו או התפוצצו
עקב תקלות טכניות, ומרבית המטוסים התרסקו בדרכם למטרה עקב בעיות בשליטה מרחוק, אש
נ"מ, או החטאה עקב הכוונה גרועה. רק שני מטוסים פגעו קרוב למטרותיהם ורק אחד מהם
גרם נזק למטרה. שישה מן הטייסים המתנדבים שהטיסו את המטוסים המיועדים לריסוק נספו
כאשר חומר הנפץ במטוסם התלקח והתפוצץ עקב תקלה טכנית בטרם נטשו את המטוס; אחד מהם,
היה ג'וזף קנדי הבן, אחיו הבכור של נשיא ארצות הברית לעתיד, ג'ון פ. קנדי. התוכנית
בוטלה בינואר 1945.

גוף המטוס היה עשוי ממתכת ובנוי בשיטת "המעטה החצי-אחיד" (Semi-monocoque), שבה חלק
מסוים מהעומס המבני נותב על גבי המעטה החיצוני של גוף המטוס, שהיה מיוצר מסגסוגת
אלומיניום מאומצת, והשאר נותב על גבי קורות אורכיות וחציצים. הכנפיים היו ישרות,
הותקנו באמצע גובה גוף המטוס, וניצבות אליו, והיו בעלות מוטה באורך 31.6 מטרים -
נתון שנותר זהה בכל דגמי המטוס. ארבעת מנועי המטוס היו מורכבים על הכנפיים, שניים
בכל כנף. המנועים היו מנועי בוכנה כוכביים, מקוררים באוויר, בעלי תשעה צילינדר.
המנועים היו מתוצרת קרטיס-רייט R-1820 סייקלון, בגרסאות שונות. כל מנוע ייצר 1,200
כוח סוס בעת המראה, כאשר המנועים פעלו ב-2,500 סיבובים לדקה, ו-1,000 כוח סוס בגובה
25,000 רגל (7,620 מטרים). כל מנוע היה מצויד במגדש טורבו מתוצרת ג'נרל אלקטריק,
והניע מדחף בעל שלושה להבים, בקוטר 3.54 מטרים.

מעטה משטחי ייצוב בזנב המטוס (מייצבי גובה וכיוון) היה עשוי מבד, והותקנו בהם משטחי
היגוי וקיזוז. למטוס היו שלושה כני נסע - שניים ראשיים, שהותקנו בבתי המנועים של
מנועים 2 ו-3 (הפנימיים), שבהם הותקנו משככי זעזועים, בלמים הידראוליים, ומנגנון
חשמלי לקיפול כני הנסע. כן הנסע השלישי היה בזנב המטוס, והתכנס אל תוכו בעת טיסה.

קיבולת הדלק של מטוסי B-17 הייתה 2,780 גלון (כ-10,520 ליטר), שנישאו בשישה מכלי
דלק נאטמים מעצמם שהיו ממוקמים בכנפיים. במשימות ארוכות טווח הותקנו מכלי דלק
נוספים בתוך תא הפצצות, ויחד עמם הוגדלה קיבולת הדלק ל-3,612 גלון, כ-13,670 ליטר.

הצוות מנה עשרה אנשים: ארבעה קצינים (קברניט, טייס משנה, מטילן ונווט), שני מש"קים
(מהנדס הטיסה ואלחוטן) וארבעה חוגרים (שני מקלעני הצד, מקלען הצריח הכדורי ומקלען
הזנב). בקדמת המטוס, בחרטום ומתחתיו, היו חמישה אנשי צוות. מפקד המטוס, הקברניט,
ישב בחרטום המטוס, בכיסא השמאלי של תא הטייס. הקברניט היה האחראי לכל היבטי הטיסה:
הטסת המטוס וביצוע המשימה. הוא היה אחראי גם לגיבוש הצוות ואימונו. מימינו ישב טייס
המשנה, ששימש כסגנו וסייע לו בהטסה. מתחתם, בחרטום, ישב המטילן. איש צוות זה היה
אחראי על הטלת הפצצות בנקודה הנכונה ובדיוק מרבי. לצורך זה נעזר בכוונת ההפצצה
"נורדן", שהייתה מבוססת על מערכת של ג'יירוסקופים ומחשב מכני שבעזרתם קבע את מסלול
הטיסה האופטימלי לקראת היעד. בדקות האחרונות שלקראת ההפצצה המטילן ההי לוקח לידיו
את ההטסה של המטוס, עד להטלת הפצצות עצמן. בנוסף לתפקיד הטלת הפצצות, אייש המטילן
את מקלע ה"סנטר", בתחתית החרטום.

מאחורי המטילן, מתחת לתא הטייס, ישב הנווט, שחישב את נתיב הטיסה ואת מיקומו של
המטוס. בגגו של תא הנווט היה אסטרודום, מעין כיפה שקופה שנועדה לאפשר לנווט ניווט
אסטרונומי, על פי גורמי השמיים. הנווט היה אחראי גם על הפעלת מקלעי ה"לחי", בשני
צידי החרטום. מאחורי תא הטייס הייתה עמדת מהנדס הטיסה, שסייע לטייס ולטייס המשנה
בתפעול המטוס ומכשיריו הרבים, וכן הפעיל את צריח המקלעים העליון, מעל תא הטייס.

בחלקו האמצעי של המטוס ישבו ארבעה אנשי צוות. מתחת לכנף המטוס ישב האלחוטן, שהיה
אחראי להפעלת מכשירי הקשר והרדיו שבמטוס. הוא קיבל דיווחים והעביר אותם לקברניט,
ושידר מן המטוס לגורמים אחרים. גם האלחוטן הפעיל מקלע, שהיה ממקום בחלון בחלקו
העליון של תאו. מעט מאחורי המקלען, בחלקו התחתון של המטוס, היה ממוקם צריח מקלעים
כדורי, למעשה חצי כדור. הצריח בלט מתחת לגוף ותפקידו של המקלען שישב בתוכו היה
להפעיל שני מקלעים שהיו מותקנים בו והגנו מפני תקיפות מגזרה זו. למקלען בצריח זה
הייתה ראות טובה מאד כלפי מטה, ולכן שימש גם בצופה לכיוון זה. ב"מותן" המטוס (בין
הכנפיים לזנב) היו שני מקלענים נוספים, שהפעילו מקלע (אחד כל אחד) מבעד לפתח בגוף
המטוס. איש הצוות האחרון היה המקלען שישב בזנב המטוס והגן על המטוס מתקיפות מכיוון
זה.

בשל הגובה הרב שבו טס המטוס הותקנה במטוס מערכת לאספקת חמצן לכל אחד מאנשי הצוות.
בנוסף לדלילות האוויר בגובה רב שרר בו קור עז, ולכן לבשו אנשי הצוות מכנסיים
מרופדים בצמר, מעילי צמר עבים, כפפות ומעליהם מצנח וחגורת הצלה שזכתה לכינוי הידוע
"מיי ווסט" (Mae West). בחלק מזמן הטיסה לא לבשו אנשי הצוות את ציוד ההצלה, וזה היה
מונח בתאים בדפנות המטוס, בעלי גישה נוחה בעת חירום. לכל אנשי הצוות היו אוזניות,
שהיו חלק מכובעים שהיו עשויים מעור.

ה-B-17 שירת בפעילות מבצעית במלחמת העולם השנייה, ב-1941, בשורות חיל האוויר
המלכותי הבריטי אם כי לא בהצלחה, ובשירות צבא ארצות הברית בדרום מערב האוקיינוס
השקט. להק ההפצצה ה-19 פרש לשדה התעופה קלארק בפיליפינים כמה שבועות לפני ההתקפה על
פרל הארבור, כשלב ראשון לבניית כוח מפציצים כבדים בזירה זו. ב-8 בדצמבר, שעות
ספורות לאחר ההתקפה על אוניות צי ארצות הברית בפרל הארבור, תקפו היפנים את שדה
התעופה קלארק והשמידו חצי ממטוסי ה-B-17 שחנו בו; המטוסים האמריקאיים היו במהלך
התחמשות ותדלוק לקראת גיחת הפצצה על בסיסים יפניים בפורמוזה. הכוח הקטן שנותר המשיך
לפעול נגד מטרות יפניות עד שנסוג לדרווין בטריטוריה הצפונית באוסטרליה. בתחילת 1942
הגיע להק ההפצצה ה-7 ליאווה, עם מטוסי B-17 ו-B-24. טייסת אחת מלהק זה הועברה למזרח
התיכון, והייתה לטייסת הראשונה של צבא ארצות הברית שפעלה נגד הגרמנים. לאחר שהיפנים
כבשו את יאווה, נסוג הלהק לאוסטרליה, וב-1942 הוחזר לארצות הברית.

ביולי 1942 הגיעו מטוסי B-17 ראשונים לבריטניה, ואלה צורפו לחיל האוויר השמיני של
ארצות הברית. בהמשך אותה שנה הועברו שני להקים לאלג'יריה, שם צורפו לחיל האוויר
השנים עשר של ארצות הברית שפעל בצפון אפריקה. מאוחר יותר נטלו מפציצי B-17 חלק
מרכזי במאמצי הפצצות דיוק בשעות היום על מטרות גרמניות שונות, בהן מעגני צוללות,
רציפים, מחסנים, שדות תעופה ומפעלים. במערכה האווירית לקראת הנחיתה בצרפת הושם דגש
בגיחות של מפציצי B-17 ו-B-24 נגד מפעלי ייצור מטוסים גרמניים, ונוכחותם של
המפציצים פעלה למשיכת מטוסי הקרב של הלופטוואפה למערכה, בה נתקלו במטוסי קרב של
בעלות הברית.

חיל האוויר המלכותי הבריטי החל את מלחמת העולם השנייה ללא מפציץ כבד משלו. המפציצים
הגדולים ביותר שעמדו לרשות החיל היו מפציצים בינוניים לטווח ארוך, כמו הויקרס
ולינגטון שיכול היה לשאת פצצות במשקל עד 2,000 ק"ג. עד 1941 כבר היה עמוד השדרה של
כוח המפציצים הבריטי מורכב מהמפציצים הכבדים שורט סטירלינג והנדלי פייג' הליפקס, אך
כדי לתת מענה לצורך במפציץ כבד בתחילת 1940 הגיעו הבריטים להסכם עם הגיס האווירי של
צבא ארצות הברית על העברת מטוסי B-17C לרשותם. מטוסים אלה נקראו בבריטניה "פורטרס
I". הגיחה המבצעית הראשונה של מטוסים אלה הייתה נגד מעגני הקריגסמרינה
בוילהלמסהאפן, ב-8 ביולי 1941, ולא הייתה מוצלחת. ב-24 ביולי תקפו המטוסים את סיירת
המערכה שרנהורסט, שעגנה בברסט. בגיחה זו השיגו המטוסים פגיעות טובות יותר וגרמו
לאונייה נזק משמעותי יותר.

עד ספטמבר של אותה שנה איבד חיל האוויר המלכותי שמונה מטוסי B-17C במשימות מבצעיות
או תאונות. משימות רבות בוטלו עקב בעיות מכניות ופיקוד המפציצים החליט על הפסקת
גיחות ההפצצה באור יום בשל ביצועיו הגרועים של המטוס.[דרושה הבהרה] הניסיון שהצטבר
הראה שמטוסי ה-B-17C אינם מוכנים עדיין לקרב ושיש צורך בשיפור היכולת הגנתית של
המטוסים, בהגדלת יכולת נשיאת החימוש שלהם ובפיתוח שיטות להפצצה מדויקת יותר.
המטוסים הנותרים הועברו לפיקוד החופים למטרת לוחמה נגד צוללות, כמטוסי סיור ימי
ארוכי טווח. באוגוסט 1942 חוזק מערך ה-B-17 ב-19 מטוסי B-17 מדגם F וב-45 מטוסים
מדגם E (שכונו בבריטניה פורטרס סימן II ופורטרס סימן IIA, בהתאמה). לזכות מטוסי
ה-B-17 נזקפו 11 הטבעות של צוללות, הראשונה שבהן ב-27 באוקטובר 1942.[דרוש מקור]

טייסת 223 של חיל האוויר המלכותי, חלק מלהק 100, הפעילה מטוסי B-17 למטרות לוחמה
אלקטרונית. המערכות שהופעלו כונו "סיגר מוטס" (אנגלית: Airborne Cigar, ובראשי
תיבות: ABC). המערכת כללה מפעילי רדיו דוברי גרמנית שזיהו וחסמו מערכות שליטה ובקרה
גרמניות, שהנחו מטוסי קרב ליליים של הלופטוואפה. לעתים התחזו כמפעילי מערכות הבקרה
עצמן והנחו את טייסי הקרב הגרמניים למטרות שגויות.

ב-20 ביוני 1941 הוגדר הגיס האווירי של צבא ארצות הברית כחילות האוויר של צבא ארצות
הברית (אנגלית: United States Army Air Forces, בראשי תיבות: USAAF). חילות האוויר
ביצעו הפצצות דיוק מגובה רב בשעות היום, תוך שימוש בכוונת נורדן - מחשב אנלוגי
אלקטרו-מכני אופטי, מיוצב על ידי גירוסקופ, שנודע גם כ"בלו אוקס" (Blue Ox, שור
כחול). היה זה מכשיר סודי ביותר באותה תקופה, שהוזן בנתונים על ידי המטילן ועל פיהם
חושבה הנקודה להטלת הפצצות, כדי שתפגענה במטרה. בעת יעף ההפצצה עברה השליטה במטוס
לידי המטילן, ששמר על הטסה יציבה ומאוזנת בדקות האחרונות שלפני הטלת הפצצות.[דרושה
הבהרה]

ארצות הברית החלה לבנות את כוחה האווירי באירופה זמן קצר לאחר הכרזת המלחמה על
גרמניה, ב-11 בדצמבר 1941. יחידות ראשונות של חיל האוויר השמיני של ארצות הברית,
ולהן מפציצי B-17E, הגיעו לאנגליה ב-12 במאי 1942, והיו ללהק ההפצצה ה-97. גיחת
ההפצצה הראשונה של הלהק הייתה ב-17 באוגוסט, וכוונה נגד צומת רכבות ברואן, בצרפת.
בגיחה השתתפו 12 מפציצים מדגם B-17E, בליווי ארבע טייסות סופרמרין ספיטפייר דגם IX
(חמש טייסות אחרות הגנו על המפציצים בדרכם חזרה). ששה מפציצים נוספים ביצעו גיחת
הסחה לאורך החוף הצרפתי. את הגיחה הוביל מייג'ור פול טיבטס (לימים בריגדיר גנרל
וטייס שהטיס את אנולה גיי, המפציץ שהטיל את הפצצה הגרעינית על הירושימה) ואליה
הצטרף כמשקיף בריגדיר גנרל איירה אייקר, שזמן קצר לאחר מכן מונה כמפקד חיל האוויר
השמיני. המבצע התקיים במזג אוויר טוב והוכתר בהצלחה; נגרם נזק קל בלבד לאחד
המפציצים, נזק שלא נגרם מפעילות אויב. חצי מהפצצות נחתו באזור המטרה, נתון שנחשב
כהצלחה. הגיחה סייעה להרגיע את חששות הבריטים לגבי יכולתם של המפציצים הכבדים לפעול
באור יום בשמי אירופה.

שני להקים נוספים הגיעו לבריטניה באותו זמן, כשהם מצוידים במטוסים מדגם B-17F, שהיה
הדגם העיקרי למבצעים נגד גרמניה עד ספטמבר 1943. בחודשים הבאים יצאו המפציצים
לגיחות הפצצה, שתכיפותן ומספר המפציצים שהשתתף בכל אחת מהן הלכו וגדלו. מנגד,
הלופטוואפה השקיע מאמץ גדל והולך ביירוט המפציצים, עד מצב שבו גיחות הפצצה ללא
ליווי של מטוסי קרב סבלו אבדות כבדות מכדי שניתן יהיה לשאת בהן.

בועידת קזבלנקה, בינואר 1943, החליטו בריטניה וארצות הברית בין השאר על ביצוע מתקפת
מפציצים משולבת (Combined Bomber Offensive). המטרה הייתה להחליש את הורמאכט, לפגוע
במורל הגרמני ולהשיג עליונות אווירית. זו האחרונה נועדה להיות מושגת על ידי הפצצת
מפעלי ייצור מטוסים, הנחייה שנקראה הנחיית פוינטבלאנק (Pointblank directive, נקרא
גם מבצע פוינטבלאנק)), והייתה חלקה המרכזי של המתקפה. מפציצי חילות האוויר של צבא
ארצות הברית נועדו להפציץ מטרות נקודה בשעות היום, ומפציצי חיל האוויר המלכותי
נועדו לתקוף בשעות הלילה, בעיקר מרכזי תעשייה.

מבצע פוינטבלאנק החל בתקיפת מטרות במערב אירופה. מפקד חיל האוויר השמיני, בריגדיר
גנרל איירה אייקר, סימנו בעדיפות עליונה, כאמור, מתקפות על תעשיית ייצור המטוסים,
במיוחד מפעלים לייצור מטוסי קרב, בתי חרושת למנועים ובתי חרושת למיסבים כדוריים.
ההתקפות החלו באפריל 1943 על מפעלי תעשייה מרכזיים, שהיו מוגנים היטב, בברמן
וברקלינגהאוסן.

הפצצות על שדות תעופה לא הביאו לירידה ניכרת בכוחם של מטוסי הקרב הגרמניים, ולכן
הורה אייקר על יצירת להקי B-17 נוספים. הכוח המוגדל יצא לגיחות גדולות נגד מטרות
תעשייתיות חשובות בעומק גרמניה. חיל האוויר השמיני הציב את מפעלי ייצור המיסבים
בשווינפורט כמטרה עיקרית, וגיחת הפצצה ראשונה נערכה ב-17 באוגוסט 1943. בגיחה
השתתפו 230 מפציצים, שנתקלו בכ-300 מטוסי קרב גרמניים. 36 מן המפציצים התוקפים
הופלו, ולא נגרם נזק קריטי למפעלים. בגיחה אחרת באותו יום, נגד מפעלים ברגנסבורג,
הופלו 24 מפציצים, ובסך הכל אבדו באותו יום 60 מטוסי B-17.[דרוש מקור]

ניסיון נוסף לפגוע במפעלים בשווינפורט נערך ב-14 באוקטובר 1943, יום שנודע לאחר מכן
כ"יום חמישי השחור". ההפצצה הצליחה לגרום למפעלים לנזק כבד ולשבש את העבודה בהם,
שיבוש שנמשך עד תום המלחמה, אך במחיר כבד. 300 מטוסי קרב גרמניים הגנו על
שווינפורט, והסבו לתוקפים אבדות כבדות: מתוך 291 המפציצים שהשתתפו בגיחה הופלו 60
מעל גרמניה, חמישה התרסקו בדרך חזרה לבסיסיהם, ושנים עשר נוספים ספגו נזק כבד כל כך
עד שלא הייתה ברירה אלא להוציאם משימוש; בסך הכל אבדו 77 מטוסים, למעלה מרבע מכלל
המפציצים. 122 מפציצים נוספים סבלו נזק שדרש תיקון לפני שיוכלו לצאת לגיחה הבאה.
650 אנשי צוות אוויר, מתוך 2,900 שהשתתפו בגיחה, לא שבו, אם כי חלקם שרדו והיו
לשבויי מלחמה. רק 33 מפציצים חזרו ללא פגע.[דרוש מקור]

חיל האוויר השמיני לא היה יכול לשאת אבדות כבדות כאלה; הסתבר שהמפציצים הכבדים
פגיעים מאד למטוסי היירוט כאשר אינם מלווים במטוסי קרב. בשל כך הוחלט על השעיית
ההפצצות עד שניתן יהיה לספק להם ליווי של מטוסי קרב לכל אורך הטיסה, מבריטניה
ליעדים בגרמניה ובחזרה. גם המפציצים הבריטיים, שעד אותה תקופה נהנו מחסות החושך
וסבלו פחות אבדות, החלו להיפגע בשל עלייה ביכולתם של מטוסי הקרב הליליים של
הגרמנים. באוקטובר 1943 איבד חיל האוויר השמיני 176 מטוסים, וב-11 בינואר 1944 אבד
מספר דומה בגיחות הפצצה נגד ערים בגרמניה.[דרוש מקור]

חיל האוויר השמיני נערך מחדש: נצברו עוד מפציצי B-17, ובמקביל החלו להיכנס לשירות
מטוסי קרב מסוג P-51 מוסטנג, שהיו בעלי טווח טיסה ארוך, והיו יכולים ללוות את
המפציצים לכל אורך המשימה. ברצף של משימות הפצצה שנמשך בין 20 ל-25 בפברואר 1944,
וכונה "השבוע הגדול" (Big Week) ביצעו מפציצי B-17, יחד עם מפציצי קונסולידייטד
B-24 ליברייטור של חיל האוויר השמיני ומרטין B-26 מראודר של חיל האוויר התשיעי שורה
ארוכה של גיחות הפצצה על מטרות בגרמניה. בניגוד לגיחות בחודשים הקודמים, הפעם התלוו
למפציצים מטוסי קרב לכל אורך הגיחה - מטוסי מוסטנג ו-P-47 ת'נדרבולט. כעת הייתה
מטרת ההפצצות לא רק פגיעה ביעדים קרקעיים אלא גם משיכת מטוסי הקרב הגרמניים לעימות,
במטרה לשחוק את הלופטוואפה. במהלך גיחות אלה אבדו 247 מפציצים, אך כעת היו האבדות
7% בלבד מסך הכוח התוקף. חיל האוויר הגרמני איבד עשרות מטוסים, ובניגוד לכוח
האמריקני, הגרמנים לא היו יכולים למלא את מקומן של האבדות.

בספטמבר 1944 הפעילו 27 להקים של חיל האוויר השמיני (מתוך 42) ושישה להקים של חיל
האוויר החמישה עשר (מתוך 21) מטוסי B-17. אבדות המטוסים כתוצאה מאש נ"מ המשיכו
להיות גבוהות, אך ירדו ככל שהמלחמה התקדמה. לקראת הניצחון באירופה, ב-8 במאי 1945,
ירד מספר האבדות עד רמה כזאת שלא היה צורך במטוסים למילוי מקום האבדות. למרות ירידה
זו, רמת האבדות של חיל האוויר השמיני הייתה גבוהה מאד: מתוך 10,631 מטוסים שהפעיל
החיל אבדו 4,145 מטוסים, קרוב ל-40%. מתוך 115,332 אנשי צוות אוויר שהשתתפו בגיחות
ההפצצה, נפגעו 47,483, מתוכם יותר מ-26,000 הרוגים; מנין הנפגעים היה למעלה מ-40%
מהכוח הלוחם, אחוז שלא היה דומה לו בשורות בעלות הברית באף זירה אחרת של המלחמה.

חיל האוויר של המזרח הרחוק, היחידה האווירית של צבא ארצות הברית באיי הפיליפינים
(Far East Air Force, בקיצור FEAF; נקרא כך עד שאורגן מחדש בתחילת 1942 כחיל האוויר
החמישי של ארצות הברית) היה מצויד ב-35 מפציצי B-17, שבסיסם בשדה קלארק באי לוזון,
כ-70 ק"מ מצפון מערב למנילה. עם קבלת הידיעה על תקיפת פרל הארבור, החל מפקד ה-FEAF
להיערך לסיורי אוויר ולתקיפת יעדים יפניים בפורמוזה, על פי התוכניות שהוכנו לפני
המלחמה. מסיבה שמעולם לא הובררה לא אישר הגנרל דאגלס מקארתור, המפקד העליון בזירה,
את ביצוע הצעדים הללו. שורה של דיונים והחלטות נתונות במחלוקת, שלאחריהן באו כמה
אזעקות שווא על התקפות יפניות, עיכבו עוד יותר את אישור הגיחות. כאשר הגיע בסופו של
דבר האישור, והמפציצים היו בשלב החימוש והתדלוק, הצליחו מפציצים יפניים להפתיע
למרות הכל את ה-FEAF. בהתקפה היפנית הראשונה הושמד מחצית מהכוח האמריקני על הקרקע,
ובתוך מספר ימים הושמדה כמעט כל שארית הכוח.

מטוסי B-17 השתתפו בקרבות המוקדמים בזירת האוקיינוס השקט, ובעיקר בקרב ים האלמוגים,
4 - 8 במאי 1942, ובקרב מידוויי, 3 - 7 ביוני 1942. תוצאות ההפצצות לא היו טובות;
תורת הלחימה האמריקנית הכתיבה הפצצות מגובה רב, אך הסתבר שבהפצצת מטרות ימיות מגובה
כזה דיוק הפגיעות הוא 1% בלבד. מאידך, הטיסה בגובה זה הבטיחה למפציצים חסינות
מיירוט על ידי מטוסי הקרב היפניים, שלא היו יכולים לפעול בגבהים כאלה. בנוסף,
החימוש ההגנתי הכבד של המפציצים היה יעיל מאד נגד מטוסי הקרב היפניים הקלים.

שיא פעילותם של מפציצי ה-B-17 בזירת האוקיינוס השקט היה בספטמבר 1942. עד אמצע 1943
הוחלפו כל המפציצים במטוסים מדגמים אחרים, לאחר שמפקד הכוחות האוויריים, גנרל הנרי
ארנולד, החליט על החלפתם בזירה זו במטוסי B-24. לאחר העברת רוב מטוסי ה-B-17 לזירות
אחרות נותרו מספר מועט של מטוסים, ששימשו בעיקר להצנחת ציוד ואספקה לכוחות שהיו
במגע עם האויב. מספר מטוסים שימשו להצנחת כוחות מיוחדים אוסטרליים ליד רבאול.

עד לתחילת הליווי על ידי מטוסי קרב, נשענה הגנתם העצמית של המפציצים על מקלעי
בראונינג בקליבר 0.5 אינץ' (12.7 מ"מ). ככל שהתעצמה המערכה בשמי אירופה הוסיפה חברת
בואינג חימוש ושריון למטוסים, על סמך לקחים שהופקו. בדגם C כלל חימוש המטוס ארבעה
מקלעי 0.5 אינץ' ומקלע 0.3 אינץ' (7.62 מ"מ) אחד; בדגם G כבר כלל חימושו ההגנתי של
המטוס 13 מקלעי 0.5 אינץ'. עם זאת, הסתבר שמפציץ בודד אינו יכול להתמודד עם מטוסי
קרב, ולכן פותחה טיסה במבנה הגנתי, שבו היה על כל המטוסים לחפות זה על זה. טייס
אויב שהיה מתקרב למבנה מכל כיוון היה נתקל באש של עשרות מקלעים; טייסי הקרב של
הלופטוואפה כינו את המבנים הללו "דרבן מעופף" (גרמנית: Fliegendes Stachelschwein).
החיסרון בשיטת הטיסה במבנה כזה הייתה בצורך בשמירה על מיקומו של המטוס: כדי לא
לשבור את המבנה ולאבד את היתרונות של ההגנה ההדדית היה על המטוסים לטוס בקו ישר
וללא תמרון, דבר שגרם למטוסים להיות פגיעים מאד לאש נ"מ. גם טייסי הקרב הגרמניים
למדו את חסרונות השיטה, והחלו לשנות את הטקטיקה שלהם בהתאם. במקום להיכנס לקרב עם
מפציץ בודד עברו הגרמנים למעברי צליפה מהירים. גם המבנים הגדולים של המפציצים
וההגנה ההדדית הלכו ואיבדו את יעילותם עם התייעלות שיטות ההגנה הגרמנית, ורק כאשר
החלו מטוסי קרב בליווי המפציצים החל כוחו האווירי של הלופטוואפה להישחק וההפצצות
החלו לתת את המשקל האסטרטגי שלהן.

מפציצי ה-B-17 היו ידועים ביכולתם לספוג נזק כבד ועדיין להשלים את הגיחה ולהחזיר את
הצוות לבסיסו בשלום. תועד מקרה בו התנגש מטוס B-17 במהלך הטיסה במטוס פוקה-וולף Fw
190, התנגשות שגרמה לנזק כבד - מנוע אחד יצא מכלל פעולה, מייצב הגובה הימני והגה
הכיוון אבדו, והמטוס עצמו נהדף ממקומו במבנה ההגנתי. אנשי צוות אוויר במטוסים אחרים
דיווחו כי המטוס הופל, אך צוותו הצליח להחזיר את המטוס לבסיסו ללא נפגעים. תועדו
מקרים רבים של מטוסים ששבו לבסיסם עם מנוע אחד בלבד שפעל, הגה כיוון שנהרס, או
כנפיים שחלק גדול מהן ניזוק מאש נ"מ.[דרוש מקור] השרידות הגבוהה של המטוסים, מספרם
הגדול שהפך אותם למפציצים הדומיננטיים והצלחות של מטוסים ספציפיים שהתפרסמו מאד,
כמו הממפיס בל, עשו את ה-B-17 למפציץ המפתח של המלחמה. גם שיקולים כמו יעילות בקרב
ושיקולים פוליטיים תרמו להצלחה זו.

הגרמנים בחנו מטוסים שהתרסקו והגיעו למסקנה שבממוצע נדרשות 20 פגיעות של פגזי 20
מ"מ כדי להפיל מפציץ, בתקיפה מגזרתו האחורית. מכיוון שאחוז הפגיעות של טייס ממוצע
היה כ-2% בלבד, היה על טייס ממוצע לירות כאלף פגזים כאלה. מטוסי פוקה-וולף Fw 190,
ממטוסי היירוט הגרמניים הטובים ביותר, היו חמושים בשני תותחי 20 מ"מ, עם 500 פגזים.
מכאן הקושי הרב שהיה לטייסים הגרמניים, והצורך שעלה בשיפור האמצעים כנגד המפציצים.

בשלב ראשון הפעילו הגרמנים כנגד המפציצים מטוסים דו-מנועיים שנקראו "משחיתי
מפציצים" (גרמנית: Zerstörer), כמו המסרשמיט Bf 110. מטוסים אלה נשאו חימוש כבד
בהרבה מזה של מטוסי הקרב, שכלל תותחי 30 מ"מ ומקלע בקליבר 7.92 מ"מ. כמו כן נשאו
המטוסים אמצעי ייחודי שכונה שרגה מוזיק (גרמנית: Schräge Musik, מוזיקה מוזרה) שהיה
תותח, בדרך כלל בקוטר 20 מ"מ, שירה ישירות כלפי מעלה ואיפשר למטוסי הקרב לפגוע
במפציצים תוך כדי טיסה מתחת להם, גזרה שבה היו המפציצים מוגנים פחות. משחיתי
המפציצים היו יכולים לשאת גם חימוש בקוטר גדול בהרבה, כמו תותחים בקוטר 37 מ"מ.
חסרונם הגדול של מטוסי הקרב הדו-מנועיים הייתה יכולת התמרון הנמוכה שלהם שהפכה אותם
לטרף קל עבור מטוסי הקרב של בעלות הברית שליוו את המפציצים.

לאחר שהסתבר שמשחיתי המפציצים אינם הפתרון התמקד הלופטוואפה בשיפור יכולותיהם של
מטוסי היירוט החד-מנועיים. כנפיהם של מטוסי יירוט מדגם FW-100 שופרו כך שיוכלו לשאת
חימוש רב יותר. מספר המקלעים הוגדל, חלקם במנשאים שניתלו על הכנפיים. תותחי המטוסים
הוחלפו בתותחים בעלי טווח ארוך יותר, ומספרם הוגדל לארבעה ואחר כך ששה תותחים. גם
כמות התחמושת לתותחים הוגדלה. כדי להגדיל את הדחף שסיפקו המנועים הותקנו בהם מאיצי
חמצן דו-חנקני, וכדי להגן על המטוסים נוסף בהם שריון. הדגם הנפוץ ביותר של משחיתי
מפציצים היה דגם A-8/R2 שנשא שני תותחים בקוטר 30 מ"מ וכן רקטות. גרסאות אלה של
ה-FW-190 נקראו "שטורמבוק" (גרמנית: Sturmbock, איל ניגוח). יכולתם לפגוע במפציצים
הייתה רבה, אך כל התוספות הפכו אותם למגושמים והם עצמם היו זקוקים לליווי של מטוסי
מסרשמיט Bf 109. בעלות הברית התמודדו עם האיום החדש על ידי שחרור מטוסי הקרב מליווי
צמוד של המפציצים: במקום שייאלצו ללוות את המפציצים מקרוב ויתקשו להתמודד עם מטוסי
הקרב הגרמניים, הותר למטוסי הקרב של חיל האוויר השמיני לטוס בנפרד, לפני מבנה
המפציצים, למשימות של עליונות אווירית. מטוסי הקרב פגשו את מטוסי הקרב הגרמניים
בעודם מתארגנים לתקיפת המפציצים, והסבו להם אבדות כבדות.

הגרמנים ניסו שיטות נוספות. הם מצאו שבתקיפת חרטום המטוס, שהיה מוגן בפחות מקלעים,
ניתן להפיל מפציץ בארבע או חמש פגיעות בלבד. חרטום המטוס היה נקודת תורפה גם בכך
שהטייס היה חשוף ופחות מוגן יחסית משאר אנשי הצוות שבחלק האחורי. מול דרך תקיפה זו
ניסו בעלות הברית להתמודד על ידי התקנת צריח מקלעים ב"סנטר" המטוס, מתחת לחרטומו.
הגרמנים בחנו שיטות נוספות ומקוריות להתמודד עם האיום המכביד והולך: משגרי רקטות
מדגם נבלוורפר (גרמנית: Nebelwerfer, "משליך ערפל") בקוטר 21 מ"מ הותאמו להתקנה על
מטוסים, קנה אחד על כל כנף של מטוסי קרב חד מנועיים ושניים על כל כנף של מטוסי קרב
דו-מנועיים. אמצעי זה לא היה מוצלח, גם בגלל המהירות הנמוכה יחסית של הרקטה
(כ-1,150 קמ"ש) וגם בגלל המסלול הבליסטי שלהן, שהקשו על השגת פגיעות רבות. גם
העובדה שבפועל הותקנו משגרים כאלה רק במטוסים מועטים לא סייעה להצלחתו. גם התקנת
תותחים כבדים יותר, בקוטר 37 מ"מ, 50 מ"מ ואף 75 מ"מ על מטוסים כמו יונקרס Ju 88 או
מסרשמידט Me 410 לא הביאה לתוצאות המצופות. אמצעי מוצלח יחסית היו מטוסי הסילון
הגרמניים הראשונים (והראשונים בהיסטוריה שנכנסו לשירות מבצעי) מדגם מסרשמיט Me 262.
מטוסים אלה היו בעלי מהירות גבוהה שהקשתה על מטוסי הקרב של בעלות הברית ליירט אותם,
ובזכות ארבעה תותחים שהותקנו בחרטומם היו בעלי יכולת טובה לפגוע במפציצים. תותחים
אלה, ומאוחר יותר גם רקטות שנשאו, היו יכולים לפגוע במפציצים כאשר מטוסי הקרב
הגרמניים נמצאים מחוץ לטווח של החימוש ההגנתי. למרות הצלחה מסוימת, גם מטוסי
ה-Me-262 לא הצליחו לבלום את המפציצים, ומטוסי הקרב הבוכנתיים של בעלות הברית מצאו
את הדרך להתמודד גם מולם.

כ-40 מטוסי B-17 שהתרסקו או שנאלצו לבצע נחיתת אונס שופצו על ידי גרמניה, וכתריסר
מתוכם הוחזרו למצב טיסה. על המטוסים נצבע צלב בלקנקרוץ (גרמנית: Balkenkreuz), סמל
הורמאכט ועל הגה הכיוון צלב קרס. המטוסים שימשו להערכה וללימוד נקודות התורפה של
המפציץ, כדי לאמן טייסים גרמניים ביירוטו. למטוסים אחרים ניתן הסימול דורנייר Do
200 ו-Do 288, והם שימשו למטרות תובלה לטווח ארוך, כולל הצנחת סוכנים ותחזוק מסלולי
טיסה סודיים במזרח התיכון ובצפון אפריקה. הגרמנים השתמשו במפציץ למטרות אלו משום
שהמטוס התאים למשימות כאלו יותר מכל מטוס אחר שהיה ברשות הגרמנים.

מספר מטוסים נשמרו בצבעים ובסימול המקורי של בעלות הברית. הלופטוואפה השתמש במטוסים
אלה כדי שיסתננו למבני מפציצים וידווחו על מיקומם וגובה הטיסות. על פי טענות אלו
ניסיונות אלה הצליחו בתחילה, אך חיל האוויר השמיני פיתח במהירות נהלים שנועדו
להזהיר ולאחר מכן לירות על כל מטוס זר שניסה להצטרף למבנה מפציצים.

גם ביפן הוחזרו מספר מטוסי B-17 לכשירות לטיסה, על ידי השלמת חלקים ממטוסים שהתרסקו
בפיליפינים ובמושבות ההולנדיות, בעיקר אינדונזיה. שלושת המטוסים המשוקמים, שבהם היו
גם כוונות "נורדן" הסודיות, הוטסו ליפן, שם עברו הערכה טכנית מקיפה במעבדת המחקר
הטכני של שירות האוויר של הצבא הקיסרי היפני. מבין שלושת המטוסים, שניים היו מדגם E
ואחד מדגם D. המטוס מדגם D נחשב למיושן, אך המטוסים מדגם E שימשו לתרגול טקטיקה של
מטוסי קרב מול מפציצים. המטוסים הופיעו גם בכמה סרטי תעמולה יפניים כמטוסי אויב.
לאחר כיבוש יפן על ידי בעלות הברית לא נמצאו המפציצים, ונראה שנגרטו לקראת תום
המלחמה בשל המחסור הקריטי במתכת שהיה ביפן.

מטוסי B-17 לא הוצעו לברית המועצות כחלק מהסיוע שהועבר לה, אך לפחות 73 מטוסים
הגיעו לרשות חיל האוויר הסובייטי. במהלך יוני 1944 החלו בריטניה וארצות הברית במבצע
פרנטיק, במהלכו המריאו מפציצים מבסיס פוג'יה באיטליה, הפציצו מטרות שהיו מעבר לטווח
הטיסה הרגיל מהבסיסים באיטליה או באנגליה, ונחתו בבסיס פולטבה בברית המועצות (בשטחי
אוקראינה המודרנית). חלק מהמטוסים נפגעו במהלך הגיחה ואחרים נפגעו בעת הפצצה גרמנית
על הבסיס בפולטבה. הסובייטים שיקמו 23 מתוך המטוסים הללו וריכזו אותם ברגימנט
ההפצצה ה-890, שהיה חלק מדיויזיית המפציצים ה-45. מטוסים אלה לא ביצעו שירות מבצעי.
לאחר המלחמה הועבר הרגימנט למפעל בקאזאן, כדי לסייע במאמצי ההנדסה ההפוכה הסוביטיים
לייצור המטוס טופולב Tu-4 שהיה העתק של המפציץ המתקדם יותר מתוצרת ארצות הברית,
הבואינג B-29.

במהלך המלחמה אירעו חדירות של מפציצים אמריקאיים ובריטים לתוך המרחב האווירי של
שווייץ הנייטרלית. חלק מן המטוסים נפגעו במהלך גיחות הפצצה וחיפשו מסלול נחיתה.
בכמה מקרים נדירים אירעו טעויות ניווט ומטוסים הפציצו בטעות מטרות בשווייץ. בעת
חדירות כאלה היו מטוסי חיל האוויר השווייצרי מנסים ליירט את המפציצים ולהכריח אותם
לנחות. אנשי הצוות של המטוסים היו נעצרים, כמתחייב על פי אמנת האג. במהלך אחד
מניסיונות היירוט הללו הפילו מקלענים של מפציץ אמריקאי מטוס קרב שווייצרי, ובעקבות
זאת סומנו המטוסים השווייצריים בפסים אדומים ולבנים בולטים כדי מלמנוע תקריות מעין
אלה.

על פי נתונים שווייצריים רשמיים היו 6,501 הפרות של המרחב האווירי השווייצרי במהלך
המלחמה. 198 מטוסים זרים נחתו בשטח שווייץ ו-56 התרסקו. באוקטובר 1943 עצרו
השווייצרים מטוס B-17F ואת צוותו שהיה בדרכו חזרה לבסיסו מגיחת הפצצה, לאחר שהמטוס
נאלץ לנחות נחיתת חירום בעקבות תקלות במנועיו. המטוס הועבר לחיל האוויר השווייצרי
שהשתמש בו עד סוף המלחמה. חלקי חילוף למטוס זה נמצאו במטוסי B-17 אחרים שנאלצו
לנחות בשווייץ ולא הוחזרו למצב טיסה.

בתוך זמן קצר לאחר סיום מלחמת העולם השנייה הוצאו רוב מטוסי ה-B-17 מהשירות. צוותי
אוויר הטיסו את המטוסים חזרה לארצות הברית ושם נמכרו רובם לגריטה. מספר מטוסים
נותרו בתפקידי תובלת אח"מים, חילוץ ימי וצילום אווירי. פיקוד האוויר האסטרטגי שנוסד
ב-1946 עשה שימוש במטוסי B-17 לסיור. מטוסים אלו סומלו בתחילה F-9 ולאחר מכן RB-17,
ושימשו בתפקיד עד 1949. עם פירוק חילות האוויר של צבא ארצות הברית והקמת חיל האוויר
של ארצות הברית כחיל עצמאי הועברו רוב המטוסים הנותרים לפיקודו.

שירות החילוץ האווירי של שירות התובלה האווירית הצבאי הפעיל מטוסי B-17 שכונו
"דמבו" למשימות חילוץ אווירי. כבר ב-1943 נעשו הכנות לצייד מטוסי B-17 בסירות הצלה
שאותן יוכל להשליך לים במשימות חילוץ, אך רק בפברואר 1945 נכנסו מטוסים כאלה
לשירות. מטוסים אלה הופעלו גם בזירת האוקיינוס השקט, במשימות חילוץ והצלה לצוותי
מפציצי בואינג B-29 בגיחות על יפן. כ-130 מטוסי B-17 הוסבו למשימות אלה, וסמליהם
היו בתחילה B-17H ולאחר מכן SB-17. בחלק מן המטוסים הוסר החימוש ההגנתי, ואילו
באחרים שנועדו לפעול באזורי קרבות נשמרה יכולת זו. מטוסי SB-17 שירתו במהלך מלחמת
קוריאה ונותרו בשירות בחיל האוויר של ארצות הברית עד אמצע שנות ה-50 של המאה ה-20.

במבצע פרשת דרכים שימשו מטוסי B-17 ככלי טיס בלתי מאוישים נשלטים מרחוק שנועדו לטוס
ישירות אל תוך פטריית העשן של הפיצוץ הגרעיני ולאסוף חלקיקים מהאטמוספירה מבלי לסכן
חיים של אנשי צוות. השימוש היה מוצלח והוביל להסבת מטוסים נוספים לשימוש ככלי טיס
בלתי מאוישים נשלטים מרחוק וכמטוסים לשליטה בכלי טיס כאלה, למטרת ניסויים גרעיניים
נוספים וניסויים בטילי קרקע אוויר וטילי אוויר-אוויר. 107 מטוסים הוסבו למטרה זו.
הפען האחרונה בה נעשה שימוש במטוס B-17 למטרה זו היה ב-6 באוגוסט 1959.

בשנים האחרונות של מלחמת העולם השנייה וזמן קצר לאחריה רכש צי ארצות הברית 49 מטוסי
B-17 מעודפי חילות האוויר של צבא ארצות הברית למטרות סיור ולמשימות חילוץ והצלה.
המטוסים נשאו את הסימול המקורי של הצבא, עד שב-31 ביולי 1945 סומלו מחדש כ-PB-1
(סימול שהיה בשימוש ב-1925 לציון סירה מעופפת ניסיונית, מודל 50, של בואינג).

32 מפציצים מדגם B-17G הועברו לצי ושימשו כמטוסי שליטה ובקרה תחת הסימול PB-1W.
בגחון המטוסים הותקנה אנטנת מכ"ם בתוך ראדום וכן הותקנו מכלי דלק נוספים להארכת
הטווח או משך המשימה. הותקנה גם אפשרות לנשיאת מכלי דלק נתיקים על הכנפיים. לכתחילה
נבחרו המטוסים בשל חימושם ההגנתי הכבד, אך זה הוסר בהדרגה. המטוסים שימשו בתפקיד עד
1955, והוחלפו בהדרגה על ידי מטוסים מדגם לוקהיד WV-2, הגרסה הצבאית של מטוס
הנוסעים לוקהיד קונסטליישן.

ביולי 1945 הועברו למשמר החופים של ארצות הברית, באמצעות הצי, 16 מטוסי B-17. ביולי
1946 סומלו מטוסים אלה PB-1G. מטוסי משמר החופים הוצבו בבסיסים שונים בארצות הברית
ובניופאונדלנד: חמישה באליזבת סיטי, בצפון קרולינה; שניים בסן פרנסיסקו; שניים
בבסיס בארג'נטייה, בניופאונדלנד, אחד בבסיס בקודיאק שבאלסקה ואחד במדינת וושינגטון.
המטוסים פעלו בעיקר במשימות חילוץ ימיות, אך גם במשימות לאיתור קרחונים ומשימות
צילום ומיפוי. במשימות חילוץ נשאו המטוסים בדרך כלל סירת הצלה שנישאה על הגחון
ובמקום צריח התותחים בחרטום היה לעתים קרובות ראדום מכ"ם. המטוסים פעלו בשירות משמר
החופים לאורך שנות ה-50 של המאה ה-20, והאחרון שבהם יצא משירות ב-14 באוקטובר 1959.

סוכנות הביון המרכזית, ה-CIA, השתמשה בכמה מטוסי B-17 בפעילותן של כמה חברות קש של
תעופה אזרחית: סיויל אייר טרנספורט, אייר אמריקה ואינטרמאונטאיין אוויאשן. חברות
אלה היו כיסוי למבצעים של הסוכנות, שכללו בעיקר הצנחת סוכנים אל תוך שטחה של סין
העממית. בסיס המטוסים היה בטיוואן והם הוטסו על ידי צוותים טייוואנים. ארבעה מטוסי
B-17 הופלו במבצעים אלה.

ב-1957 פורקו מטוסי ה-B-17 הנותרים מהחימוש ההגנתי ונצבעו בשחור. מטוס אחד הועבר
לפיליפינים, משם ביצע משימות סודיות לטיבט. מטוסי B-17 השתתפו במשימות חשאיות גם
בחוג הקוטב, עוד ב-1962.

ה-B-17 לא התאים לצרכיו של חיל האוויר הישראלי: היה זה מפציץ אסטרטגי ארוך טווח,
שנועד להפציץ מטרות אסטרטגיות בעומק שטח האויב, בעוד שחיל האוויר הצעיר היה זקוק
למטוסים לתקיפת מטרות טקטיות בטווח קצר. עם זאת, הצרכים הנואשים של חיל האוויר
במלחמת העצמאות והמגבלות הכבדות על רכישת אמצעי לחימה מולן עמדה המדינה הצעירה
הביאו לרכישת כל מטוס אפשרי.

האיש שרכש את המטוסים בארצות הברית היה אל שווימר. שווימר, ששירת כמהנדס טיסה
במטוסי תובלה והפצצה של חילות האוויר של צבא ארצות הברית במהלך מלחמת העולם השנייה,
שימש בשנים שלאחר המלחמה כמהנדס טיסה אזרחי בחברת TWA. כדי לסייע בהברחת מטוסים
לישראל הקים שווימר חברה בשם "שרותי אוויר שווימר" (Schwimmer Aviation), ובאמצעותה
רכש מחברת לוקהיד שלושה מטוסי לוקהיד קונסטליישן וחמישה מטוסי C46 קומנדו מעודפי
מלחמת העולם השנייה, והחל לשפץ אותם בשדה התעופה ברבנק בקליפורניה. תוך כדי פעילות
זאת הצטרפו אליו, כעובדי החברה בשכר, צוותי אוויר וקרקע לצורך השמשת המטוסים
והטסתם.

בנוסף למטוסי התובלה הצליח שווימר לאתר ארבעה מפציצי B-17 מדגם G. מטוסים אלה היו
מעודפי חילות האוויר של ארצות הברית, שיוצרו מאוחר מכדי שישתתפו בגיחות מבצעיות.
שניים מהמטוסים נרכשו על יזם בפלורידה, ושימשו להעברת פירות מפוארטו ריקו למיאמי.
שני מטוסים נוספים אותרו בטולסה, אוקלהומה, שם שימשו בחברה אזרחית למטרות צילום
אווירי. באחד מהם אף נעשה שימוש בסרט שהופק בהוליווד בראשית 1948.

שווימר קיבל מימון לעסקה מאיש הרכש אליהו סחרוב, שהגיע לארצות הברית כדי לקדם בה
עסקאות רכש. ארבעת המטוסים שנרכשו הועברו למוסך שבבעלותו של שווימר בברבנק, שם
הוכנו לטיסה לישראל. שלושה מתוך ארבעת המטוסים היו ללא הציוד המלחמתי שלהם, בעיקר
צריחי המקלעים אך גם מערכות החמצן ומערכות נוספות. במטוס הרביעי נותרו הצריחים ולא
הוסרו עם אזרוחו. ב-12 ביוני 1948 היו המטוסים מוכנים לטיסה לאחר הכנות שנעשו
במהירות, מחשש (שהיה מוצדק) שסוכני ה-FBI עוקבים אחרי הנעשה במוסך.

יעדם הראשון של המטוסים היה שדה התעופה בזאטץ (Žatec)(אנ'), בצ'כוסלובקיה. בשדה זה
התרכזה אחת מפעילויות הרכש העיקריות של חיל האוויר - קליטת מטוסי הקרב אוויה S-199,
והעברתם לישראל. שלושה מהמטוסים הגיעו ליעדם דרך האיים האזוריים. המטוס הרביעי
שהוטס על ידי אירוין שינדלר, טייס יהודי ממיאמי, המריא מאוחר יותר, ב-11 ביולי,
כשאנשי הבולשת הפדרלית בעקבותיו. המטוס טס תחילה לווסטצ'סטר שבלונג איילנד ומשם
לניופאונדלנד, כדי לצאת מתחומי ארצות הברית לפני שיוחרם המטוס. למרות מאמציהם, נעצר
צוות המטוס עם נחיתתו בניופאונדלנד. ב-14 ביולי שוחרר הצוות לאחר שנקנס ב-100 דולר,
ושלטונות קנדה הורו לצוות לטוס חזרה לניו יורק. ב-16 ביולי המריא המטוס, ובניגוד
להנחיה טס שוב לאיים האזוריים, אך נאלץ לשוב לקנדה לאחר תקלות במנועיו. לאחר תיקון
התקלה הורו שוב הרשויות בקנדה למטוס לשוב לניו יורק, והפעם בליווי מטוס קרב. ואולם,
לילה לפני מועד ההמראה המתוכנן, הלילה שבין 17 ל-18 ביולי, המריא המטוס והפעם הצליח
להגיע לאי סנטה מריה באיים האזוריים. עם נחיתתו הוחרם המטוס על ידי שלטונות פורטוגל
והצוות נעצר. אנשי הצוות שוחררו ב-2 ביולי[דרושה הבהרה], שבו לארצות הברית ושם
נעצרו על ידי השלטונות. המטוס עצמו נרכש על ידי הרפובליקה הדומיניקנית.

בזאטץ הוכשרו המטוסים תוך עבודה מאומצת ואלתורים רבים. במקום המקלעים המקוריים
הורכבו מקלעים קלים מעודפי חיל הרגלים הגרמני ואולתרו כוונת הפצצה. עם תום ההפוגה
הראשונה הועברה מהארץ הוראה להבאת המפציצים בארץ. בדרכם לשדה עקרון, לימים בסיס תל
נוף, הוטל על המפציצים לתקוף מטרות מצריות שונות. במהלך הגיחה, שהתבצעה ב-15 ביולי
1948, הפציץ מטוס אחד את קהיר, בה תקף את ארמונו של המלך פארוק. מטוס נוסף תקף את
רפיח, והמטוס השלישי שנועד להפציץ את אל עריש לא מצא את מטרתו ותקף במקום זאת את
עזה.

עם הגעת המטוסים הוחלט על הפעלתם בטייסת ייחודית, טייסת 69 ("הפטישים"), בפיקוד ריי
קורץ. בימים הבאים יצאו המפציצים לגיחות מבצעיות מבסיס עקרון, לעתים כמה פעמים
ביום. המטוסים יצאו בתחילה בליווי מטוסי קרב, אך תוך זמן קצר התברר כי חילות האוויר
הערביים אינם מנסים ליירט את המפציצים ואין צורך בליווי. במלחמת העצמאות השתתפו
המטוסים במבצע יואב, מבצע חירם, מבצע חורב ובקרבות עשרת הימים. המפציצים השתתפו
בהפצצות ובהתקפות על מטרות בשטח האויב בעזה, רפיח, אל-מג'דל, אל עריש, פלוג'ה,
טולכרם, שכם, שדה התעופה אל מאזה בפרברי דמשק, ועוד. ב-1 בינואר 1949 תקפו מפציצי
B-17 ישראליים שתי אוניות מלחמה מצריות שהפגיזו את תל אביב, אך ההפצצה לא הייתה
מדויקת והפצצות החטיאו את מטרתן. בסך הכל ביצעו המפציצים כ-200 גיחות במהלך המלחמה.

לאחר המלחמה הועברה טייסת 69 לבסיס חצור, אך תוך זמן קצר הוחזרה לבסיס תל נוף, שם
רוכזו כל המטוסים הרב מנועיים שהיו אז לחיל האוויר, כולל מטוסי תובלה ומטוסי קרב
והפצצה, כמו ה-B-17 והמוסקיטו. ב-1953 הועברה הטייסת שוב לחצור. במהלך שנים אלו היו
רק שניים מהמטוסים במצב שמיש. חיל האוויר ומחלקת הרכש במשרד הביטחון הצליחו לרכוש
במהלך השנים צריחי מקלעים מקוריים, ואלה הותקנו במטוסים. באחד מהם אף הותקן מכ"ם
לסיור ימי, במטרה לנצל את הטווח הגדול של המטוסים למשימות סיור כאלה. ב-30 בספטמבר
1954 ליווה מטוס B-17 את אוניית הסוחר "בת גלים" בניסיונה לחצות את תעלת סואץ תוך
הנפת דגל ישראלי. ביוני ויולי 1954 הועברו המטוסים לאחסנה במפעל "בדק" (לימים
התעשייה האווירית לישראל) בנמל התעופה לוד. מצב האחסנה הוגדר "אחסנה חיה", בה ניתן
להחזיר את המטוס לפעילות תוך זמן קצר. במהלך הבאת מטוסי המיסטר שימשו המטוסים כממסר
מעופף לאורך נתיב הטיסה של המטוסים לארץ.

לקראת מבצע קדש, בסוף אוקטובר 1956, הוחזרו שניים מהמטוסים לשירות מבצעי. המטוסים
הופעלו מבסיס רמת דוד, בשל הטווח הארוך שלהם. החשש ממטוסי הקרב הסילוניים המצריים
הביא לכך שמטוסי ה-B-17 - כמו כל מטוסי הבוכנה של חיל האוויר - לא הופעלו עד להשגת
עליונות אווירית, ורק ב-31 באוקטובר, יומיים אחרי תחילת המלחמה, החלו לפעול. גיחות
הפצצה על מוצבי רפיח ב-1 בנובמבר לא התבצעו בשל ערפל, וגיחות על עזה היו חסרות
משמעות. ב-2 בנובמבר תקפו המפציצים את שארם א-שייח', כחלק מהמאמץ של חטיבה 9 לכבוש
אותה. בסך הכל ביצעו המפציצים שמונה גיחות במהלך המבצע, ארבע בגזרה הצפונית וארבע
בגזרה הדרומית.

לאחר המלחמה הוחזרו המטוסים לאחסנה חיה במפעלי בדק, וב-1958 הוחלט סופית על הוצאתם
משירות. אחד המטוסים נקנה על ידי חברת הסרטים "סרטי קולומביה", לצורך צילומי סרט.

ה-B-17 הפך להיות אחד מסמליה הבולטים של עוצמתה הצבאית של ארצות הברית, ובפרט כוחה
האווירי. עוד מתחילת ייצורו קידמו אנשי הגיס האווירי של ארצות הברית את המטוס כנשק
אסטרטגי, ויצרנית המטוס, בואינג, אימצה בחום את הכינוי שהודבק למטוס, "מבצר מעופף".
ב-1943 נבדקה מידת פרסומו של המטוס לעומת המפציץ קונסולידייטד B-24 ליברייטור; מבין
2,500 נשאלים, 90% הכירו את ה-B-17, לעומת 73% שהכירו את ה-B-24.[דרוש מקור]

כדי לשווק את המטוס, ביצעו המפציצים טיסות ייחודיות שזכו לפרסום רב. עם מסירת
המטוסים הראשונים לכנף ההפצצה 2 נערכו טיסות לקידום המטוס, תוך מתן דגש על הטווח
הגדול של המטוס ועל ניווט מדויק. ב-1938 הוטס דגם הניסוי, YB-17, מהחוף המזרחי לחוף
המערבי של ארצות הברית, תוך קביעת שיא חדש של 13 שעות ו-27 דקות. בדרך חזרה נשבר
השיא בטיסה לכיוון זה, כאשר המטוס טס במהירות ממוצעת של 394 קמ"ש, ובסך הכל 11 שעות
ודקה אחת. ששה מטוסים מכנף 2 המריאו ב-15 בפברואר 1938 לטיסת רצון טוב שזכתה לפרסום
נרחב, בדרכם לבואנוס איירס, מרחק של 19,000 ק"מ. המטוסים שבו ב-27 בפברואר, ושלושה
ימים לאחר מכן יצאו שבעה מטוסים לטיסה ארוכת טווח נוספת, הפעם לריו דה ז'ניירו.
במשימה אחרת, שזכתה לפרסום רב, "יירטו" (כתרגיל בלבד) שלושה מטוסים אוניית משא
איטלקית במרחק של 980 ק"מ מהחוף המזרחי של ארצות הברית.[דרוש מקור]

טייסים רבים העדיפו את ה-B-17 על פני ה-B-24, בשל יציבותו הרבה והקלות בהטסתו
במבנה. המערכות החשמליות שבו היו פחות פגיעות מהמערכות ההידראוליות של ה-B-24,
ויכולתו לטוס כאשר אחד מן המנועים נפגע הייתה טובה יותר. חיל האוויר השמיני של
ארצות הברית העדיף בגלוי את מטוסי ה-B-17; מפקדו, לוטננט גנרל ג'יימס דוליטל, שאף
לכוח שיהיה מורכב רק ממפציצי B-17 ומטוסי קרב P-51, כדי לפשט את הלוגיסטיקה, ואנשי
מטהו תמכו בגישתו והצביעו על השרידות והיעילות הרבים יותר של ה-B-17. אחד מהמרכיבים
העיקריים בתדמיתו של ה-B-17 הייתה, אכן, שרידותו. סיפורים רבים התפרסמו, ולצידם
צילומים מפורסמים, שהראו מטוסי B-17 שנפגעו קשות בקרב ובכל זאת הצליחו לשוב לבסיסם.
ביצועיהם של מטוסי ה-B-17 היו נחותים יחסית לאלה של ה-B-24, ואלו האחרונים יוצרו
במספר רב יותר מהמבצרים המעופפים. ואולם שביעות הרצון של צוותי ה-B-17 הייתה גבוהה
יותר.[דרוש מקור]

כאמור, בסך הכל יוצרו 12,371 מטוסי B-17 על דגמיהם השונים. כ-5,000 מתוכם הושמדו,
בקרב או בתאונות. שאר המטוסים הועברו עם תום המלחמה לאחסנה ומאוחר יותר, לקראת סוף
שנות ה-40 של המאה ה-20, נגרטו. מטוסים רבים הועברו לבתי קברות למטוסים. חלק
מהמטוסים הללו הוסבו לשמש כמטוסים בשליטה מרחוק לאימון כמטרות לטייסי קרב. למטוסים
אלה ניתן הסימון DB-17 ו-QB-17. מטוסים אחרים הוסבו לשמש כמטוסים להתראה מוקדמת,
חיפוש והצלה ולחיזוי מזג אוויר ושירתו בשורות צי ארצות הברית ומשמר החופים של ארצות
הברית, וזכו לסימול PB-1W או PB-1G. מטוסים אחרים הועברו לשימוש במדינות זרות, בהם
מטוסים ששימשו בצרפת לצילום אוויר ומיפוי. מאוחר יותר, משנות ה-60 של המאה ה-20 ועד
שנות ה-80, הוסבו מטוסי B-17 למשימות תובלה, בעיקר של מטען בתפזורת, ריסוס אווירי
וכיבוי אווירי.

בתחילת שנות ה-70 החלה תנועה של שיקום מטוסים היסטוריים על ידי גופים פרטיים
וממלכתיים. בארצות דוברות אנגלית נקראים מטוסים אלה "וורבירדס" (אנגלית: Warbirds,
ציפורי מלחמה). הפופולריות הרבה של מטוסי ה-B-17 במלחמת העולם השנייה הפכה אותם
ליעד מבוקש עבור המשקמים, אם כי נותרו מטוסי B-17 שלמים בודדים בלבד. נכון לאוגוסט
2013 היו בעולם כולו 46 מטוסי B-17 שלמים, בכל המצבים: בעלי יכולת טיסה, בתצוגה
ובמצב שיקום.

תעשיית הסרטים בהוליווד הציגה מטוסי B-17 בסרטי התקופה, ובהם הסרטים "חיל האוויר"
(Air Force)(אנ') של הבמאי הווארד הוקס (1943), בכיכובו של ג'ון גרפילד, ו" שעה
שתים עשרה גבוה" (Twelve O'Clock High)(אנ') שיצא ב-1949, בבימוי הנרי קינג ובכיכוב
גרגורי פק. סרט זה זכה בשני פרסי אוסקר. שני הסרטים הללו זכו לשיתוף פעולה מלא מצד
חיל האוויר של ארצות הברית ובשניהם שולבו מטוסים של חיל האוויר וצילומים אמיתיים
שצולמו בעת משימות מבצעיות (בסרט "שעה שתים עשרה גבוה"). סרט זה עובד לסדרת
טלוויזיה ב-1964, ששודרה במשך שלוש שנים ברשת ABC באותו שם. הסרט הבריטי "אוהב
המלחמה" (The War Lover)(אנ') שיצא לבתי הקולנוע ב-1962 בכיכוב סטיב מקווין ורוברט
וגנר עשה שימוש בקטעים מתוך הסרט "שעה שתים עשרה גבוה", כמו גם בשלושה מטוסי B-17
משוקמים. המפציצים הופיעו גם בסרט "טייס ניסוי" (Test Pilot)(אנ') מ-1938, בכיכובם
של קלארק גייבל וספנסר טרייסי. קלארק גייבל הופיע שוב יחד עם ה-B-17 בסרט "החלטה
פיקודית" (Command Decision)(אנ') ב-1948. גייבל עצמו שירת כקצין בתפקיד מקלען זנב
של מפציץ B-17, ואף נטל חלק בחמש משימות מבצעיות וזכה במדליית האוויר ובצלב הטיסה
המצוין. סרט נוסף שבו הופיע ה-B-17 היו "טורה! טורה! טורה!"(אנ') שצולם ב1970.

אחד מן המפציצים המפורסמים ביותר היה מטוס מדגם F שכונה "ממפיס בל". המטוס ביצע 29
גיחות הפצצה מעל גרמניה בין 7 בנובמבר 1942 ל-4 במאי 1943, ללא נפגעים מבין אנשי
צוותו ומבלי שנפגע באופן חמור. לאחר הצלחה זו, הוחזרו המטוס וצוותו למסע בארצות
הברית כדי לחזק את המורל וכדי לעודד רכישת אגרות חוב למימון המלחמה. סיפורו של
המפציץ צולם לסרט תיעודי על ידי צבא ארצות הברית ב-1944, וסרט זה עובד לסרט עלילתי
ב-1990 בשם ממפיס בל, בכיכובם של מת'יו מודין, אריק סטולץ והארי קוניק ג'וניור.
מטוסי B-17 מופיעים בסרטים נוספים, ובהם הסרט הבריטי "הדרך לכוכבים" (The Way to
the Stars)(אנ') מ-1945, הסרט "פורטרס" (Fortress)(אנ') מ-2012, ועוד.

בנוסף לסרטים מאוזכר המטוס ביצירות אמנות שונות. להקת קנזס מתארת בשירה "איקרוס II"
(באלבום Somewhere to Elsewhere) את מעשה ההקרבה של טייס B-17. לאחר שמטוסו נפגע
הוא מורה לצוות לנטוש ונותר לבדו להטיס את המטוס עד להתרסקותו. יצירות אמנות נוספות
עוסקות בסבל הפסיכולוגי והפיסי של הצוותים, בעת טיסות מבצעיות בגובה רב, ובאחוז
האבדות הגבוה. המשורר רנדל ג'רל כתב את הפואמה "מותו של מקלען הצריח הכדורי" (Death
of the Ball Turret Gunner) ואחד מחלקי הסרט "הבי מטאל"(אנ') מציג את אופיין של
משימות אלה. הצריח הכדורי היווה השראה ליצירות נוספות, כמו הפרק "המשימה" (The
Mission), אותו ביים סטיבן ספילברג, בסדרה "סיפורים מופלאים" (1985).



https://he.wikipedia.org/wiki/%D7%A8%D7%A0%D7%A1%D7%90%D7%A0%D7%A1

הרנסאנס ( צרפתית: Renaissance – "לידה מחדש") הייתה תנועת תחייה תרבותית,
פילוסופית ואמנותית שהחלה באיטליה בתקופת ימי הביניים המאוחרים, והתפשטה בהדרגה
לרחבי אירופה. התנועה נתנה את שמה לתקופה היסטורית שנמשכה בערך מהמאה ה-14 ועד למאה
ה-17 (לחלופין יש הרואים אותה מהמאה ה-15 ועד למאה ה-18). הווייתה ורעיונותיה של
התנועה חפפו את אירועי השעה של אותה עת - ובמרכזם עמדה תחייתם של טקסטים מהעת
הקלאסית (תקופת יוון ורומא העתיקות), עליית הפטרונות מצד האפיפיורות והאצולה,
התפתחות טכניקות חדשות באמנות (לדוגמה טכניקת הפרספקטיבה בציור) והתקדמות רבה
בתחומי המדע. לזרם הרנסאנס הייתה השפעה רבה כמעט על כל תחומי החיים אך הוא ידוע
בעיקר בשל השפעתו המכרעת על עולם האמנות שבאה לידי ביטוי בתרומות של אדריכלים,
פסלים, ציירים ואנשי אשכולות שהבולטים ביניהם היו רפאל, לאונרדו דה וינצ'י
ומיכלאנג'לו, שהיו המקור למונח "איש הרנסאנס".

על פי רוב הדעות, הרנסאנס החל בעיר פירנצה במאה ה-14, אם כי יש חולקים על קביעה זו.
תאוריות מגוונות הוצעו במהלך ההיסטוריה על מנת להסביר את מקורה של התנועה ואת
מאפייניה, והן מתמקדות בעיקר בתנאים החברתיים והאזרחיים שהיו מיוחדים לפירנצה באותה
התקופה וכן למבנה הפוליטי המיוחד שלה, שכלל את הפטרונות של המשפחה השולטת בעיר,
משפחת מדיצ'י.

קיימת היסטוריוגרפיה ענפה על תקופת הרנסאנס, אולם ההיסטוריונים חלוקים בדעתם בשאלה
האם היא היוותה התקדמות תרבותית מימי הביניים או שמא היא הייתה תקופת פסימיות
ונוסטלגיה לעידן הקלאסי. בעוד שהיסטוריונים בני המאה ה-19 נטו להדגיש את העובדה
שהרנסאנס ייצג התנתקות גמורה מדרך המחשבה וההתנהגות של ימי הביניים, היסטוריונים
מודרניים יותר נוטים להדגיש את ההמשכיות שבין שתי התקופות.

הרנסאנס הייתה תנועה תרבותית שהשפיעה רבות על החיים האינטלקטואלים באירופה של
התקופה המודרנית המוקדמת. התנועה החלה באיטליה, ועד המאה ה-16 היא התפשטה ברחבי
אירופה. השפעותיה הורגשו בתחומים רבים, כמו ספרות, פילוסופיה, אמנות, פוליטיקה,
מדע, דת, ארכיטקטורה ועוד. מלומדי תקופת הרנסאנס השתמשו בפילוסופיית ההומניזם
בלימודיהם, וחיפשו ריאליזם ורגשות אנושיים באמנות. הם ביקשו ללמוד מטקסטים עתיקים,
בעיקר כאלו שנכתבו ביוונית ולטינית, וחרשו את ספריות המנזרים בחיפוש אחר כתבים
עתיקים שנשכחו. כתבים אלו עוררו בהם רצון עז לשפר ולשכלל את הידע שלהם, שהיה מוגבל
עד אז לחומר שהכנסייה התירה ללמוד. אולם אנשי הרנסאנס לא דחו את הדת; למעשה חלק רב
מהעבודות הגדולות של הרנסאנס הוקדשו לדת, והכנסייה נתנה את חסותה לאמנים רבים
וגדולים מהתקופה. למרות זאת היה שינוי בתפיסת הדת של האינטלקטואלים, ושינוי זה
הורגש בתחומים שונים של החיים התרבותיים. יש האומרים, כמו כן, שהתנועה הושפעה רבות
משרידי האימפריה הרומית, אשר היו מפוזרים לאורכי איטליה.

אמני הרנסאנס שאפו לייצג את דמות האדם באופן ריאליסטי, ולמטרה זו הם פיתחו טכניקות
חדשות כמו פרספקטיבה ושימוש מתוחכם באור טבעי. פילוסופים פוליטיים, מקיאוולי היה
המפורסם מביניהם, ביקשו לתאר את החיים הפוליטיים באופן מציאותי, וכן לשפר את הממשל
כך שיתבסס על ההגיון. הסופרים של התקופה, בנוסף ללימוד הכתבים העתיקים, החלו להשתמש
יותר ויותר בשפה יומיומית ולא בלטינית. עובדה זו, יחד עם מהפכת הדפוס, אפשרה לאנשים
רבים באירופה גישה לספרים, ובמיוחד לכתבי הקודש, מה שהוביל מאוחר יותר להתפתחות
הפרוטסטנטיות.

וזארי היה הראשון שהשתמש במילה "רנסאנס" Rinascita בדפוס, בספרו "חיי הציירים,
הפסלים והאדריכלים המצוינים ביותר" שיצא לאור בשנת 1550 והוקדש לקוזימו דה מדיצ'י.
ההתייחסות מצד וזארי הייתה בעיקר לתחיית האמנות בכיפה של מיכלאנג'לו. יעקב
בורקהארט, בספרו "תרבות הרנסאנס באיטליה", הרחיב את המילה למונח היסטורי המתאר את
התקופה כולה.

היסטוריונים רבים מסכימים כי הרעיונות שאפיינו את הרנסאנס מקורם בפירנצה של סוף
המאה ה-13, ובמיוחד בכתביהם של הסופרים פטרארקה, שהחייה את הספרות הקלאסית היוונית,
ודנטה, וביצירותיו של האמן ג'וטו די בונדונה. אולם השאלה מדוע הרנסאנס התחיל
באיטליה דווקא באותה התקופה נותרה לא פתורה. כדי לענות על שאלה זו הועלו מספר
תאוריות:

הרנסאנס קיבל את שמו משום שהוא סימל "לידה מחדש" של רעיונות קלאסים מסוימים שהיו
אבודים במשך תקופה ארוכה לאירופאים המערביים. רוב החוקרים מסכימים כי הגורם המרכזי
לתחייה זו היה הגילוי מחדש של טקסטים עתיקים שנשכחו על ידי התרבות המערבית אך נשמרו
בעולם המוסלמי ובאימפריה הביזנטית, וכן בתרגומים של טקסטים יווניים וערביים לשפה
הלטינית. מלומדי הרנסאנס חרשו את ספריותיה של אירופה בחיפוש אחר עבודות של כותבים
קלאסים כגון אפלטון, קיקרו, ויטרוביוס ועוד. פטרארקה היה אחד מהמתרגמים החשובים
ביותר של התקופה ונודע בתרומתו הרבה לתרגום וחקירת כתבים יוונים, ולהתפתחות הרנסאנס
בכלל. בנוסף לכך, ככל שהכיבוש מחדש של חצי האי האיברי מידי המוסלמים התקדם, עבודות
יווניות וערביות רבות נתפסו ממוסדות חינוכיים חשובים, כמו למשל הספרייה של קורדובה.
הכתבים של סופרים יוונים והלניסטים גדולים, כמו אריסטו, אוקלידס, פלוטינוס ותלמי
ועוד, וכן של מדענים ופילוסופים מוסלמים, כמו אבן סינא ואבן רושד, יובאו לתוך העולם
הנוצרי וסיפקו חומר אינטלקטואלי חדש למלומדים אירופאים.

הידע היווני והערבי לא יובא רק מספרד, אלא גם מהמזרח התיכון. לימוד המתמטיקה פרח
באזור והידע המתמטי הובא לאירופה על ידי צלבנים במאה ה-13. נפילתה של האימפריה
הביזנטית לידי העות'מאנים בשנת 1453 הביאה להגירה המונית של מלומדים יוונים למערב.
מלומדים אלו הביאו עימם טקסטים וידע מהתרבות היוונית הקדומה שלא היו ידועים במערב
במשך מאות שנים.

חוקרים מסוימים מאמינים כי המבנה הפוליטי המיוחד באיטליה של ימי הביניים והאקלים
החברתי המיוחד שלה אפשרו לפריחה תרבותית נדירה. איטליה לא הייתה קיימת כישות
פוליטית בתקופה זו, אלא הייתה מחולקת לערי מדינה קטנות: ממלכת נאפולי שלטה בדרום
המגף, רפובליקת פירנצה ומדינת האפיפיור שלטו במרכז, גנואה ומילאנו בצפון ובמערב,
ורפובליקת ונציה שלטה במזרח. איטליה במאה ה-15 הייתה אחד האזורים האורבנים ביותר
באירופה. רבות מעריה ישבו על ערים רומאיות עתיקות, וייתכן כי הטבע הקלאסי של
הרנסאנס היה קשור למקורו בשטח הקדום של האימפריה הרומית.

באותה התקופה איטליה הייתה ידועה ברפובליקות הסוחר שלה, במיוחד רפובליקות פירנצה
וונציה. למרות שבפועל ערי מדינה אלו היו אוליגרכיות, ולא דמו כלל לדמוקרטיה
מודרנית, החופש הפוליטי היחסי שהן אפשרו עודד קידום אקדמי ואמנותי. בדומה לכך,
מעמדן של ערים איטלקיות רבות, כמו ונציה, כמרכזי מסחר גדולים, הפך אותן לצמתים
אינטלקטואלים. סוחרים הביאו עימם רעיונות ממרחקים, ובמיוחד מהלבנט. ונציה הייתה
השער של אירופה למסחר עם המזרח וכן יצרנית של זכוכית איכותית, בעוד שפירנצה הייתה
בירת המשי והתכשיטים. העושר שעסקים אלו הביאו לאיטליה אפשר את יצירתם של פרויקטים
אמנותיים גדולים, פרטיים וציבוריים, וכן הוא הביא לכך שלתושבים היה יותר זמן פנוי
ללימודים.

תאוריה נוספת למקורה של הרנסאנס טוענת כי ההרס שנגרם על ידי המוות השחור בפירנצה
ובשאר אירופה גרם לשינוי בתפיסת העולם של אנשי המאה ה-14. איטליה נפגעה בצורה קשה
במיוחד על ידי המגפה, ויכול להיות שהיכרות זו עם המוות גרמה למלומדים של התקופה
לחשוב יותר על חייהם העכשוויים ופחות על החיים שלאחר המוות. נטען גם כי המוות השחור
גרם לגל חדש של אדיקות, אותו ניתן לראות בעלייה בהזמנות של יצירות אמנות דתיות.
אולם תאוריה זו לא מסבירה לגמרי מדוע הרנסאנס התרחש דווקא באיטליה, שכן המוות השחור
השפיע על אירופה כולה.

עם נפילת בית עבאס בשל פלישת המונגולים החלו ציי הסחר הערביים, ששלטו ללא מתחרים
בסחר בים התיכון, להיחלש. בהדרגה החליפו אותם ספינות סוחר איטלקיות. יתר על כן,
קיומה של האימפריה המונגולית ששלטה באסיה ממערב עד מזרח פתח דרכי סחר חדשות רבות.
העושר החדש שזרם לערי איטליה היווה לדעת רבים גורם חשוב במימון תנועת התחייה של
הרנסאנס.

לא ברור מדוע הרנסאנס החל דווקא בעיר פירנצה. חוקרים מציינים מספר מאפיינים שהיו
ייחודיים לחיים התרבותיים של פירנצה ושיכלו לגרום לתנועה תרבותית שכזו. רבים
מדגישים את התפקיד ששיחקה משפחת מדיצ'י כפטרונית ומעודדת האמנות. לורנצו דה מדיצ'י
שילם סכומי עתק לאמנים המובילים של פירנצה, כמו לאונרדו דה וינצ'י, סנדרו בוטיצ'לי
ומיכלאנג'לו עבור יצירת עבודות אמנות.

אולם תקופת הרנסאנס החלה עוד לפני עלייתו של לורנצו לשלטון ואפילו לפני עלייתה
לגדולה של משפחת מדיצ'י. היסטוריונים מסוימים טוענים כי הרנסאנס נולד בפירנצה פשוט
במקרה, כתוצאה מהיוולדם של אנשים גדולים ומוכשרים באזור. אולם היסטוריונים אחרים,
המאמינים כי "מקריות" כזו אינה סבירה, טוענים כי אנשים גדולים אלו עלו לגדולה הודות
לתנאים התרבותיים והחברתיים של התקופה באזור.

ההומניזם לא היה ממש פילוסופיה, אלא יותר שיטת לימוד. בניגוד לשיטה הסכולסטית,
שהתמקדה בפתרון סתירות בין סופרים שונים, ההומניסטים למדו טקסטים עתיקים מקוריים
והעריכו אותם באמצעות שילוב של הגיון וראיות אמפיריות. החינוך ההומניסטי התבסס על
לימוד של שירה, דקדוק, אתיקה ורטוריקה. אנשי הרנסאנס ניסו לחדש את הרוח הקלאסית,
המנוגדת לרוח הכנסייה, שהעמידה במרכז את האל ולא את אושרו של האדם בעולם הזה. מעל
לכל, ההומניסטים האמינו בכישרונו של האדם וביכולת הייחודית והמדהימה של המוח
האנושי.

מלומדים הומניסטים עיצבו את הנוף האינטלקטואלי לכל אורך התקופה המודרנית המוקדמת.
פילוסופים פוליטיים כמו מקיאבלי ותומאס מור החיו את הרעיונות של המלומדים היוונים
והשתמשו בהם בביקורות על הממשל המודרני. תאולוגים מהתקופה, ובמיוחד ארסמוס ולותר,
מרדו בסטטוס קוו האריסטוטלי והציגו לראשונה רעיונות מהפכניים של אמונה שהסתמכו גם
הם על ההומניזם.

האידאלים ההומניסטיים החדשים, למרות שהיו בעיקרם חילוניים, התפתחו בתקופה שנשלטה על
ידי הנצרות באירופה ללא עוררין. כמעט כל יצירות האמנות החדשות הוזמנו על ידי
הכנסייה או הוקדשו לה. עם זאת לרנסאנס הייתה השפעה רבה על התאולוגיה של התקופה,
ובמיוחד על הדרך שבה אנשים ראו את היחסים בין האדם לאל. רבים מהתאולוגים החשובים של
התקופה, ובהם ארסמוס, תומאס מור, ז'אן קלווין ומרטין לותר, היו בעצמם הומניסטים.

הרנסאנס החל בתקופה של אי-שקט דתי. ימי הביניים המאוחרים היו עת של אינטריגות
פוליטיות שסבבו סביב האפיפיורות וששיאן היה הקרע המערבי. בעוד שהקרע נפתר על ידי
ועידת קונסטנץ בשנת 1414, במאה ה-15 הנצה תנועת הרפורמה הפנימית של הקונקיליאריזם
(Conciliarism), שביקשה להגביל את כוחו של האפיפיור ולהדגיש את סמכותן של מועצות
בכירי הכנסייה כנגדו. האפיפיורות יצאה אמנם לבסוף ממאבקים אלה כאשר ידה על העליונה,
אולם הטענות שהועלו כנגד השחיתות שלה, ובעיקר השחיתות המוסרית של האפיפיור אלכסנדר
השישי שהואשם בין היתר במכירת מינויים כנסייתיים, בנפוטיזם ובהולדת ארבעה ממזרים,
המשיכו לעלות.

אנשי כנסייה כמו ארסמוס ולותר הציעו רפורמות כנסייתיות, רובן מבוססות על ביקורת
הומניסטית על הברית החדשה. בחודש אוקטובר 1517 פרסם לותר את 95 התזות שלו, בהן הוא
מוחה על הסמכות של האפיפיור ומבקר את השחיתות בכנסייה ובעיקר את מכירות כתבי
המחילה. תזות אלו הובילו לרפורמציה ולניתוק מהכנסייה הקתולית הרומאית, שלפני כן
טענה להגמוניה במערב אירופה.

עוד קודם לתקופת הרנסאנס התעניינו אמנים ביצירות ריאליסטיות יותר וסימבוליות פחות
ממה שהיה מקובל באמנות הנוצרית של ימי הביניים. באמנות הכנסייתית היה עקרון
הייצוגיות חשוב בהרבה מהדיוק. אמנות הרנסאנס, לעומת זאת, העניקה חשיבות לסימטריה,
קומפוזיציה, אור ופרספקטיבה.

אחד מסימני ההיכר של אמנות הרנסאנס היה התפתחותן של טכניקות פרספקטיבה ריאליסטיות.
ג'וטו די בונדונה (1267-1337) היה הראשון שהשתמש בחלל בתוך ציור, אולם רק עם פרסום
כתביהם של אדריכלים כמו ברונלסקי (1377-1446) ואלברטי (1404-1472) הפרספקטיבה
הוגדרה כטכניקה אמנותית רשמית. התפתחות הפרספקטיבה הייתה חלק מנטייה רחבה יותר
לכיוון הריאליזם באמנות. למטרה זו פיתחו ציירי התקופה טכניקות נוספות, למדו את
משחקי האור והצל, ואפילו, כמו במקרה של לאונרדו דה וינצ'י, למדו את האנטומיה של גוף
האדם. ביסוד השינויים הללו באמנות עמד רצון מחודש לתאר את יופיו של הטבע ולבדוק את
האקסיומה של האסתטיקה. יצירותיהם של דה וינצ'י, מיכלאנג'לו ורפאל מייצגות את השיאים
האמנותיים שאמנים רבים אחרים ניסו לחקות.

באותה התקופה, בהולנד, התפתחה תרבות אמנותית תוססת, והיצירות של אמנים הולנדים
חשובים כמו יאן ואן אייק השפיעו על ההתפתחות של הציור באיטליה, גם מבחינה טכנית עם
השימוש החדש בצבעי שמן ובבד, וגם מבחינת הסגנון עם השימוש בנטורליזם. מאוחר יותר,
יצירותיו של פיטר ברויגל האב נתנו השראה לאמנים רבים לתאר בציוריהם את חיי
היום-יום.

באדריכלות, פיליפו ברונלסקי היה האמן החשוב ביותר בלימוד המבנים הקלאסים, ועם הידע
שהתגלה מחדש מכתביו של ויטרוביוס והפריחה במדע המתמטיקה הוא פיתח את סגנון הרנסאנס
באדריכלות. היצירה החשובה ביותר של ברונלסקי, שהייתה מבצע הנדסי מורכב, הייתה הכיפה
של קתדרלת פירנצה, שבנייתה נמשכה 16 שנה והסתיימה בשנת 1436. היצירה הארכיטקטונית
החשובה ביותר של תקופת סוף הרנסאנס הייתה בזיליקת פטרוס הקדוש, שנבנתה בתחילת המאה
ה-17.

התמורות שחלו בענפי האמנות ומדעי הרוח השתקפו בתקופה דינמית של שינויים בעולם המדע.
יש הרואים בשטף פעילות זה מהפכה מדעית של ממש, שבישרה על התחלתו של העידן מודרני.
אחרים רואים בו פשוט האצה של תהליך ממושך שהחל בעת העתיקה ונמשך עד היום. בכל מקרה,
ישנה הסכמה כללית כי ברנסאנס היו שינויים משמעותיים בדרך בה ראה האדם את היקום
ובשיטות בעזרתן ניסו המדענים להסביר תופעות טבעיות.

המדע והאמנות היו שלובים מאוד זה בזה בתקופת הרנסאנס, עם אמנים כמו לאונרדו דה
וינצ'י שאיירו איורים מפורטים של אנטומיה וטבע. אולם ההתפתחות החשובה ביותר של
התקופה לא הייתה תגלית מסוימת, אלא דווקא תהליך שהוביל לתגליות, הנקרא "השיטה
המדעית". דרך מהפכנית זו ללמידת העולם התמקדה בראיות אמפיריות, בחשיבות המתמטיקה
ובשלילת תאוריית הסיבה הסופית לטובת פילוסופיית המכניות, הטוענת כי כל התופעות
הטבעיות יכולות להיות מוסברות על ידי סיבות פיזיקליות. תומכים מוקדמים של הרעיונות
הללו כללו את קופרניקוס ואת גלילאו. השיטה המדעית החדשה הובילה לתרומות גדולות
לתחומי האסטרונומיה, הפיזיקה, הביולוגיה והאנטומיה.

האסטרונמיה של ימי הביניים המאוחרים הייתה מבוססת על המודל הגאוצנטרי של תלמי, אולם
מעט מאוד אסטרונומים ממש קראו את כתביו של תלמי אלא הסתמכו על מבואות וסיכומים
לתאוריה שלו. בסוף המאה ה-15 פורסם לראשונה ספר מקיף על האסטרונומיה של תלמי, שכלל
בתוכו את מחקריהם של אסטרונומים מהתקופה וכן חלקים מספרים יווניים שלא היו ידועים
לעולם המערבי עד אז, שהובאו מקונסטנטינופול. ההתפתחות החשובה ביותר באסטרונומיה של
תקופת הרנסאנס הייתה עבודתו של קופרניקוס (1473-1543). קופרניקוס היה שייך לדור
הראשון של אסטרונומים שחונכו בעזרת הספרים המקיפים החדשים. בתחילת המאה ה-16 הוא
החל לחקור רעיון חדש ומזעזע לזמנו לפיו כדור הארץ סובב את השמש. הוא בילה את שארית
חייו בניסיון להוכיח מתמטית את המודל ההליוצנטרי שלו, וכשהוא פרסם לבסוף את מחקריו
בשנת 1543 הוא כבר היה על ערש דווי. אולם קופרניקוס היה מדען רנסאנס ולא מהפכן כפי
שחושבים, משום שהוא נהג לפי שיטותיו של תלמי ואפילו לפי סדר ההצגה שלו. ניתן להגיד
כי הרנסאנס של האסטרונומיה הסתיים עם התאוריות החדשניות של קפלר (1571-1630)
וגלילאו (1564-1642).

כבר במאה ה-15 היו סופרים ואמנים באיטליה מודעים לשינויים החשובים שהתרחשו בתקופתם
והשתמשו בביטויים כמו Modi Antichi (בדרך העתיקה) או Alle Romana et alla Antica
(בדרך של הרומאים ושל אנשי העת העתיקה). אולם המונח "לידה מחדש" (Rinascita
באיטלקית) לא הופיע אלא לראשונה בספרו של ג'ורג'יו וזארי, "חיי האמנים", שפורסם
בשנת 1550. וזארי חילק את תקופת הרנסאנס לשלושה חלקים: החלק הראשון כלל את תקופתו
של ג'וטו, החלק השני את תקופתם של ברונלסקי ודונטלו, והחלק השלישי סבב סביב לאונרדו
דה וינצ'י והגיע לשיאו עם מיכלאנג'לו. לפי וזארי, הייתה זו לא רק המודעות הגדלה
לתקופה העתיקה שגרמה להתפתחות זו, אלא גם הרצון החדש ללמוד ולחקות את הטבע.

במאה ה-15 הרנסאנס החל להתפשט במהירות ממולדתו בפירנצה, קודם לשאר חלקי איטליה
ובמהרה לרחבי אירופה. המצאת הדפוס על ידי יוהאן גוטנברג איפשרה את ההעברה המהירה של
הרעיונות החדשים של התקופה. ככל שאלה התפשטו, הם השתנו והסתגלו לתרבויות המקומיות.
במאה ה-20 חוקרים החלו לחלק את תקופת הרנסאנס לתנועות מקומיות ולאומיות:

הרנסאנס שמחוץ לאיטליה נקרא בשם הרנסאנס הצפוני. הוא הגיע תחילה לצרפת על ידי המלך
שארל השמיני, לאחר פלישתו לאיטליה. תקופת שלטונו של המלך פרנסואה הראשון נחשבת כשיא
הרנסאנס הצרפתי, משום שהוא ייבא למדינה יצירות אמנות איטלקיות והביא אמנים
איטלקיים, כמו לאונרדו דה וינצ'י, ואף בנה ארמונות מרהיבים ויקרים שניצלו עד תום את
הסגנון האדריכלי החדש. סופרים, כמו פרנסואה רבלה, פייר דה רונסאר ומישל דה מונטן,
וכן ציירים ומוזיקאים צרפתיים, שאבו השראה רבה מרוח הרנסאנס האיטלקי.

במחצית השנייה של המאה ה-15 הביאו עימם האיטלקים את הסגנון החדש להונגריה, בעיקר
כתוצאה מהנישואין בין מלך הונגריה, מתיאש הוניאדי, לבתו של מלך נפולי, ביאטריקס.
במהרה הפכה בודה לאחד המרכזים האמנותיים החשובים ביותר של הרנסאנס צפונית להרי
האלפים, אך הכיבוש העות'מאני של הונגריה בשנת 1526 הביא את "הרנסאנס ההונגרי" הקצר
לקיצו. אמנים איטלקיים רבים הגיעו גם לפולין עם בונה ספורצה, בתו של דוכס מילנו,
שנישאה בשנת 1518 למלך פולין זיגמונד הראשון, ובכך תרמו להתפשטות הרנסאנס הפולני.

רוח התקופה התפשטה מצרפת אל ארצות השפלה ואל גרמניה, ולבסוף הגיעה, בשלהי המאה
ה-16, לאנגליה ולסקנדינביה. באזורים אלו הפך ההומניזם להיות קשור באופן הדוק
לרפורמציה הפרוטסטנטית, והאמנות והספרות של הרנסאנס הגרמני משקפות בעיקר את
המחלוקות הדתיות הרבות של התקופה.

באנגליה, סימל העידן האליזבתני את שיאו של הרנסאנס האנגלי, בעבודותיהם של סופרים
אנגלים כוויליאם שייקספיר, כריסטופר מרלו וג'ון מילטון, וכן ביצירות של אמנים,
אדריכלים ומלחינים אנגלים.

הרנסאנס הגיע לחצי האי האיברי דרך שטחי ממלכת אראגון על הים התיכון וכן דרך עיר
המסחר החשובה ולנסיה. בשיאו של הרנסאנס הספרדי ניתן היה למצוא סופרים חשובים כמו
לופה דה וגה ומיגל דה סרוואנטס ואמנים משפיעים כמו אל גרקו.

בעוד רוח הרנסאנס עברה מאיטליה צפונה, התפשטות סימולטנית של רעיונות חדשניים בתחום
המוזיקה התחוללה מצפון אירופה דרומה. המוזיקה שהתפתחה במאה ה-15 בדוכסות בורגונדי
ציינה את תחילת תקופת הרנסאנס במוזיקה, וסגנון הפוליפוניה החדש שהגיע מהולנד
לאיטליה יצר את הבסיס לסגנון הבינלאומי האמיתי הראשון במוזיקה מאז הזמרה
הגרגוריאנית של המאה ה-9. בסוף המאה ה-16 הפכה איטליה שוב למרכז החדשנות המוזיקלית
באירופה עם התפתחות סגנון האסכולה הוונציאנית, שהתפשט צפונה אל גרמניה בסביבות
1600.

הציור של הרנסאנס האיטלקי שונה מזה של הרנסאנס הצפוני. האמנים האיטלקיים היו בין
הראשונים שציירו סצנות חילוניות והרחיקו בכך את עצמם מנושאי האמנות של ציירי ימי
הביניים שהתרכזו בעיקר בנושאים נוצריים-דתיים. אמני הרנסאנס הצפוני המשיכו בתחילה
להתרכז בנושאים דתיים, כמו המהפכות הדתיות של התקופה שתוארו בידי האמן הגרמני החדשן
אלברכט דירר. מאוחר יותר, סיפקו יצירותיו של פיטר ברויגל השראה לאמנים לצייר סצנות
יומיומיות במקום סצנות דתיות או קלאסיות. בנוסף, שיכללו האחים ואן אייק הפלמיים
במהלך הרנסאנס את טכניקת הציור בשמן, שאיפשרה לאמנים להפיק צבעים חזקים על משטחים
קשים ששרדו מאות שנים.

רק במאה ה-19 המילה הצרפתית "רנסאנס" הפכה לשכיחה לתיאור התנועה התרבותית שהחלה
במאה ה-14. תקופת הרנסאנס הוגדרה לראשונה על ידי ההיסטוריון הצרפתי ז'יל מישלה
(1798-1874), בספרו משנת 1855 "ההיסטוריה של צרפת". מישלה טען כי הרנסאנס הביא איתו
התפתחות מדעית יותר מאשר אמנותית או תרבותית, וכי הוא התרחש בין סוף המאה ה-15
לאמצע המאה ה-17. כלאומן צרפתי, ניסה מישלה לייחס את הרנסאנס לצרפת ולהגדיר אותה
כתנועה צרפתית.

ההיסטוריון השווייצרי יעקב בורקהרדט, לעומת זאת, בספרו "תרבות הרנסאנס באיטליה",
תחם את הרנסאנס בין המאה ה-14 לאמצע המאה ה-16. הוא ראה בתקופה זו את היווצרות הרוח
המודרנית של האינדיבידואליות, שדוכאה במהלך ימי הביניים. ספרו של בורקהרדט היה
רב-מכר והוא השפיע רבות על התפתחות הפירוש המודרני של הרנסאנס האיטלקי. בשנים
האחרונות נהוג להגדיר את הרנסאנס לא כעידן היסטורי רצוף בעל התחלה וסוף, אלא כתנועה
תרבותית שהתרחשה במקומות ובתרבויות שונים במקביל.

רוב הדיון סביב הרנסאנס בתקופה האחרונה נסב סביב השאלה האם הוא היווה "שיפור"
מתרבות מימי הביניים. הן מישלה והן בורקהרדט דיברו בהתלהבות על ההתקדמות שהתחוללה
בימי הרנסאנס לקראת העת החדשה, ובורקהרדט אף השווה התקדמות זו לצעיף שמוסר מעיני
האדם כך שהוא יכול לראות יותר בבירור.

מצד שני, מדגישים היסטוריונים רבים כיום כי רוב הגורמים החברתיים השליליים המיוחסים
לתקופת ימי הביניים, כמו עוני, מלחמות, רדיפות דתיות ועוד, הפכו לגרועים יותר
בתקופת הרנסאנס עם מקיאבלי, מלחמות הדת, האפיפיורות המושחתת וציד המכשפות המתגבר
במאה ה-16. רבים מאלה שחיו בעידן הרנסאנס לא ראו בו את "תור הזהב" כפי שדמיינו אותו
סופרים במאה ה-19, אלא דאגו לבעיות החברתיות הרבות אותן חוו. למרות זאת, האמנים,
הסופרים והפטרונים שהיו מעורבים בתנועה החדשנית הזו כן האמינו שהם עדים לעידן חדש
שהיווה מעבר חד מימי-הביניים.

ההיסטוריון ההולנדי יוהאן הויזינחה (1872-1945) הכיר בקיומו של הרנסאנס, אך הטיל
ספק בהיותו שינוי חיובי. בספרו "בסתיו ימי-הביניים" הוא טען כי הרנסאנס הייתה תקופת
שקיעה ביחס לתקופת שיא ימי הביניים. השפה הלטינית, לדוגמה, התפתחה רבות מהעידן
הקלאסי והייתה עדיין שפה חיה בימי הביניים, אולם הדיבוק של הרנסאנס עם הטוהר של העת
העתיקה עצר את התפתחות השפה והחזיר אותה לצורה הקלאסית שלה. חוקרים אחרים טוענים כי
הרנסאנס הייתה תקופה של מיתון כלכלי ושל האטה בהתקדמות המדעית, שהוסוותה על ידי
התקדמות אמנותית.

חוקרים רבים החלו גם לטעון כי המילה "רנסאנס" טעונה מדי ומרמזת על התפתחות מתקופת
ימי הביניים ה"חשוכים והפרימיטיביים". היסטוריונים רבים מעדיפים כיום להשתמש במונח
"מודרני מוקדם" כדי להגדיר את התקופה, משום שהוא נייטרלי יותר ומדגיש את היות
התקופה מעבר בין ימי הביניים לעת החדשה, המודרניזם.



https://he.wikipedia.org/wiki/%D7%A7%D7%A8%D7%9C%D7%95%D7%A1_%D7%92%D7%A8%D7%A1%D7%99%D7%94

קרלוס גרסיה בדיאס (בספרדית: Carlos García Badías; נולד ב-29 באפריל 1984
בברצלונה) הוא כדורגלן ספרדי המשחק בעמדת הבלם בקבוצת אלניהספור.

גרסיה החל את הקריירה שלו במחלקת הנוער של אספניול, ובמקביל שיחק בכל הנבחרות
הצעירות של ספרד. בשנת 2003 היה שותף להעפלה לגמר גביע העולם לנבחרות עד גיל 20
שנערך באיחוד האמירויות, ובאותה שנה עלה לקבוצת הבוגרים של אספניול, אך שיחק בעיקר
בקבוצת המילואים. את הופעת הבכורה שלו במדי הקבוצה הבוגרת ערך באוקטובר 2003 נגד
ריאל מדריד. בסך הכל שיחק שלושה משחקים במהלך עונה זו. בעונה העוקבת הושאל לקבוצת
פולידפורטיבו אחידו מהליגה השלישית, בה שיחק 34 משחקים וכבש שער אחד.

בשנת 2005 עבר לשחק באלמריה, ששיחקה אז בליגה הספרדית השנייה, תחת המאמן פאקו
פלורס. גרסיה שיחק במדיה 7 עונות רצופות, מלבד עונה אחת בה הושאל לריאל בטיס, ועלה
איתה לליגה הראשונה. בעונתו האחרונה בקבוצה שיחק בכל אחד מ-37 משחקי הליגה ולא
החמיץ דקה.

לקראת עונת 2012/2013 הגיע גרסיה לישראל בהעברה חופשית, וחתם במכבי תל אביב לשלוש
שנים. בעונה זו צוות במרכז ההגנה לצד איתן טיבי והיה גורם משמעותי בעונת האליפות של
הקבוצה. רגע בולט בעונה זו היה במשחק החוץ במסגרת ליגת העל נגד בני יהודה באצטדיון
בלומפילד כאשר גרסיה רץ להביא את הכדור מקו השער אחרי שער שוויון של ראדה פריצה
בתוספת הזמן. ארבע דקות מאוחר יותר, בדקה ה-98 הובקע שער הניצחון של מכבי תל אביב
שנתן לה תנופה גדולה בהמשך עונת האליפות. לקראת סוף העונה טס גרסיה לספרד על מנת
לעבור ניתוח שהשביתו עד לסיום העונה.

בעונת 2013/2014 חזר גרסיה להרכב והיה שותף במשחקי הקבוצה במסגרת מוקדמות ליגת
האלופות. בהמשך העפיל עם קבוצתו לשלב הבתים של הליגה האירופית, הופעתו הראשונה
בקריירה במפעל אירופי. בעונה זו המשיך לגלות יציבות במרכז ההגנה, ואף כבש שני
שערים, בדרך לזכייה עם קבוצתו באליפות שנייה רצופה. בעונת 2014/2015 זכה עם הקבוצה
באליפות שלישית ברציפות, וכן בגביע המדינה ובגביע הטוטו.



https://he.wikipedia.org/wiki/%D7%99%D7%95%D7%91%D7%A0%D7%98%D7%95%D7%A1

יובנטוס (Juventus, "נעורים" בלטינית) היא קבוצת כדורגל, אשר ממוקמת בטורינו
שבפיימונטה. הקבוצה שיחקה בכל שנות קיומה בסרייה א', הליגה האיטלקית הראשונה, למעט
בעונת 2006/2007. יובנטוס נחשבת לאחד המועדונים המצליחים ביותר בתולדות הכדורגל
העולמי.

הקבוצה הוקמה בשנת 1897 בידי קבוצה של סטודנטים צעירים מטורינו, ובשנת 1923 נקנתה
על ידי משפחת אניילי לה היא שייכת עד היום. לאורך השנים הפכה יובנטוס לקבוצה
המייצגת של הכדורגל האיטלקי ולסמל תרבות איטלקי. ליובנטוס המספר הרב ביותר של
אוהדים בתחומי איטליה והיא מבין הקבוצות האהודות ביותר בעולם.

יובנטוס היא הקבוצה המצליחה ביותר בתולדות הכדורגל האיטלקי, ואחת הקבוצות המצליחות
ביותר בהיסטוריה של הכדורגל המודרני בעולם. לפי הפדרציה העולמית להיסטוריה
וסטטיסטיקת הכדורגל (IFFHS), ארגון המוכר על ידי פיפ"א, יובנטוס היא הקבוצה
האיטלקית המצליחה ביותר במאה ה-20 והקבוצה האירופאית השנייה הכי מצליחה באותה
תקופה. בשנת 1985 הפכה יובנטוס לקבוצה הראשונה בהיסטוריה שזוכה בכל שלושת התארים
המרכזיים של אופ"א: גביע אירופה לאלופות (כיום ליגת האלופות), גביע אירופה למחזיקות
גביע וגביע אופ"א (כיום הליגה האירופית). לאחר הזכייה בגביע הביניבשתי באותה שנה,
הפכה יובנטוס לקבוצה הראשונה בהיסטוריה שזוכה בכל התארים היבשתיים האפשריים למועדון
אירופי - גביע אירופה לאלופות, גביע אופ"א, גביע אירופה למחזיקות גביע, הסופרקאפ
האירופי והגביע הביניבשתי והיא אחת מ-3 קבוצות באירופה שעשו זאת יחד עם אייאקס
ובאיירן מינכן.

המועדון נוסד ב-1 בנובמבר 1897 בידי קבוצה של צעירים מבית הספר העל יסודי ע"ש
מאסימו ד'אז'ליו בטורינו. מייסדי המועדון היו כולם בין הגילאים ארבעה עשרה לשבע
עשרה.

מעט מאוד מידע כתוב קיים לגבי הקמת הקבוצה, שכן באותה תקופה עיתוני איטליה לא נתנו
לתחום הספורט מקום רב על פני העיתון. אחד ממייסדי המועדון, אנריקו קנפארי, כתב ספר
בשנת 1914 המתאר את הולדת המועדון. על פי ספרו, המייסדים הצעירים חיפשו בלהט אחר שם
למועדון. לאחר סיבוב של הצבעות נבחרו שלוש הצבעות מרכזיות - Società Via Fori,
Società Sportiva Massimo D' Azeglio ו-Sport Club Juventus (מועדון ספורט
יובנטוס). השם האחרון נבחר.

הנשיא הראשון של המועדון היה אוג'ניו קנפארי (אחיו של אנריקו). בשנת 1899 שונה שמה
של הקבוצה ל-Football Club Juventus (מועדון כדורגל יובנטוס), וצבעיה של הקבוצה
הצעירה היו ורוד ושחור, הידועים באיטליה בכינוי רוזאנרו. אצטדיונה הראשונה היה
הפיאצה ד'ארמי.

יובנטוס ערכה את משחק הבכורה שלה באליפות האיטלקית לכדורגל (גרסה מוקדמת של הסרייה
א') בעונת 1900, כשהיא מיוצגת במדים הורודים המקוריים. המשחק הראשון שהקבוצה שיחקה
היה ב-11 במאי 1900 שהסתיים בהפסד 1-0 ל-FBC Torinese בפיאצה ד'ארמי. בעונה השנייה
של הקבוצה יובנטוס הצליחה הרבה יותר כשהיא מגיע לחצי גמר הליגה לאחר ניצחון קבוצה
מקומית אחרת בשם Ginnastica Torino בתוצאה 5-0. בחצי הגמר הפסידה לקבוצת הכדורגל
מילאן (באותה תקופה מועדון קריקט המכונה Milan Cricket) בתוצאה 3-2.

המועדון החליט לאמץ תלבושת חדשה בשנת 1903. שחקן אנגלי ששיחק במועדון, ג'ון סבאג'
נקרא לבקשת יובנטוס לעזרה בעניין. לסבאג' היה חבר בנוטינגהאם שאהד את הקבוצה
המקומית נוטס קאונטי ושלח לטורינו את החולצות בעלות הפסים בצבעי שחור-לבן, תלבושת
המלווה את יובנטוס עד היום. במשך 2 עונות לאחר מכן יובנטוס סיימה כסגנית הליגה
לגנואה, ובשנת 1905 זכתה יובנטוס באליפות הראשונה שלה.

יובנטוס בנתה סגל חזק, אך מיד לאחר שזכתה באליפות עזב את הקבוצה נשיא המועדון,
אלפרדו דיק, לאחר סכסוך פנימי. דיק לקח עמו מספר שחקני מפתח, ולאחר שמספר אנשי צוות
מקצועי הביעו את התעניינותם בעזיבת הקבוצה גם כן, ייסד דיק את מועדון הכדורגל
טורינו. משחק הדרבי הראשון ששוחק בין שתי הקבוצות התקיים בעונה העוקבת, ומאז נוצרה
יריבות גדולה בין שני המועדונים. החל מתקופה זו ועד מלחמת העולם הראשונה נשלט
הכדורגל האיטלקי בעיקר על ידי קבוצות אחרות. לאחר המלחמה נבנה סגל הקבוצה בחזרה תחת
כהונת הנשיא קוראדינו קוראדיני, וזומנו מספר שחקנים לנבחרת איטליה בפעם הראשונה.
באותה תקופה פרץ לתודעת העולם השוער ג'אנפיירו קומבי, שלימים הפך לאגדה במועדון.

אדוארדו אניילי, בן למשפחת אניילי שבבעלותו הייתה חברת פיאט, קנה את הבעלות של
המועדון בשנת 1923. הקנייה התבררה כצעד טוב למועדון, שזכה באליפות השנייה שלו בעונת
1925/1926 כשהם מביסים את אלבה רומא בגמר בתוצאה 12-1. החל מעונת 1930/1931 עד
לעונת 1934/1935 יובנטוס זכתה בחמש אליפויות רצופות, ארבע מהן תחת המאמן קרלו
קרקאנו. ב-1933 יובנטוס עברה לשחק באצטדיון הגדול הראשון שלה; סטאדיו בניטו
מוסוליני. האצטדיון נבנה באותה שנה לקראת מונדיאל 1934 שנערך באיטליה, ובאותו זמן
הכיל כ-65,000 מקומות. הוא נקרא על שמו של בניטו מוסוליני, שהיה ראש ממשלת איטליה
באותו זמן. אדוארדו אניילי מת ב-14 ביולי 1935. מותו השפיע לרעה על המועדון, שהתבטא
ביכולת ירודה בליגה, ועזיבת שחקנים משמעותיים.

על אף שהמועדון לא הצליח לשחזר את היכולת הטובה בשאר שנות ה-30, יובנטוס סיימה
סגנית לקבוצה אמברוסיאנה-אינטר בעונת 1937/1938. לאחר מלחמת העולם השנייה הוחלף שמו
של האצטדיון ונקרא סטאדיו קומונאלה. בנו של אדוארדו, ג'אני אניילי, הפך לנשיא כבוד
של המועדון. יובנטוס זכתה בעוד שתי אליפויות ב-1949/1950 וב-1951/1952. לאחר תקופה
ארוכה יבשה מאליפויות, החתימה יובנטוס את השחקן הויילסי ג'ון צ'ארלס ואת
הארגנטינאי-איטלקי אומר סיבורי ב-1957. שני אלה שיחקו לצד ג'אמפיירו בוניפרטי ששיחק
במועדון עוד משנת 1946. שלושת השחקנים הובילו את יובנטוס להצלחה צרופה, כשזכתה
באליפות בעונת 1957/1958 ובדאבל הראשון של המועדון בעונת 1959/1960. בתקופה זו הפכה
יובנטוס לקבוצה הראשונה באיטליה שזוכה בעשר אליפויות, כשבשנת 1961 זכתה באליפות
נוספת. כהוקרה לכך, קיבלה הקבוצה כוכב זהב עבור הצטיינות בספורט לענוד על חולצות
שחקניה. באותה שנה זכה עומאר סיבורי בתואר כדורגלן השנה באירופה.

בוניפרטי פרש בשנת 1961 כשבאמתחתו 182 גולים בכל המסגרות, שיא קבוצתי שיחזיק עד 45
שנה לאחר מכן. הקבוצה זכתה באליפות היחידה הנוספת בשנות ה-60 בעונת 1966/1967.
יובנטוס הפכה לקבוצה מצליחה באירופה בשנות ה-70 כשהיא זוכה באליפות הסרייה א'
בעונות 1971/1972, 1972/1973, 1974/1975 ו-1976/1977. בנוסף, יובנטוס הגיעה לגמר
גביע אירופה לאלופות 1973, בו היא הפסידה לאייאקס אמסטרדם. בשנים אלה נבנתה יובנטוס
סביב מספר כוכבים מקומיים בדמותם של גאטאנו שיראה, דינו זוף, רוברטו בטגה, פאביו
קאפלו והכוכב הברזילאי ז'וזה אלטפיני. קוד המראה ביובנטוס היה מחמיר. הקבוצה אילצה
את שחקניה לשחק עם שיער מגולח, ובנוסף סיפקה להם לבוש פורמלי והכריחה אותם להשלים
את לימודיהם. שונה היה השחקן פרנקו קאוזיו, שהיה פופולרי דיו בקרב האוהדים כך
שהקבוצה אפשרה לו לשחק עם שיער ארוך. רבים משחקניה של יובנטוס נשארו בקבוצה עד סוף
הקריירה שלהם; רבים קיבלו עבודה בתוך המועדון או עבור פיאט (וחברות אחרות בבעלות
המשפחה) לאחר פרישתם מכדורגל.

אף על פי שיובנטוס הייתה קבוצה מצליחה באיטליה, ההצלחות באירופה איחרו לבוא. בעונת
1976/1977 זכתה יובנטוס בתואר האירופי הראשון שלה, גביע אופ"א כשניצחה את אתלטיק
בילבאו בזכות שערי חוץ שהבקיעו רוברטו בטגה ומרקו טארדלי. בתואר הזה זכתה יובנטוס
תחת המאמן ג'ובאני טרפטוני. טרפטוני המשיך לאמן את הקבוצה גם בשנות ה-80, ובכך היה
למאמן בעל הכהונה הארוכה ביותר במועדון. תחת טרפטוני שלטה יובנטוס בסרייה א' בתחילת
שנות ה-80, כשהקבוצה זכתה באליפויות בשנים 1980/1981, 1981/1982 ו-1983/1984. באותה
תקופה זכתה יובנטוס בכוכב זהב נוסף המסמל 20 תוארי אליפות,בשנת 2013 יובנטוס הוסיפה
כוכב זהב שלישי ונכון להיום (2015) הקבוצה וויתרה על הכנסת 3 כוכבי הזהב למדי
הקבוצה(כנראה בגלל פרשת הקאלצ'ופולי) למרות היותה הקבוצה היחידה באיטליה עם 3 כוכבי
זהב.

שחקני הקבוצה נהנו מחשיפה לתקשורת ומהישגים מקצועיים. פאולו רוסי הוביל את איטליה
לזכייה בגביע העולם בשנת 1982 וזכה בתואר כדורגלן השנה באירופה באותה שנה. קשרה
הצרפתי של יובנטוס, מישל פלאטיני זכה גם הוא בתואר שלוש שנים ברציפות, מ-1983 עד
1985. בכך הפכה יובנטוס לקבוצה היחידה ששחקניה זוכים בתואר במשך 4 שנים ברציפות.

יובנטוס הגיעה פעם נוספת לגמר גביע אירופה לאלופות 1983, אך הפעם הפסידה להמבורג
מגרמניה. התהילה האירופית במפעל הבכיר הגיעה רק באמצע העשור. בשנת 1985 פגשה
יובנטוס את ליברפול בגמר גביע אירופה לאלופות באצטדיון הייזל שבבלגיה. את המשחק
ניצחה יובנטוס 1-0 מפנדל אותו הבקיע מישל פלאטיני וזכתה לראשונה במפעל הבכיר, אך
אסון שהתרחש ביציעי האצטדיון וזכה לשם אסון הייזל העיב על הזכייה. באסון נהרגו 39
אוהדים (רובם אוהדי יובנטוס), ובעקבותיו הושעו הקבוצות האנגליות ממפעלים אירופאים
למשך 5 שנים. יובנטוס זכתה באליפות נוספת בעונת 1985/1986, אך המשך העשור הניב פחות
פירות לקבוצה. בשנת 1990 עברה יובנטוס לאצטדיון חדש, הסטאדיו דלה אלפי. האצטדיון
נבנה לקראת מונדיאל 1990 וגם משום שהאצטדיון הישן של הקבוצה, סטאדיו קומונאלה, אותו
חלקה יובנטוס עם היריבה העירונית טורינו, הוקטן במידותיו.

מרצ'לו ליפי, מאמן איטלקי שעזב את נאפולי, נבחר להיות מאמן יובנטוס בשנת 1994.
העונה הראשונה שלו במועדון הייתה הצלחה כבירה, כשיובנטוס זכתה באליפות ראשונה מאז
אמצע העשור הקודם. סגל הקבוצה כלל את הקפטן לשעבר של נאפולי, הבלם צ'ירו פרארה
שהגיע ליובנטוס ביחד עם ליפי, רוברטו באג'יו, ג'אנלוקה ויאלי וחלוץ צעיר בשם
אלסנדרו דל פיירו, שהגיע מהקבוצה המקומית של פדובה ולימים הפך לאחד מגדולי שחקני
הקבוצה בכל הזמנים.

בעונת 1994/1995 זכתה יובנטוס בדאבל, כאשר הקדימה בטבלת הליגה את לאציו בהפרש של 10
נקודות במקום הראשון, וזכתה בגביע האיטלקי בפעם התשיעית בתולדותיה, וזאת לאחר
שניצחה את פארמה בגמר. יובנטוס הגיעה באותה העונה לגמר גביע אופ"א, שם פגשה שוב את
פארמה בגמר כל-איטלקי, אך הפעם נוצחה בצמד משחקים מצמד שערים של דינו באג'יו.

על אף שבעונה העוקבת סיימה יובנטוס כסגנית ליריבתה מילאן בליגה המקומית, היא זכתה
פעם נוספת בליגת האלופות בגמר של 1995/1996, כשניצחה את אייאקס בפנדלים. בעונות
הבאות הצטרפו כוכבים נוספים לקבוצה: כריסטיאן ויירי, זינדין זידאן, פיליפו אינזאגי
ואדגר דווידס. בשנתיים שלאחר מכן יובנטוס זכתה פעמיים באליפות הסרייה א' וגם הגיעה
פעמיים לגמר ליגת האלופות, שם הפסידה לבורוסיה דורטמונד ולריאל מדריד בהתאמה. בסוף
שנות ה-90 התלהטה היריבות עם אינטר מילאנו ורומא. מאמן רומא, זדנק זמאן האשים את
הצוות הרפואי של יובנטוס בסימום בין השנים 1993-1998. למרות זאת, אחרי חקירה מקיפה
זוכתה יובנטוס מכל אשמה.

בעונת 1998/1999 פוטר ליפי מאימון יובנטוס, וזאת לאחר שרשרת תוצאות רעות שהשיגה
הקבוצה בליגה. ליפי מונה לאימון יריבתה של יובנטוס, אינטר, ובמקומו מונה קרלו
אנצ'לוטי למאמן הקבוצה. אנצ'לוטי הצליח לייצב את הספינה וסיים עם יובנטוס בתום אותה
העונה במקום השביעי. כמו כן, יובנטוס הודחה בחצי גמר ליגת האלופות על ידי מנצ'סטר
יונייטד, שהמשיכה לגמר ואף זכתה בטרבל. בעונת 1999/2000 יובנטוס הפסידה את האליפות
במחזור האחרון, כאשר ערב המחזור הייתה הקבוצה במקום הראשון בטבלה, ומאחוריה במקום
השני הייתה לאציו. המחזור האחרון, שהפגיש את יובנטוס עם פרוג'יה, התקיים תחת גשם
כבד ותנאי מגרש קשים ביותר. שופט המשחק, פיירלואיג'י קולינה, החליט לאשר את קיום
המשחק בכל זאת, ויובנטוס הפסידה באופן דרמטי בתוצאה 1-0 לפרוג'יה, כאשר במשחק
המקביל ניצחה לאציו את רג'ינה בתוצאה 3-0, וזכתה באליפות היסטורית על חשבון
יובנטוס.

בתום עונת 2000/2001, בה יובנטוס סיימה כסגנית האלופה פעם נוספת, הפעם לרומא, פוטר
אנצ'לוטי מאימון יובנטוס, ואילו ליפי חזר לאימון יובנטוס לקדנציה נוספת. חזרה זו
בישרה על תקופתו השנייה של ליפי ביובנטוס, אשר אופיינה באותו הקיץ במהפך אותו עבר
הרכב הקבוצה: שניים מהשחקנים המרכזיים של הקבוצה, פיליפו אינזאגי וזינדין זידאן,
נמכרו (כאשר מכירת זידאן היוותה בזמנו שיא כל הזמנים בהעברות), ואילו גם בפעם הזו
צירפה יובנטוס כוכבים חדשים: ג'אנלואיג'י בופון (שיא העברות עולמי עבור שוער, שיא
העומד על כנו עד היום), מרסלו סאלאס, פאבל נדבד וליליאן תוראם בין היתר. ליפי הוביל
את יובנטוס לזכייה בעוד שתי אליפויות ולהופעה נוספת בגמר ליגת האלופות, הפעם בגמר
כל-איטלקי נגד היריבה מילאן בעונת 2002/2003. המשחק נגמר בתוצאה 0-0, אך יובנטוס
הפסידה בפנדלים. מהגמר נעדר פאבל נדבד בשל צבירת כרטיסים צהובים, ורבים טוענים כי
הופעתו של הצ'כי הייתה משנה את מהלך הגמר. עונה לאחר מכן סיימה יובנטוס במקום
השלישי בסרייה א' ולאחריה עזב ליפי את יובנטוס והתמנה למאמן נבחרת איטליה.

בשנת 2004 מונה פאביו קאפלו למאמן הקבוצה, במקום ליפי שהתפטר. יחד עם הגעתו של
קאפלו, שנחשב לאחד מבכירי המאמנים באיטליה, הגיעו החתמות כדוגמת קפטן נבחרת איטליה,
פאביו קנבארו, הקשר הברזילאי אמרסון, המגן הצרפתי ג'ונתן זבינה והחלוץ השוודי העולה
זלאטן איברהימוביץ'. את עונת 2004/2005 סיימה יובנטוס כאלופה. עונה לאחר מכן הגיע
גם הקשר הצרפתי פטריק ויירה, וגם את עונת 2005/2006 סיימה יובנטוס כאלופה. באירופה
הודחה יובנטוס פעמיים בשלב רבע הגמר, פעם על ידי ליברפול, ולאחר מכן על ידי ארסנל.

במאי 2006 הייתה יובנטוס אחת הקבוצות (יחד עם מילאן, לאציו ופיורנטינה) שהואשמו
בהטיית משחקים בסרייה א'. במרכז ההאשמות ניצב מנהלה המקצועי של יובנטוס, לוצ'יאנו
מוג'י, שהואשם בהשפעה על שיבוץ השופטים במשחקי הקבוצה. ב-13 במאי 2006 התפטר מוג'י
יחד עם רוברטו בטגה ואנטוניו ג'יראודו מהמועדון, והקבוצות שהשתתפו במשפט המתינו
לגזר הדין. באותו הזמן ג'אנלוקה פסוטו כמעט איבד את חייו בניסיון התאבדות אחרי שקפץ
מחלון בקומה הרביעית, ניסיון אותו התקשורת פירשה כלחץ בפני תשובת משפט המשפט.

פאביו קאפלו עזב לריאל מדריד עוד לפני גזר הדין. סטפאנו פלאצי, התובע מטעם התאחדות
הכדורגל האיטלקית קרא לניפוי הקבוצות מהליגה הראשונה, ושלילת שתי האליפויות
האחרונות של יובנטוס. תוצאות המשפט הקלו על שאר הקבוצות בפרשה, אך יובנטוס הורדה
לראשונה בתולדותיה לסרייה ב' עם הפסד של כ-30 נקודות, שהורד ל-17 לאחר ערעור ולבסוף
ל-9, ושתי אליפויותיה האחרונות נשללו ממנה. מספר שחקנים עזבו את המועדון, בהם
כדורגלן השנה באירופה באותה השנה פאביו קנבארו, ליליאן תוראם, ג'אנלוקה זמברוטה,
פטריק ויירה וזלאטן איברהימוביץ', כאשר השניים האחרונים נמכרו ליריבה אינטר. למרות
זאת, מספר שחקנים בכירים נשארו בקבוצה, בהם ג'אנלואיג'י בופון, הקפטן אלסנדרו דל
פיירו, פאבל נדבד, מאורו קמוראנזי ודוד טרזגה.

דשאן העלה את יובנטוס חזרה לליגה לאחר עונה אחת בלבד, אך התפטר 2 מחזורים לסיום
העונה בשל חילוקי דעות בינו לבין הנהלת המועדון. עונה לאחר מכן מונה המאמן קלאודיו
ראניירי לאימון הקבוצה, ואיתו שחקנים חדשים בדמותם של וינצ'נזו יאקווינטה, ז'ורז'ה
אנדראדה ומוחמד סיסוקו. ראניירי הוביל את הקבוצה למקום השלישי, כשדוד טרזגה
ואלסנדרו דל פיירו מבקיעים יחדיו 41 שערים, ודל פיירו מסיים את העונה כמלך שערי
הליגה. עונה לאחר מכן המשיך ראניירי להוביל את הקבוצה. בעונה זו חזרה לראשונה לליגת
האלופות לאחר היעדרות של כשנתיים, לראשונה מאז הורדה ליגה, ונעצרה בשמינית הגמר על
ידי צ'לסי. יובנטוס סיימה את העונה בליגה במקום השני, אך ראניירי פוטר שני מחזורים
טרם סיום העונה בשל הטענות כי הוא איבד את חדר ההלבשה והשחקנים אינם מאמינים בו
יותר. שחקן העבר והמאמן הצעיר, צ'ירו פרארה, מונה למחליפו.

בתחילת עונת 2009/2010 רכשה יובנטוס את דייגו הברזילאי תמורת 25 מיליון יורו, את
פליפה מלו הברזילאי תמורת 20 מיליון יורו, וכן צירפה את המגן ואלוף העולם, פאביו
גרוסו והחזירה את קפטן נבחרת איטליה, פאביו קנבארו, שעזב את המועדון לאחר התפוצצות
פרשת הקאלצ'יופולי. פרארה הוביל את הקבוצה לרצף של ניצחונות בתחילת העונה, אך
הפסדים במפעלים השונים וחוסר יציבות גרמו לפיטוריו. החליף אותו אלברטו זאקרוני, שלא
הצליח להשפיע על המומנטום השלילי של הקבוצה, שסיימה במקום השביעי. בסוף עונה זו
התרחשה מהפכה בצוות הניהולי של יובנטוס: מנכ"ל המועדון, ז'אן קלוד בלאן, אשר היה
אמון על פרויקט בניית אצטדיונה החדש של הקבוצה, ה-יובנטוס ארינה, התפטר מתפקידו,
ואילו המנהל המקצועי של המועדון, אלסיו סקו פוטר מתפקידו. נשיא ובעלי המועדון ג'ון
אלקן, העדיף למקד את מאמציו בחברת האחזקות של משפחת אניילי, "EXOR", ואנדראה
אניילי, בן לשושלת אניילי מונה לתפקיד נשיא המועדון. אנדראה הוא בנו של אומברטו
אניילי, אשר כיהן אף הוא בעברו כנשיא המועדון. לואיג'י דל נרי וג'וזפה מארוטה הגיעו
על תקן המאמן והמנהל המקצועי בהתאמה. במאי 2011, לאחר עונה מאכזבת נוספת בה הקבוצה
נכשלה מלהעפיל להתמודדות בטורניר אירופי, פוטר דל נרי מתפקידו.

לאחר פיטורי דל נרי החתימה יובנטוס כמאמן את אנטוניו קונטה, שבעברו שיחק בקבוצה.
בנוסף החתימה את ארתורו וידאל, המונטנגרי מירקו וויצ'יניץ', השווייצרי סטפן
ליכטשטיינר וכוכבה של מילאן אנדראה פירלו. כמו כן, שיחקה יובנטוס לראשונה בתולדותיה
באצטדיונה החדש, אשר נחנך בקיץ שלפני תחילת העונה בטקס מרשים. בעונת 2011/2012 זכתה
יובנטוס באליפות, והבטיחה אותה מחזור לפני הסיום בזכות ניצחון 2-0 על קליארי ובזכות
הפסד של מילאן בדרבי ליריבתה העירונית אינטר מילאנו. בסיום העונה יובנטוס סיימה את
הליגה עם 84 נקודות, 4 יותר ממילאן וללא הפסד בליגה. היא אף העפילה לגמר הגביע
האיטלקי, אך הפסידה בו 0 - 2 לנאפולי. בסיום אותה עונה, עזב אלסנדרו דל פיירו את
הקבוצה, לאחר ששיחק בשורותיה 19 עונות והפך למלך השערים ולשיאן ההופעות של הקבוצה
בכל הזמנים. באוגוסט 2012 הושעה המאמן אנטוניו קונטה לעשרה חודשים ממגרשי הכדורגל
לאחר שהואשם על ידי ועדת משמעת באי מסירת דיווח על מכירת משחקים בעונת 2010/11 בעת
שאימן את סיינה. לאחר מכן, הומתק עונשו, וקונטה חזר למגרשים מוקדם מהצפוי. באותו
הזמן שקונטה הושעה, מילאו את מקומו על הקווים עוזריו של קונטה, אנג'לו אלסיו
ומאסימו קאררה, שאף הוא שיחק בעברו במדי יובנטוס. באותה העונה, בעקבות מחלוקת שלילת
האליפויות של יובנטוס כחלק מפרשת הקאלצ'יופולי, סירבה חברת נייקי, המלבישה של
יובנטוס באותה העונה, להכיר במספר האליפויות של יובנטוס, שטענה כי ברשותה 30
אליפויות, בעוד לפי התיעודים הרשמיים, יובנטוס זכתה עונה קודם לכן באליפות ה-28
בתולדותיה. כאות פשרה, הציע אניילי שמדי הקבוצה יישאו עליהם את הכיתוב "30 אליפויות
על המגרש" מתחת לסמל הקבוצה, הצעה שנתקבלה על ידי נייקי. באותה העונה זכתה יובנטוס
באליפות ה-29 בתולדותיה, אך הודחה ברבע גמר ליגת האלופות על ידי באיירן מינכן,
שהמשיכה לזכייה בגביע.

בעונת 2013/2014 זכתה יובנטוס באליפות נוספת תוך שהיא מציגה מאזן ביתי מושלם ושברה
את שיא הנקודות לעונה - 102. למרות ההישג הנ"ל, כשלה יובנטוס פעם נוספת בזירה
האירופית, כאשר הודחה מליגת האלופות כבר בשלב הבתים, וכשלה מלהעפיל לגמר הליגה
האירופית, אשר שוחק בטורינו, באצטדיונה הביתי של יובנטוס.

בתחילת עונת 2014/2015 התפטר קונטה במפתיע מאימון יובנטוס, ובמקומו מונה מסימיליאנו
אלגרי. אוהדי יובנטוס לא קיבלו את מינוי אלגרי, שפוטר עונה קודם לכן ממילאן בטענה
שכשל בהשגת מטרותיו עם הקבוצה, ברוח טובה, ובתחילת העונה אלגרי היה דמות לא רצויה
במועדון בקרב יושבי היציע. בתום העונה זכתה יובנטוס באליפות רביעית ברציפות ואף
השלימה דאבל לראשונה מזה 20 שנה, וזאת לאחר שזכתה בגביע האיטלקי בפעם ה-10
בתולדותיה, וזאת לאחר ניצחון 2–1 בתום הארכה במשחק הגמר נגד לאציו. בנוסף לדאבל, גם
הזכייה בגביע האיטלקי הייתה הראשונה מזו 20 שנה. ב-13 במאי באותה שנה, עלתה יובנטוס
לגמר ליגת האלופות לאחר היעדרות בת 12 שנים ממעמד הגמר, וזאת לאחר שהדיחה את ריאל
מדריד בחצי הגמר. אך בגמר שנערך בברלין (6 ליוני) הפסידה יובנטוס לברצלונה בתוצאה
1–3.

בתחילת עונת 2015/2016 עבר סגל הקבוצה מהפך, וזאת לאחר עזיבה של מספר שחקני מפתח
במועדון: בקיץ אחד עזבו את הקבוצה ארתורו וידאל, אנדראה פירלו, שחקן הכנף הצרפתי
קינגסלי קומאן, החלוץ הארגנטינאי קרלוס טבז, שחקן הכנף סימונה פפה והחלוץ הספרדי
פרננדו יורנטה. במקומם פתחה הקבוצה במסע החתמות גדול, כאשר החתימה, בין היתר, את
החלוץ הארגנטינאי פאולו דיבאלה ב-40 מיליון יורו מפאלרמו, הקשר הגרמני סמי חדירה
מריאל מדריד, החלוץ הקרואטי מריו מנדז'וקיץ' מאתלטיקו מדריד ואת שחקן הכנף
הקולומביאני חואן קוואדראדו מצ'לסי בהשאלה. למרות התחלת עונה חלשה יחסית, שבה ניצחה
משחק אחד מבין השבע הראשונים, לאחר מכן הקבוצה לא הפסידה אף אחד מ-25 משחקיה הבאים
כשניצחה 24 מתוכם. לבסוף זכתה הקבוצה בסוף העונה בדאבל בפעם השנייה ברציפות: אליפות
הליגה והגביע האיטלקי.

ביולי 2016 עשתה הקבוצה מסע רכש נוסף, כאשר ההעברה הבולטת ביותר שרשם המועדון הייתה
רכישת כוכבה של היריבה נאפולי, החלוץ הארגנטינאי, גונסאלו היגוואין, כאשר ניפצה
יובנטוס את שיא ההעברות והיגוואין הפך להיות השחקן היקר ביותר בתולדות הליגה
האיטלקית, שנרכש עבור קבוצה בתוך איטליה, וזאת לאחר שהפעילה יובנטוס את סעיף הרכישה
שהיה בחוזהו ושילמה עליו 90 מיליון יורו. שיא נוסף שיובנטוס שברה הוא במכירתו של
הכוכב הגדול ביותר שלה פול פוגבה למנצ'סטר יונייטד ב-110 מיליון יורו, הסכום הגדול
ביותר עבור שחקן בתולדות הכדורגל העולמי. בנוסף הצטרפו לקבוצה דני אלבס מברצלונה,
מהדי בנעטיה מבאיירן מינכן, מיראלם פיאניץ' מרומא, מרקו פיאצה מדינמו זאגרב והשאלה
מחדש של חואן קוואדראדו ל-3 שנים מצ׳לסי.

מדיה הראשונים של יובנטוס היו חולצה בצבע ורוד ומכנסיים שחורים, אך תוך זמן קצר
החליפה את מדיה לחולצת פסים שחורים-לבנים, שהעניקה לה את הכינויים "ביאנקונרי"
ו"הזברות" ומאז מזוהה עם יובנטוס בכל העולם. פסי השחור-לבן גם הוכנסו בסמל המועדון.
כיום מדי א' של יובנטוס כוללים את חולצת הפסים המסורתית ומכנסיים שחורים או לבנים.
מדי ב' של יובנטוס משתנים מידי כמה עונות.

יובנטוס הוא המועדון עם מספר האוהדים הגדול ביותר בתחומי איטליה, שלוש חברות סקרים
בדקו זאת והדבר סייע לה לקבל סכום כסף גדול יותר בהסכמי השידור של הליגה. למועדון
ישנם מספר ארגוני אוהדים מאורגנים, חלקם נסגרו במהלך השנים, וחדשים נפתחו
בעקבותיהם.

הכינוי "הגברת הזקנה" שבו ידועה הקבוצה מלווה אותה משנות ה-30 של המאה ה-20. יש כמה
גרסאות למקורו של הכינוי. מקור המילה "זקנה" הוא במשחק מילים על משמעות השם יובנטוס
בלטינית - נעורים. כמו כן, התופעה החוזרת של שחקנים שמשחקים בקבוצה עד פרישתם ועצם
היות הקבוצה אחת מהוותיקות באיטליה, מוסברים גם הם כמקור לכך. המילה "גברת" נובעת
מאהדתם הגדולה של אוהדי הקבוצה ומהכבוד שהם רוחשים לה. הסבר נוסף הוא שהמילה
יובנטוס (נעורים) מתייחסת לנקבה.

בשנת 1987 התפרק הארגון "פייטרס" בעקבות קרבות קשים ואלימים במשחק חוץ נגד
פיורנטינה. רוב פליטי ה"פייטרס", יחד עם חברי שני ארגונים אחרים (אינדיאנס"
ו-"ג'ובנטו ביאנקונרה") החליטו להקים ארגון חדש בשם "אראנצ'ה מאקינה" התפוז המכני
כשם הסרט של סטנלי קובריק שאופיין באלימות קשה. השם של הארגון עורר תרעומת קשה
באיטליה והארגון נאלץ לשנות את שמו, אך הוא התל במבקרים ובפוליטיקאים ושינה את שמו
ל-"דרוגי", שם הדמות הראשית בסרט. הדרוגי הפכו לארגון האולטראס החזק ביותר באיטליה
עם למעלה מ-10,000 חברים בין השנים 1988 ל-1996.

בינתיים, ארגון אוהדים גדול אחר, "אירידוצ'יבילי ואלנטה", צבר כוח גדול ביציע
הדרומי. בעקבות סנקציות קשות שהוטלו עליו וסירוב לשתף פעולה עם יובנטוס, נעלם
הארגון בעונת 2001/2002.

מועדון האוהדים הישראלי הרשמי הוא "יובנטוס קלאב ישראל". המועדון חבר בארגון
ה-"Juventus Club DOC" והוא פועל בשיתוף פעולה ותחת חסות מועדון הכדורגל של
יובנטוס.

בראשית המאה העשרים, היו בטורינו שני מועדוני כדורגל מצליחים טורינו (כדורגל)
ויובנטוס וביניהם ניתשה יריבות מרה. למרות היותה של יובנטוס קבוצה בעלת אוהדים רבים
יותר באיטליה כולה - בעיר טורינו עצמה, טורינו היא השלטת. בנוסף טורינו התפלגה
מיובנטוס בראשית המאה, דבר שהוסיף ליריבות, בשנת 1927 מנעה יובנטוס מיריבתה
העירונית זכייה בתואר. משחקי הדרבי של טורינו החלו כבר ב-1906 והם מכונים דרבי דלה
מולה. ב-1949 התרחש אסון סופרגה, מסוק ובו כל הסגל של טורינו שחזרו ממשחק ידידות
בפורטוגל התרסק. השחקנים והמאמנים כולם נספו, בשל האסון איבדה טורינו את
הדומיננטיות שלה בכדורגל האיטלקי והתקשתה להתאושש, היא נעה בשנים הבאות בין הליגה
הראשונה לשנייה והיריבות שככה. במשחקי הדרבי אוהדי יובנטוס נוהגים לתלות שלט הלועג
לאסון סופרגה מנגד אוהדי טורינו מקניטים אותם אודות אסון הייזל.

משנות ה-60 התפתחה יריבות בין המועדונים של יובנטוס ואינטר המשחקים ביניהם מכונים
דרבי ד'איטליה. ראשית היריבות בעונת 1960/1, אוהדיה של יובנטוס התפרצו לכר הדשא
במשחקם נגד אינטר, ההתאחדות האיטלקית פסקה על ניצחון טכני, בשיעור 2-0 לאינטר בשל
התפרצות האוהדים אולם לאחר מספר שבועות בוטלה ההחלטה וההתאחדות קבעה משחק חוזר.
בעליה של אינטר אנג'לו מוראטי התלונן כי ההחלטה שונתה בשל השפעתו של נשיא יובנטוס
והורה למאמן להרכיב במשחק החוזר רק את שחקני הנוער. התוצאה במשחק הייתה 9-1 לטובת
יובנטוס שהמשיכה לזכייה באליפות. פרשת הקאלצ'יופולי בה נשללה מיובנטוס האליפות
שזכתה בה והוענקה לאינטר הוסיפה למתיחות בין הקבוצות, עקב ירידתה של יובנטוס לליגה
השנייה בחרו מספר שחקנים בכירים לעזוב את הקבוצה ושניים מהם זלאטן איברהימוביץ'
ופטריק ויירה עברו לאינטר דבר שהכעיס את אוהדי יובנטוס. מאז הפרשה מצויים שני
המועדונים במאבק משפטי על גורלה של האליפות ואוהדי יובנטוס עד היום ממשיכים בספירתם
העצמאית וסופרים גם את שתי האליפויות שנשללו מהם. המשחקים בין הקבוצות ידועים
באווירה מתוחה והאולטראס של שתי הקבוצות נוהגים לקלל ולגנות אחד את השני. במשחקבין
הקבוצות ששוחק באוקטובר 2011 הרימו אוהדי אינטר שלט שלעג לאוהדי יובנטוס שנהרגו
באסון הייזל בתגובה קיללו אוהדי יובנטוס את ג'אצ'ינטו פאקטי נשיא אינטר שהלך לעולמו
ב-2006.



https://he.wikipedia.org/wiki/%D7%94%D7%AA%D7%A4%D7%9C%D7%92%D7%95%D7%AA_%D7%A4%D7%95%D7%90%D7%A1%D7%95%D7%9F

בתורת ההסתברות, התפלגות פואסון (Poisson distribution) היא התפלגות של משתנה מקרי
בדיד, הקרויה על שם המדען הצרפתי סימאון דני פואסון (1781-1840).

כמו התפלגויות חשובות אחרות, 'התפלגות פואסון' היא למעשה משפחה של התפלגויות בעלת
פרמטר אחד, ה"קצב", המסומן בדרך כלל באות . הפרמטר יכול לקבל כל ערך ממשי חיובי. אם
X הוא משתנה מקרי בדיד שמתפלג פואסונית, אז הוא יכול לקבל רק ערכים שלמים אי
שליליים, וההסתברות לקבלת הערך k היא

התפלגות פואסון מתקבלת מהתפלגות בינומית כאשר המכפלה של מספר הניסויים בסיכויי
ההצלחה בכל ניסוי נשארת קבועה (ושווה ל- ), ומספר הניסויים שואף לאינסוף. המשמעות
של הפרמטר הוא מספר המאורעות הממוצע המתרחש לכל דגימה. קירוב זה נקרא חוק המספרים
הקטנים. הקירוב הזה מתיישב עם העובדה שהתוחלת והשונות של משתנה מקרי פואסוני שוות
שתיהן ל-.

זמן ההמתנה בין הופעות בהתפלגות פואסון הוא בעל התפלגות מעריכית, ומספר ההופעות
בזמן קבוע של תופעות שזמן ההמתנה ביניהן מעריכי (עם פרמטר קבוע), הוא פואסוני.
לפיכך, התפלגות פואסון היא ההתפלגות היחידה שלפיה זמן ההמתנה בין אירועים מתפלג ללא
זיכרון.

להתפלגות פואסון חשיבות רבה בתורת התורים. אם מניחים שלקוחות נוספים לתור באופן
בלתי תלוי זה בזה, מתברר שזמן ההמתנה בין לקוח ללקוח הוא בעל התפלגות מעריכית,
ומספר הלקוחות שנוספים לתור מדי שעה מתפלג פואסונית.

הכלכלן לדיסלב פון בורטקייביץ' (אנ') שהיה פרופסור בברלין בשנים 1901-1931, הוא אחד
הראשונים שהבינו את החשיבות המעשית של התפלגות פואסון. בספרו "חוק המספרים הקטנים"
הוא נתן דוגמאות (מקבריות) רבות, שאחת הידועות שבהן היא ההתפלגות של מספר החיילים
בגדוד של חיל הפרשים הפרוסי שנהרגו בשנה מבעיטת סוס.

כפי שנכתב לעיל, ניתן לראות את התפלגות פואסון בתור גבול של סדרת התפלגויות
בינומיות שבה מספר הניסויים שואף לאינסוף, ותוחלת מספר ההצלחות נשארת קבועה.

נקבע פרמטר . לכל טבעי נביט בהתפלגות הבינומית של מספר ההצלחות ב- ניסויים בעלי
הסתברות הצלחה , כלומר ההתפלגות . נראה ש- כאשר .

אכן, משום שזו מנה של פולינומים ב-n; לפי תכונות ידועות של הקבוע e, ו- כי החזקה
אינה תלויה ב-, והביטוי שבתוך הסוגריים שואף ל-1. לכן , וזו ההסתברות שמשתנה
פואסוני עם תוחלת יקבל את הערך k.



https://he.wikipedia.org/wiki/%D7%94%D7%A4%D7%99%D7%9C%D7%99%D7%A4%D7%99%D7%A0%D7%99%D7%9D

רפובליקת הפיליפינים (בפיליפינית: Repúbliká ng̃ Pilipinas) היא מדינת איים המורכבת
מ־7,107 איים. היא שוכנת במערב האוקיינוס השקט, כ־1,000 ק"מ דרומית מזרחית ליבשת
אסיה. נכון ל-2011, מתגוררים בה כ-100 מיליון בני אדם.

הפיליפינים היא המדינה היחידה במזרח אסיה שבה רוב האוכלוסייה היא נוצרית, עדות
להשפעת הספרדים ששלטו בה מתחילת המאה ה-16 עד לסוף המאה ה-19.

בימי קדם ישבו באיים שבטים נגרואידיים נמוכי קומה, שצאצאיהם נקראים "נגריטו". אלה
נדחקו אל מרכזי האיים במאה העשירית, עם בואם של המלאים שהם רוב האוכלוסייה כיום.

במאה ה־9 לספירה איי הפיליפינים עברו מהפרה־היסטוריה להיסטוריה, כאשר הוקמה ממלכת
טונדו – הממלכה הראשונה באיים, ולאחריה ממלכת מנילה (שהפכה לבירתה של הפיליפינים
מאוחר יותר). במאה ה־13 הגיעה השפעת האסלאם לפיליפינים וחלק קטן מהאוכלוסייה
התאסלם.

הספרדים כבשו את האיים ב־1521, וקראו להם על שמו של פליפה השני, מלך ספרד. מאות
שנים שלטו הספרדים בפיליפנים והשפיעו רבות על תרבותה. בשנת 1896 החל מרד בפיליפנים
נגד השלטון הספרדי. הספרדים המשיכו בשליטתם על האיים עד שהובסו בידי ארצות הברית
במלחמת ארצות הברית-ספרד ב־1898. האיים עברו לשליטתה של ארצות-הברית.

ב־1935 קיבלו הפיליפינים שלטון עצמי, אולם במלחמת העולם השנייה נכבשו בידי האימפריה
היפנית. במהלך המלחמה עמד צבא אמריקני־פיליפיני משותף בפיקודו של הגנרל דאגלס
מקארתור במצור בחצי האי באטאן ובאי קורג'ידור. הגנרל מקארתור שנאלץ לעזוב את האי,
לאחר כניעת הכוחות הנצורים, הבטיח לתושבי הפיליפינים כי ישוב (המשפט הלקוני "עוד
אשוב" מצוטט עד היום וחקוק באתרים שונים בפיליפינים), ובשנת 1945 כבש כח אמריקני את
האיים מידי יפן. אנשי הפיליפינים לחמו נגד היפנים לוחמת גרילה בזמן הכיבוש היפני,
שהתאפיין באכזריות רבה.

ב־1946 הכריזו הפיליפינים על עצמאותם. חמישה נשיאים התחלפו עד עלייתו של פרדיננד
מרקוס לכס הנשיאות ב־1966. ב־1972 הכריז על משטר צבאי ופיזר את הפרלמנט. אולם
ההתנגדות למשטרו גברה ב־1983 אחר שנרצח אחד ממתנגדיו – הסנטור לשעבר בנינו אקינו
הבן. העם דרש בחירות מחודשות, וב־1985 נבחרה קורסון אקינו אשת הנרצח לנשיאת
הפיליפינים. מרקוס ניסה לזייף את התוצאות אך לבסוף נמלט מהמדינה ונפטר לאחר שנים לא
רבות.

ב-2009 פגעה סופת הטייפון "קסטנה" בפיליפינים. כ- 300 איש נהרגו ומאות אלפי בני אדם
פונו מבתים, באחת הסופות הקשות ביותר שפגעו בפיליפינים.

ביוני 2010 נבחר בנינו אקינו (השלישי), בנם של קורסון אקינו ובנינו אקינו הבן,
לתפקיד נשיא הפיליפינים.

בנובמבר 2013 פגע טייפון האיאן (יולנדה) בפילפינים. הסופה גרמה לנזק כבד ולמעלה
מ-2,000 הרוגים כתוצאה מפגיעות הטייפון.

הפיליפינים היא דמוקרטיה נשיאותית המונהגת על ידי שלטון מרכזי, למעט אוטונומיה
מוסלמית בדרום מערב המדינה. הנשיא הוא ראש המדינה, ראש הממשלה וראש המטה הכללי של
הצבא. הנשיא נבחר אחת לשש שנים בבחירות אישיות, והוא ממנה את הקבינט. כמו כן, נבחר
סגן-נשיא בנפרד, כך שייתכן שהנשיא וסגנו הם ממפלגות שונות.

הפיליפינים היא מדינת איים במערב האוקיינוס השקט. כלולים בה כ־7,107 איים מתוכם רק
800 מאוכלסים. הגדולים באיים הם לוזון (108,612 קמ"ר), מינדנאו (98,681 קמ"ר),
נגרוס (13,328 קמ"ר), סאמאר (13,080 קמ"ר), פלאוואן (12,189 קמ"ר), פאנאי (12,011
קמ"ר) ומינדורו (10,572 קמ"ר). כמעט בכל אי מאלה עובר רכס הררי המתנשא לגובה של עד
2,000 מטר או יותר. הגבוה בהרים הוא אפו, באי מינדנאו (2,954 מעל פני הים). הארוך
בנהרות הוא קגאיאן (505 ק"מ) הנמצא באי לוזון. הארכיפלג ממוקם על טבעת האש המקיפה
את האוקיינוס השקט, בהתאם לכך התפרצויות וולקניות הן דבר שכיח באזור, ומתווספות
לשאר פגעי טבע רבים שהמדינה סובלת מהם כגון רעידות אדמה, טייפונים, מונסונים,
שיטפונות ומפולות בוץ. יש גאולוגים שסוברים שהאיים נוצרו בהתפרצויות געשיות, אך
הסברה הרווחת בימינו גורסת שבעבר היוו האיים חלק מגשר יבשתי שחיבר בין סין
לאוסטרליה דרך אינדונזיה, בורנאו ופפואה ניו־גיני.

הפיליפינים היא אחת המדינות המאוכלסות בעולם, ואוכלוסייתה מונה כ-100 מיליון נפש
(2011). בנוסף, הריבוי הטבעי בפיליפינים גבוה מאוד ביחס למערב והוא בין הגבוהים
באסיה – 1.8% (2006). האוכלוסייה גדלה פי 11 מאז 1903, גידול מהיר משל שכנותיה
(אוכלוסיית אינדונזיה גדלה פי חמישה באותה תקופה).

כשני שלישים מן האוכלוסייה מתגוררים באי לוזון, ולמעלה מ־15 מיליון בעיר הבירה
מנילה, שהיא הכרך הצפוף ביותר בעולם.

כ־10 מיליון פיליפינים (עשרה אחוז מהאוכלוסייה) חיים מחוץ לארצם, חלקם כאזרחים
וחלקם כתושבים זמניים. קהילות פיליפיניות מצויות במזרח אסיה, בעיקר במלזיה ויפן,
במזרח התיכון, בעיקר בסעודיה, ובמערב, בעיקר בארצות הברית שבה חיים כ־2.9 מיליון
תושבים ממוצא פיליפיני. גם בישראל ישנם כמה רבבות פיליפינים, העובדים בעיקר בתחום
הסיעוד.

מרבית התושבים הם צאצאים לקבוצות אוסטרונזיות שהגיעו לאזור בשורת גלי הגירה לפני
למעלה מאלף שנה מטייוואן, וקיימת קרבה גנטית בינם לבין האמי שבטיוואן. הם מתחלקים
לחמש קבוצות אתנו־לשוניות עיקריות, שהגדולה בהם, הטאגלוג, נמנית בכ־28.1% מכלל
האוכלוסייה. מספרם של צאצאי האוכלוסייה המקורית של האיים, המכונים "נגריטוס"
וכוללים את בני אַטי ובני אָאֵטה, מוערך כיום רק ב־30,000 איש. סינים החלו להגר
לפיליפינים עוד לפני השלטון הספרדי. הם מונים כיום כשני אחוזים מן האוכלוסייה,
ומהווים את הקבוצה הלא־אוסטרונזית הגדולה ביותר. מיעוטים נוספים, מסודרים לפי
גודלם, הם האמריקנים, יפנים, בריטים, אוסטרלים, אירופים אחרים, ובפרט ספרדים,
קוריאנים ובני עמים דרום אסייתים.

נישואי־תערובת התקיימו במשך השנים בין מהגרים, מקומיים ושליטים קולוניאליים, וחלק
ניכר מהאוכלוסייה הם מסטיצו – צאצאים של אוסטרונזים ושל אירופים (בעיקר ספרדים),
יפנים או סינים.

ברפובליקת הפיליפינים דוברים ביותר מ־170 שפות, רובן שייכות לקבוצת השפות
המלאיות-פולינזיות מערביות. משנת 1939 החלה הממשלה לעודד שימוש בשפה רשמית אחת,
פיליפינית (המבוססת על שפת טגלוג), כדי לחזק את האחדות הלאומית. פיליפינית נלמדת
בכל בתי הספר ומשמשת רבות כשפה שנייה לאוכלוסייה בה ריבוי השפות גדול. השפה הרשמית
השנייה היא אנגלית ונעשה בה שימוש רב בחינוך, בממשל ובמסחר.

הדת הרווחת בפיליפינים היא הנצרות, ובעיקר הנצרות הקתולית. על־פי סקר משנת 2000,
כ־81% מן האוכלוסייה משתייכים לכנסייה הקתולית, עוד כ־10% משתייכים לכנסיות
פרוטסטנטיות שונות, בעיקר אוונגליסטים, או לשתי כנסיות פיליפיניות לאומיות:

כ־5% מן האוכלוסייה הם מוסלמים סונים, בעיקר במינדנאו ובארכיפלג סולו. מינדנאו היא
מוקד של מתיחות בין המוסלמים לנוצרים ולשלטונות.

עוד כ־4% מהאוכלוסייה, רובם בני מיעוטים אתניים, משתייכים לדתות אחרות – בודהיזם,
הינדואיזם או אנימיזם, או שהם חסרי דת. הקהילה היהודית מונה פחות מ־500 איש.

היהודים החלו להתיישב באיים החל מהמאה ה־16. כיום באיים הפיליפינים יש קהילה יהודית
קטנה בת כ-200 משפחות, אשר מוצאה מכל העולם: ארצות הברית, בריטניה, קנדה, צרפת,
ארגנטינה וגם מישראל. רובם אנשי עסקים אשר בחרו לגור בבירת האי מנילה מסיבות
עיסקיות. רק מעטים מיהודי האי הם בני משפחות מדורות קודמים. במנילה קיים בית חב"ד
ברובע העסקים מקאטי. כמו כן ישנם עוד מספר בתי חב״ד באיי הפיליפינים.



https://he.wikipedia.org/wiki/%D7%91%D7%95%D7%A1%D7%A0%D7%99%D7%94_%D7%95%D7%94%D7%A8%D7%A6%D7%92%D7%95%D7%91%D7%99%D7%A0%D7%94

בּוֹסְנִיָּה וְהֶרְצֶגוֹבִינָה (בבוסנית וקרואטית: Bosna i Hercegovina; בסרבית
באותיות קיריליות: Босна и Херцеговина) היא מדינה באזור חבל הבלקן שבדרום אירופה
עם שטח של כ-51,129 קמ"ר ואוכלוסייה של 3,871,643 נכון ל-2014. המדינה כוללת אנשים
משלושה לאומים: סרבים (נוצרים אורתודוקסים ברובם), בוסניאקים (מוסלמים) וקרואטים
(קתולים); שלושה לאומים אלה מכונים גם בשם "העמים המרכיבים". אזרחי המדינה בכללותם
נקראים בוסנים. המדינה מורכבת משתי ישויות בעלות ניהול עצמי רחב: הפדרציה של בוסניה
והרצגובינה ורפובליקה סרפסקה.

המדינה גובלת מצפון וממערב בקרואטיה, ממזרח בסרביה ומדרום במונטנגרו. המדינה מוקפת
כולה יבשה למעט כ-20 קילומטרים בחוף הים האדריאטי. עיר הבירה והעיר הגדולה ביותר
היא סרייבו.

בעבר הייתה המדינה חלק משבע המדינות שהרכיבו את הרפובליקה הפדרלית הסוציאליסטית של
יוגוסלביה. בוסניה והרצגובינה קיבלה את עצמאותה במהלך מלחמות יוגוסלביה, בשנות ה-90
של המאה ה-20.

מבחינה מדינית, המדינה מחולקת לשתי ישויות: רפובליקה סרפסקה הסרבית והפדרציה של
בוסניה והרצגובינה הבוסניאקית-קרואטית. בוסניה היא האזור הגאוגרפי המרכזי של
המדינה, והרצגובינה היא האזור הדרומי, שקיבל את שמו במאה ה-19.

מקור השם בוסניה הוא על שם הנהר בוסנה ששמו גזור מהשורש 'בוס' שמשמעותו בשפות
הודו-אירופיות רבות היא "מים זורמים". האיזכור הראשון של השם בוסניה הוא משנת 958
עת הפך הקיסר הביזנטי קונסטנטין ה-7 את האזור לאזור מנהלי בשם בוסניה בתוך האימפריה
הביזנטית. האזור הידוע היום בשם הרצגובינה היה ידוע בתקופת ימי הביניים המוקדמים
בשם זאומליה, על שם שבט זאצלומוי הסלאבי שישב בו.

ב-1440, האזור נשלט על ידי השליט סטייפאן ווקצ'יץ' קוסאצ'ה (Stjepan Vukčić
Kosača). אותו שליט קרא לעצמו בכמה שמות, ביניהם "הרצוג (בגרמנית: דוכס) של סנט
סאוה", הלורד של חאום ופרימוריה, והדוכס הגדול של ממלכת בוסניה. האזור בו שלט נקרא
מאוחר יותר בשם אדמת הרצוג או הרצגובינה.

בוסניה יושבה בסוף תקופת האבן החדשה. בראשית תקופת הברונזה אנשי תקופת האבן הוחלפו
על ידי שבטים הודו-אירופאים אילירים. הקלטים החלו להגר לאזור במאה השלישית לפני
הספירה ובמאה הרבעית לפני הספירה תוך כדי גירוש השבטים האילירים. עם זאת, ישנם כמה
שבטים קלטים ואילירים שהתמזגו ביניהם. השוני הרב בין השבטים בא לידי ביטוי בעיקר
בשפת הדיבור. במאה השלישית לפני הספירה פרצה מלחמה בין השבטים האילירים לרומאים.
בתקופה הרומאית התיישבו באזור אנשים מכל רחבי האימפריה הרומית לצד השבטים האילירים.
הנצרות הגיע לאזור במאה הראשונה לספירה.

לאחר פיצולה הסופי של האימפריה הרומית, האזורים דלמטיה ופאננוניה שהיו בבוסניה של
היום סופחו לאימפריה הרומית המערבית. האזור נכבש על ידי האוסטרוגותים בשנת 455,
ומאוחר יותר על ידי האלנים וההונים. במאה ה-6, הקיסר יוסטיניאנוס הראשון כבש את
האזור וסיפח אותו לאימפריה הביזנטית.

הסלאבים היגרו לאזור מאזורים בצפון מזרח אירופה יחד עם עמים אחרים שהגיעו מאותו
אזור. הם פלשו לאימפריה הרומית המזרחית והתיישבו בבוסניה והרצגובינה של היום.
הקרואטים והסרבים הגיעו בפלישה השנייה של העמים הסלאבים.

בימי הביניים הוקמה ישות פוליטית במערב חבל הבלקן, עם הפלישה הסלאבית שהתחוללה
מוקדם יותר. שבטים אלה הביאו עמם את המבנה הסוציאלי והשבטי והקימו שיטה פיאודלית רק
עם פלישת הפרנקים במאה ה-9, באותה העת בה העמים הדרום סלאבים קיבלו את הנצרות.

ממלכת סרביה וקרואטיה פיצלה את השליטה בבוסניה והרצוגבינה. בהמשך, השליטה באזור
עברה לסרוגין בין ממלכת הונגריה לאימפריה הביזנטית והאזור נהפך לאזור סכסוך. במאה
ה-12 האזור פוצל שוב ומאוחר יותר נעשה עצמאי תחת שלטון שליט מקומי הנושא בתואר
באנס. השליט הראשון, באן קואלין, השיג שקט ושלום לשלושה עשורים, על אף שהיה שנוי
במחלוקת בעיני הכנסייה הבוסנית. בתקופת שלטונו פרח המסחר עם אזורים שכנים כונציה.

היסטורית בוסניה במאה ה-14 החלה בסכסוך בין שתי משפחות - שוביץ' (Šubić)
וקוטרומניץ' (Kotromanić). הסכסוך הסתיים ב-1322 כאשר סטייפאן קוטרומאניץ' ה-2
(Stjepan II Kotromanić) היה לבאן (שליט). עד למותו ב-1353 הוא הצליח להגדיל את
שטחי הממלכה מצפון וממערב וכן סיפח את זאומליה וחלקים מדלמטיה. תחת שלטונו של
אחיינו-יורשו טוורטקו (Tvrtko), בוסניה גדלה גם בכוחה וגם בשטחה, עד שלבסוף הפכה
לממלכה עצמאית ב-1377. לאחר מותו ב-1391, בוסניה החלה נחלשת.

האימפריה העות'מאנית שהחלה בכיבוש אירופה היוותה איום גדול על אזור חבל הבלקן באמצע
המאה ה-15. לבסוף לאחר עשור של אי יציבות בבוסניה נפלה בוסניה ב-1463, הרצוגבינה
נפלה בשנת 1482. בגיבויה של ממלכת הונגריה מוקמת מחדש "ממלכת בוסניה" עד לפירוקה
בשנת 1527.

העות'מאנים הביאו למספר שינויים משמעותיים במינהל הסוציו-מדיני, כולל שיטת רישום
המקרקעין והבעלות בהם, ארגון מחדש של יחידות השלטון המקומיות והשיטה מורכבת של דרוג
חברתי על פי מעמדות ודתות. לשלוש מאות שנות השלטון העות'מאני הייתה גם השפעה ניכרת
על הרכב האוכלוסייה בבוסניה, אשר השתנתה מספר פעמים עקב כיבושי האימפריה, המלחמות
התכופות עם המעצמות האירופיות, גלי הגירה כתוצאה מאילוצים כלכליים והוראות
שלטוניות, ומגיפות. בסיום השלטון העות'מאני היה המגזר המוסלמי, דובר שפה סלאבית,
לגדול ביותר באוכלוסייה, זאת כתוצאה מהגבלות שהטיל השלטון והמרות דת מטעמי נוחיות.
הקהילות הנוצריות בבוסניה ידעו גם הן שינויים משמעותיים. הפרנציסקנים הבוסנים
(והקהילה הקתולית כולה) זכו להגנה כלשהי בצווים שלטוניים רשמיים, בעוד הכנסייה
הבוסנית נעלמה לחלוטין.

ככל שהתארך שלטון האימפריה העות'מאנית בבלקנים השתפר המצב הביטחוני בבוסניה והשתפרה
הרווחה בפרובינציה. מספר ערים, בהן סרייבו ומוסטר, נוסדו והתפתחו לכלל מרכזים
אזוריים למסחר ולתרבות עירונית, כפי שתעד בשנת 1648 הנוסע העות'מאני אווליה צ'לבי.
ערים אלה זכו למימון הסולטאן לבניית מבנים רבים בסגנון האדריכלות הבוסנית, כך למשל
נבנתה הספרייה הראשונה בסרייבו, מדרסות, בית ספר להגות סופית, מסגדים, הגשר הישן
במוסטר, ועוד.

כמה מבני בוסניה אף השפיעו על תרבותה ומדיניותה של האימפריה העות'מאנית באותה עת.
מגויסים מבני בוסניה היוו חלק משמעותי מהצבא העות'מאני בקרב מוהאץ' ובעימותים
צבאיים אחרים, רבים מבני בוסניה עלו בסולם הדרגות והגיעו לעמדות פיקוד בכירות. כמה
מבני בוסניה בלטו בהגות הסופית ובשירה בטורקית, אלבנית, ערבית ובשפות הפרסיות.

בשלהי המאה ה-17 החלה היחלשותה הצבאית של האימפריה העות'מאנית להשפיע על בוסניה,
והסכם קרלוביץ, משנת 1699, הפך את בוסניה פעם נוספת לאזור ספר בגבול המערבי של
האימפריה. המאה ה-18 אופיינה בכשלונות צבאיים נוספים של האימפריה, ביטויי מרי רבים
בבוסניה ומספר מגיפות שהכו במדינה. ניסיונות סרק של השער הנשגב למודרניזציה של
האימפריה העות'מאנית נתקלו בחוסר אמון ובעוינות גוברת בבוסניה, שם עמדו
האריסטוקרטים המקומיים לשאת בעיקר הנזק כתוצאה מן הרפורמות המוצעות. גורם זה לצד
התסכולים לנוכח הוויתורים הגוברים של האימפריה למדינות הנוצריות במזרח, הגיעו לשיא
בניסיון מרד כושל בראשות חוסיין גראדשצ'ביץ' (Husein Gradaščević) בשנת 1831,
שבעקבותיו ביצע הסולטאן מהמוט השני טבח ביניצ'רים ופיזר את היחידה. ניסיונות מרד
נוספים דוכאו עד לשנת 1850, אולם המצב המדיני בבוסניה המשיך להתדרדר. מצוקה חקלאית
הביאה בשנת 1875 להתקוממות הרצגובינה בה השתתפו איכרים רבים. ההתקוממות התפשטה אף
למדינות נוספות בבלקן, הביאה למעורבות המעצמות ולבסוף הובילה לקונגרס ברלין ולהסכם
ברלין בשנת 1878.

בקונגרס ברלין, בשנת 1878, קיבל שר החוץ של האימפריה האוסטרו-הונגרית, דיולה
אנדראשי (Gyula Andrássy), את השליטה והמינהל בבוסניה והרצגובינה ואף את הזכות
להציב בסיסי צבא בשטח המחוז העות'מאני (סנג'אק) נובי פאזאר (בטורקית: Yeni Pazar
sancağı), אשר נותר תחת שליטה עות'מאנית. האימפריה האוסטרו-הונגרית ראתה בשליטתה
בבוסניה והרצגובינה נתיב דרכו תקנה השפעה בחציו המערבי של חבל הבלקנים.

לאחר ההשתלטות הגיעו שלטונות האימפריה האוסטרו-הונגרית להסכם עם הבוסנים, אולם
בחלקים הדרומיים של בוסניה נותרו מתחים. שלטונות אוסטרו-הונגריה החלו בשורה של
רפורמות חברתיות ומינהליות במדינה, אשר הפכו את בוסניה והרצגובינה ל"מושבה
קולוניאלית למופת". במטרה לבסס את היציבות המדינית באזור, ולהפיג את המתחים עם
לאומנים סלאביים בדרום, בית הבסבורג פעל לקודיפיקציה של מערכת החוקים המקומית,
להנהגת מדיניות שלטונית חדשה ולהנהגת מודרניזם. בסרייבו בנה השלטון שלוש כנסיות
קתוליות.

ב-18 ביוני 1881, שלוש שנים לאחר שהשתלטה על בוסניה והרצגובינה, קיבלה האימפריה
האוסטרו-הונגרית הכרה גרמנית ורוסית בסיפוח חבל ארץ זה, עם הקמתה מחדש של ברית
שלושת הקיסרים. אולם, עם עלייתו לשלטון של ניקולאי השני, קיסר רוסיה, חזרה בה רוסיה
מן ההסכם והודיעה בשנת 1897 כי יש מקום לבחון מחדש את סיפוח בוסניה במועד עתידי שלא
צוין.

בתחילת המאה ה-20 החלו אירועים חיצוניים להשפיע על יחסיה של בוסניה והרצגובינה עם
האימפריה האוסטרו-הונגרית. ב-10 ביוני 1903 התחוללה בסרביה הפיכה עקובה מדם, אשר
העלתה לשלטון בבלגרד ממשל קיצוני אנטי-אוסטרי. לאחר אירוע זה החלו ניסיונות סרביים
לעורר מרד בשלטון, תוך תמיכה במדינה סלאבית מאוחדת בדרום בוסניה והרצגובינה אשר
תהיה תחת שלטון בלגרד. המהלך זכה לתמיכה מועטה באוכלוסייה ועיקר התומכים בו היו מן
המיעוט הנוצרי אורתודוקסי. המרד שפרץ באימפריה העות'מאנית בשנת 1908 העלה חששות כי
השלטון באיסטנבול מנסה לשוב ולשלוט בבוסניה והרצגובינה. אירועים אלה גרמו לשלטונות
האוסטרו-הונגריים לחפש במרץ אחר פתרון של קבע לשאלת בוסניה.

ב-2 ביולי 1908 בתשובה לתביעה אוסטרו-הונגרית, הציע שר החוץ הרוסי אלכסנדר
איזוולסקי (ברוסית: Александр Петрович Извольский) לתמוך בסיפוח בוסניה בתמורה
לתמיכתה של וינה במאמצי רוסיה לזכות בגישה של הצי הרוסי לים התיכון דרך הדרדנלים.
לאור התמיכה הרוסית, לראשונה מזה 11 שנים, בסיפוח בוסניה, פרסמו שלטונות
אוסטרו-הונגריה ללא תאום מראש עם הרוסים, ב-6 באוקטובר 1908, הכרזה על סיפוח בוסניה
והרצגובינה. התגובה הבינלאומית החריפה להכרזה זו גרמה לתחילת משבר בוסניה. מאמץ
רוסי נגד הסיפוח כשל לאחר שבריטניה וצרפת סירבו לתמוך בו, משכך הרוסים ומדינת החסות
שלהם סרביה, נאלצו להכיר את סיפוחה של בוסניה והרצגובינה לאימפריה האוסטרו-הונגרית
במרץ 1909.

המתחים המדיניים באזור הגיעו לשיא ב-28 ביוני 1914 כאשר גברילו פרינציפ, חבר בקבוצת
היד השחורה, רצח את יורש העצר האוסטרו-הונגרי הארכידוכס פרנץ פרדיננד ורעייתו
בסרייבו. אירוע זה היה הניצוץ שהצית את מלחמת העולם הראשונה. אף שבין הכוחות
הלוחמים של מדינות שונות היו אף בוסנים, בוסניה והרצגובינה כמעט ולא ידעה נזקים
ישירים מן המלחמה הגדולה.

בעקבות מלחמת העולם הראשונה שולבה בוסניה במדינת הסלובנים, הקרואטים והסרבים
(שהצטרפה מאוחר יותר לסרביה). החיים בבוסניה והרצגובינה הושפעו משני גורמים
עיקריים: המצב הסוציו-אקונומי והמצב הפוליטי. הממשלות והקואליציות ביוגוסלביה
התחלפו בצורה תכופה יותר ויותר. המאבקים הפוליטיים העיקריים היו בין הקרואטים שרצו
פיזור ממשלות וסמכויות לאזורים השונים לבין הריכוזיות של הסרבים. במהלך תקופה זו
חולקה בוסניה והרצגובינה ל-33 מחוזות שנקראים אובלאסטה (Oblast) על פי אזורים
גאוגרפיים. חלוקה זו החליפה את החלוקה הישנה לששת המחוזות.

ייסוד ממלכת יוגוסלביה ב-1929, חילק מחדש את בוסניה והרצגובינה למספר אזורים על פי
מוצא אתני והיסטורי, עקב זאת הזהות הבוסנית המאוחדת התפרקה. המתיחות הסרבית-קרואטית
על מבנה יוגוסלביה לא הביאה בחשבון את מצב בוסניה והרצגובינה. הסכם
צווטקוביץ'-מאצ'ק (Cvetković-Maček), שהוליד את מדינת קרואטיה ב-1939, מיקם את
בוסניה והרצגוביה בין סרביה לבין קרואטיה. יוגוסלביה נכבשה לבסוף על ידי הצבא
הגרמני ב-6 באפריל 1941.

כאשר ממלכת יוגוסלביה נכבשה על ידי הכוחות הגרמנים במלחמת העולם השנייה, כל בוסניה
הועברה לשלטון מדינת קרואטיה שהייתה למעשה בובה נאצית (כמו צרפת של וישי). השלטון
הנאצי בבוסניה הוביל רדיפות ורציחות, ומאוחר יותר השמדה כללית של האוכלוסייה
היהודית. מדינת הבובה הקרואטית התנכלה גם לאוכלוסייה הסרבית המקומית. בעקבות זאת
סרבים רבים הצטרפו לצ'אטניקים, ארגון מורדים סרבי מלוכני שנלחם מלחמת גרילה נגד
כוחות הכיבוש. אנשי הארגון ביצעו גם רציחות, בעיקר נגד אזרחים מוסלמים בוסניאקים
שהיו תחת אזור שלטונם.

בתחילת 1941, יוגוסלביה הקומוניסטית תחת שלטונו של יוסיפ ברוז טיטו אירגנה קבוצות
התנגדות רב-אתניות, שנקראו הפרטיזנים, שנלחמו נגד כוחות הציר והפרטיזנים המלוכנים
(הצ'אטניקים). ב-25 בנובמבר 1943 המועצה האנטי פשיסטית לשחרור יוגוסלביה החליטה
בוועידה ביאיצה לייסד מחדש את בוסניה והרצגובינה כרפובליקה בתוך יוגוסלביה בגבולות
שנקבעו על ידי העות'ומנים במאה ה-19 (באופן רשמי, בוסניה והרצגובינה הוקמה רק
ב-1946 לאחר כתיבת החוקה שהפכה את בוסניה והרצגובינה באופן רשמי לאחת משש
הרפובליקות שהרכיבו את המדינה החדשה). בסוף מלחמת העולם השנייה הוקמה הרפובליקה
הסוציאל פדרלית של יוגוסלביה שאיגדה בפדרציה את המדינות מקדוניה, מונטנגרו, סרביה,
בוסניה והרצגובינה, קרואטיה וסלובניה.

בוסניה הרצגובינה, על פי הגדרתה היא רפובליקה פדרלית דמוקרטית, ייצוגית. בראש
המדינה עומדים שלושה נשיאים - סרבי, בוסניאקי וקרואטי, אשר כל אחד מהם נבחר על ידי
קהילתו שלו, בבחירות דמוקרטיות. הנשיא מחזיק בסמכויות ייצוגיות בלבד. ראש הרשות
המבצעת הוא ראש הממשלה העומד בראש מועצת השרים. הרשות המחוקקת של בוסניה והרצגובינה
מורכבת משני בתים - בית העמים ובית הנבחרים. בית המשפט העליון התחוקתי הוא העומד
בראש הרשות השופטת העצמאית.

החוקה של בוסניה והרצגובינה היא חלק חשוב מהסכם השלום בבוסניה והרצגובינה, הידוע
בשם הסכם דייטון, שניסוחו החל ב-22 בנובמבר 1995 על יד העיר דייטון, במדינת אוהיו
שבארצות הברית, ונחתם בפריז שבצרפת, ב-14 בדצמבר 1995. החוקה של בוסניה והרצגובינה
מביאה 4 נספחים מהסכם דייטון, שהופך את השלטון לשלטון מסובך ומפוזר. בנוסף, על פי
ההסכם, המדינה מכילה שתי ישויות - הפדרציה של בוסניה והרצגובינה ורפובליקה סרפסקה.
החוקה של בוסניה והרצגובינה מבוססת על זכויות אדם, חופש קידום לשלום, צדק, סובלנות.
בנוגע לשלטון, המדינה היא מדינה דמוקרטית עם בחירות חופשיות. הקבוצות האתניות
השונות (הבוסניאקים הסרבים והקרואטים) במדינה נקראים "העמים המרכיבים".

אף על פי שבראש המדינה עומד נשיא, הוא אינו מחזיק בסמכויות ביצועיות משמעותיות.
תפקידו העיקרי הוא למנות את ראש הממשלה שנבחר בבחירות דמוקרטיות, העומד בראש הרשות
המבצעת הנקראת "מועצת השרים".

אספת הפרלמנט מורכבת משני בתים - בית העמים הוא הבית העליון, ובית הנבחרים הוא הבית
התחתון. בבית העמים ישנם 15 צירים שעשרה מהם נבחרים על ידי הפדרציה של בוסניה
והרצוגבינה. חמישה מהנציגים הם בוסניאקים, חמישה קרואטים וחמשת האחרים הם נציגים
סרבים נבחרים על ידי רפובליקה סרפסקה. בבית הנבחרים ישנם 42 חברים: שני שלישים
נבחרים על ידי הפדרציה של בוסניה והרצגובינה, ושליש נבחרים על ידי רפובליקה סרפסקה.

בית המשפט החוקתי של בוסניה והרצגובינה הוא בית המשפט העליון. מורכב מתשעה חברים,
ארבעה מהם נבחרים על ידי בית הנבחרים של הפדרציה של בוסניה והרצוגבינה, שניים על
ידי האספה של רפובליקה סרפסקה, ושלושה נבחרים על ידי בית המשפט האירופי לזכויות
אדם.

לבוסניה והרצגובינה ישנן כמה רמות של חלוקה מנהלית. החלוקה הראשית היא החלוקה של
שתי הישויות העצמאיות - רפובליקה סרפסקה התופסת כ-49% משטח המדינה והפדרציה של
בוסניה והרצגובינה שתופסת 51% מן המדינה. הישויות השונות הוקמו בעקבות הסכם דייטון
בשנת 1995. נוסף לשתי ישויות אלו, מחוז ברצ'קו הוא מחוז פדרלי עצמאי השוכן בצפון
המדינה ואינו משויך לאף אחת משתי הישויות.

החלוקה המשנית של המדינה היא החלוקה למחוזות. בפדרציה של בוסניה והרצגובינה נקראים
המחוזות קנטונים, בבוסנית kantoni, בקרואטית županije ובסרבית кантони. בפדרציה
ישנם עשרה מחוזות. ברפובליקה סרפסקה ישנם שבעה מחוזות הנקראים אזורים.

הכלכלה הבוסנית הרצגובנית מבוססת על חקלאות ותעשייה זעירה. בחקלאות, היבולים
העיקריים הם: תפוח אדמה, תירס, כרוב, חיטה, עגבניות ובצל. היקף הדיג בבוסניה
הרצגובינה הוא 2,550 טון שלל בשנה.

אוצרות הטבע הקיימים בבוסניה הרצגובינה הם עופרת, ברזל, בוקסיט, ליגניט, מנגן,
נחושת, כרום, אבץ, עץ ואנרגיה הידרו-אלקטרית. תעשיית המדינה כוללת הפקת וייצור
פלדה, פחם, ברזל, עופרת, אבץ, מנגן, בוקסיט, הרכבת כלי רכב, טקסטיל, מוצרי טבק,
רהיטי עץ, הרכבת טנקים ומטוסים, מכשירי חשמל ביתיים, וזיקוק נפט.

היבוא למדינה עומד על שווי של 14.75 מיליארד ש"ח, בעיקר מקרואטיה, איטליה, גרמניה,
וסלובניה, והיצוא ממנה הוא בשווי של 2.250 מיליארד ש"ח.

בוסניה הרצגובניה ממוקמת במערב חבל הבלקן אשר ביבשת אירופה, גובלת בצפון ובמערב
בקרואטיה, בסרביה במזרח ובדרום במונטנגרו. רוב המדינה הררית, במיוחד במרכזה שם
ממוקמים האלפים הדינריים. צפון מזרח המדינה מאופיין בנוף מישורי ובקעות שטוחות ורוב
הקרקע הפורייה מצויה בו. בדרום המדינה ישנה רצועה באורך של כ-23 קילומטרים המחברים
את המדינה לים האדריאטי. ברצועה זו ממוקמת העיר נאום. הרצועה מפרידה למעשה בין החלק
העיקרי של קרואטיה לבין מחוז דוברובניק-נרטבה, והופכת את המחוז למובלעת הגובלת
מצפון ומצפון מערב בבוסניה והרצגובינה, מדרום ודרום מערב בים האדריאטי וממזרח
במונטנגרו.

נהרות ראשים: נהר סאווה המהווה את הגבול הצפוני עם קרואטיה, ויובליו: דרינה, בוסנה
ואונה.

בבוסניה והרצגובינה ישנן ארבע ערים שעברו את קו מאה אלף התושבים והן: סרייבו עם
400,000 תושבים, באניה לוקה עם 250,000, טוזלה עם 165,000 וזאניקה עם 146,000
תושבים. אף שהעיר מוסטר לא עברה את קו מאה אלף התושבים, היא נחשבת לעיר גדולה עם
כ-94,100 תושבים.

בבוסניה הרצגובינה חיות שלוש קבוצות אוכלוסייה: בוסניאקים, סרבים וקרואטים.
הבוסניאקים הם ברובם מוסלמים, הסרבים בעיקר נוצרים אורתודוקסים והקרואטים בעיקר
קתולים.

כיום בבוסניה והרצגובינה יש זכויות מלאות לכלל הקבוצות האתניות. למרות ביטול דרישת
הסרבים במדינה להפוך את רפובליקה סרפסקה למדינה עצמאית יש עדיין מתחים בין הקבוצות
השונות. על אף שהקבוצה הבוסניאקית מהווה כמעט מחצית מן האוכלוסייה, הקבוצות האחרות
לא מקבלות את הדומיננטיות שלה, כך שלסרבים יש ישות מדינית נפרדת (רפובליקה סרפסקה)
ולקרואטים ייצוג פוליטי שווה.

היהודים הראשונים שישבו באזור זה היו סוחרים מיוון וטורקיה שהיגרו לסרייבו בשנת
1541. הטורקים שישבו במקום, ביקשו לבודד את היהודים מהם ואכן, נבנה בעיר סרייבו
רובע יהודי בשם "צ'יפוט חאן".

היהודים סבלו תחילה ממגבלות שהטילו המוסלמים, כפי שהיה גם בשאר מדינות האסלאם אך
יחס זה השתנה עם הזמן והם זכו לזכויות שונות. היהודים קבלו זכויות בשנת 1840 ובשנת
1856 קיבלו זכויות נוספות שעזרו להם להתפתח ולהגיע למעמד גבוה יותר מבעבר. עם שלטון
האימפריה האוסטרו-הונגרית ניתנה ליהודים האמנציפציה.

במהלך מלחמת העולם השנייה נשלחו יהודים רבים מבוסניה-הרצגובינה להשמדה ומעט היהודים
שנותרו לאחר המלחמה הקימו קהילה מחודשת בסרייבו או שעזבו לארץ ישראל.

כחלק מהרפובליקה הפדרלית הסוציאלית של יוגוסלביה, בוסניה נהנתה ממערכת חינוך ברמה
גבוהה. המערכת הזו לא רק עודדה תלמידים ללכת ללמוד במוסדות השכלה גבוהה, אלא גם
כיבדה השקעה והשגים. שנים מילידי בוסניה זכו בעבר בפרס נובל, המפורסם שבהם הוא איוו
אנדריץ' שזכה בפרס נובל לספרות ב-1961. בוסנים רבים עזבו את מדינתם על מנת ללמוד את
מקצועות ההיי-טק במקומות כמו צפון אמריקה, אירופה ואוסטרליה. חלק מאזרחי בוסניה
הגדירו את תופעת 'בריחת המוחות' כאנשים שיצאו ללמוד על מנת לעזור למדינתם בעתיד, אך
רק מעטים חזרו לבוסניה לאחר סיום לימודיהם מחוץ לבוסניה והרצגובינה.

כיום בבוסניה ישנן שבע אוניברסיטאות, אחת בכל עיר גדולה. במשך 15 השנים האחרונות,
ההשכלה הגבוהה בבוסניה לא התפתחה בכיוון של מודרניזציה עקב המלחמה שהתרחשה ועקב
המצב הכלכלי הקשה. אף על פי שהמלחמה הסתיימה זה מכבר, לא התבצעה שום רפורמה בחינוך
בבוסניה והרצגובינה. למרות זאת, המדינה מועמדת לכניסה לאיחוד האירופאי.



https://he.wikipedia.org/wiki/%D7%A7%D7%95%D7%A0%D7%91%D7%95%D7%9C%D7%95%D7%A6%D7%99%D7%94

קונבולוציה (או: קיפול) היא פעולה בינארית בין שתי פונקציות או סדרות ערכים, שיש לה
שימושים בהתמרות אינטגרליות כדוגמת התמרת פורייה, בעיבוד אותות, בסטטיסטיקה
ובתחומים נוספים במתמטיקה, פיזיקה והנדסה. מקובל לסמן את הקונבולוציה בסימון .

הקונבולוציה היא סך השטח הכלוא מתחת למכפלת שתי הפונקציות כאשר אחת מהן משוקפת סביב
הציר האנכי ומוזזת ב-t. המשתנה t לאו דווקא מסמל זמן, ובתחומים שונים הפונקציות הן
של משתנים שונים. ניתן להתייחס לקונבולוציה כממוצע נע משוקלל: (f(t היא הממוצע של
הפונקציה (g(τ לפי פונקציית המשקל (h(-τ המוזזת ב-t (או המשתנה עם הזמן).

הקונבולוציה של הסדרות ו- היא הסדרה . בדומה לזה מוגדרת קונבולוציה של טורים כטור
המתאים לקונבולוציה של הסדרות המתאימות. לפי משפט קושי (תורת הטורים), הקונבולוציה
של טורים המתכנסים בהחלט מתכנסת בהחלט.

אז הקונבולוציה של עם פונקציה שאינה מחזורית גם היא מחזורית עם מחזור T וניתן לרשום
אותה כך:

ניתן לראות זאת כסכימה של השטח מתחת למכפלת מחזור אחד של בהזזות של הפונקציה (h(t,
במקום סכימה של השטח מתחת למכפלה של הזזות של מחזור אחד של הפונקציה בפונקציה .
נקראת הקונבולוציה המעגלית או הקונבולוציה הציקלית של ו-. כלומר, הקונבולוציה
המעגלית של שתי פונקציות שאינן מחזוריות היא קונבולוציה רגילה בין הפונקציה האחת
לבין פונקציה מחזורית שמחזור שלה זהה לקטע מן הפונקציה השנייה.

והיא נקראת הקונבולוציה המחזורית של ו-. כלומר, הקונבולוציה המחזורית של שתי
פונקציות מחזוריות עם מחזור משותף T דומה לקונבולוציה רגילה, אלא שהאינטגרציה נעשית
על פני זמן באורך של מחזור אחד T, כאשר to שרירותי.

לשם המחשת המושג ניקח דוגמה מתחום האקוסטיקה. נניח שאנו נמצאים בחדר אשר מחזיר הד
עבור קולות הנשמעים בו. אם נשמיע קול בחדר זה ההד יתנהג בצורה הבאה: לאחר שנייה אחת
עוצמת הקול שנשמעת היא חצי מהקול המקורי, לאחר שתי שניות היא רבע ממנו, וכן הלאה.
ובאופן כללי: (כאשר h היא ההגבר). נניח כי מוצב תוף בחדר ואדם מכה בו כל שנייה
בעוצמה אחרת, ו- היא הסדרה המייצגת את עוצמת ההכאה בכל שנייה. אם אנחנו מעוניינים
לדעת לאחר זמן מסוים מה תהיה עוצמת הקול בחדר, עלינו לסכום את התרומות של כל הקולות
שנעשו מאז תחילת התיפוף ועד הזמן שאנחנו מעוניינים בו. הבעיה היא שעבור כל הכאה
בתוף עבר זמן שונה ונצטרך להתחשב בו. הדרך לחשב זאת הוא לחבר את העוצמה שנשמעה ברגע
זה עם חצי העוצמה שנשמעה בשנייה הקודמת עם רבע מהעוצמה שנשמעה בשנייה שלפני כן וכן
הלאה עד לתחילת התיפוף, כלומר: ביטוי זה שקיבלנו הינו הקונבולוציה בזמן בדיד אך
אפשר בקלות לקבל ביטוי דומה עבור זמן רציף.

הקונבולוציה אסוציאטיבית וקומוטטיבית, ודיסטריבוטיבית ביחס לחיבור. לכן היא הופכת
את מרחבי הפונקציות שבהן היא מוגדרת לאלגברה קומוטטיבית. הסגירות ביחס לפעולת
הקונבולוציה תלויה באוסף הפונקציות: הקונבולוציה של פונקציות רציפות היא רציפה;
הקונבולוציה של פונקציות אינטגרביליות היא אינטגרבילית. הדלתא של דיראק, שאינה
פונקציה, משמשת כאיבר יחידה: .

משפט הקונבולוציה קובע שהתמרת פורייה של קונבולוציה בין שתי פונקציות היא מכפלת
ההתמרות שלהן: , כאשר מסמלת הפעלת התמרת פורייה והקבוע משתנה בהתאם לנרמול ההתמרה.

כמו כן, ניתן לכתוב: . משפט הקונבולוציה שימושי מאוד משום שהפעלת מכפלה (אף לאחר
חישוב התמרות פורייה) מסובכת הרבה פחות מאשר חישוב הקונבולוציה לפי הגדרתה, וכך היא
מחושבת באופן נומרי. משפטים מקבילים קיימים עבור התמרת לפלס והתמרת Z.



https://he.wikipedia.org/wiki/%D7%92%D7%95%D7%9C%D7%93%D7%9F_%D7%A1%D7%98%D7%99%D7%99%D7%98_%D7%95%D7%95%D7%A8%D7%99%D7%95%D7%A8%D7%A1

גולדן סטייט ווריורס (באנגלית: Golden State Warriors) היא קבוצת כדורסל מקצוענית
המייצגת את אזור מפרץ סן פרנסיסקו שבקליפורניה.

אימוני הקבוצה ומשחקיה מתקיימים בעיר אוקלנד, קליפורניה שבארצות הברית. הקבוצה
משחקת בבית הפאסיפי שבאזור המערבי בליגת ה-NBA. הווריורס הוקמו בשנת 1945,
כפילדלפיה ווריורס, בעיר פילדלפיה, פנסילבניה, בה זכה המועדון באליפות הליגה כבר
בשנת הבכורה שלו בליגת ה-BAA (התאחדות הכדורסל של אמריקה), הליגה שברבות השנים הפכה
לליגת ה-NBA לאחר שהתמזגה עם ליגת ה-NBL (ליגת הכדורסל הלאומית). בשנת 1962, עבר
המועדון לסן פרנסיסקו, קליפורניה, והפך לסן פרנסיסקו ווריורס עד שנת 1971, בה שינה
את שמו לגולדן סטייט ווריורס. הקבוצה משחקת את משחקיה הביתיים מאז שנת 1966 באולם
הידוע כיום כאורקל ארנה. החל משנת 1972 החלו הווריורס לשחק באולם באופן בלעדי, למעט
עונה אחת בה שיחקו בסן חוזה, קליפורניה, כאשר האורקל ארינה היה בשיפוצים.

יחד עם האליפות בה זכו בעונת הבכורה שלהם בעונת 1946/1947, זכו הווריורס עוד שלוש
פעמים באליפות, אחת בעונת 1955/1956 בעודם משחקים בפילדלפיה, שבה ניצחו בסדרת הגמר
נגד פורט ויין פיסטונס, השנייה כגולדן סטייט ווריורס בעונת 1974/1975, לאחר סוויפ
בארבעה משחקים נגד וושינגטון בולטס, והשלישית לאחר 40 שנה - בעונת 2014/2015,
שבסיומה ניצחה בסדרת הגמר את קליבלנד קאבלירס. הישג זה, ארבע אליפויות, הציב את
הקבוצה במקום החמישי במספר הזכיות באליפות ה-NBA.

את עונת 2015/2016 פתחה הקבוצה עם 24 ניצחונות רצופים, שיא NBA, וסיימה במאזן 9–73
– אף הוא שיא NBA, ששבר את השיא הקודם של שיקגו בולס 72-10 מעונת 1995/1996, באותה
עונה העפילה הקבוצה בפעם השנייה ברציפות לגמר, אולם הפסידה בו.

הווריורס נוסדו בשנת 1946 כפילדלפיה ווריורס, חברה מייסדת של ליגת ה-BAA (התאחדות
הכדורסל של אמריקה). המועדון היה בבעלותו של פיטר טיירל, שבבעלותו הייתה גם קבוצת
ההוקי קרח פילדלפיה רוקטס, ששיחקה בליגת ה-AHL (ליגת ההוקי האמריקאית). טיירל שכר
את אדי גוטלייב, יזם כדורסל מאזור פילדלפיה, כמאמן הראשי והג'נרל מנג'ר. הוא החליט
לבחור בשם ווריורס למועדון החדש על שם קבוצת ספורט מקצוענית שהתקיימה בעבר בעיר.

בהובלתו של סנסציית הקליעה ג'ו פולקס, הם זכו באליפות הליגה כבר בעונת הבכורה של
המועדון, 1946/1947, כשהם גוברים על שיקגו סטאגס, בחמישה משחקים, 4-1. ליגת ה-BAA
הפכה לליגת ה-NBA בשנת 1949). גוטלייב קנה את המועדון בשנת 1951.

הווריורס זכו באליפות השנייה שלהם כפילדלפיה ווריורס בעונת 1955/1956, כשהם גוברים
על פורט ויין פיסטונס בחמישה משחקים, 4-1. הכוכבים של תקופה זו היו חברי היכל
התהילה לעתיד: פול אריזין, טום גולה וניל ג'ונסטון. בשנת 1959, החתימו הווריורס את
בחירת הדראפט האזורית וילט צ'מברליין, צ'ימברליין היה שש פעמים הקלעי המוביל של
ליגת ה-NBA בזמן ששיחק עם הווריורס, החל במהירות לנפץ את שיאי הנקודות של ה-NBA
ולשנות את צורת המשחק לעד. ב-2 במרץ 1962, שיחקו הוויריורס משחק "ביתי" באולם
הנייטראלי שבהרשי, פנסלבניה. במשחק זה קלע צ'מברליין 100 נקודות, נגד ניו יורק
ניקס, שיא NBA ואחד מרגעי השיא של ליגת ה-NBA‏.

בשנת 1962, רכש פרנקלין מיאולי רוב במניות המועדון והעבירו לעיר סן פרנסיסקו, כשהוא
משנה את שם המועדון לסן פרנסיסקו ווריורס. הווריורס שיחקו בין השנים 1962–1964 את
רוב משחקיהם הביתיים באולם הקאו פאלאס הנמצא בדליי סיטי, הנמצאת דרומית לגבול העיר
סן פרנסיסקו, ובין השנים 1964–1966 באולם סן פרנסיסקו סיביק אודטוריום, אף על פי
שמדי פעם שיחקו את משחקיהם הביתיים בערים סמוכות כאוקלנד וכסן חוזה. הוויריורס זכו
באליפות אזור המערב בעונת 1963/1964, כשהם מפסידים בגמר ה-NBA לבוסטון סלטיקס, 1-4.

בעונת 1964/1965, ביצעו הווריורס טרייד על וילט צ'מברליין שהעבירו לפילדלפיה 76',
תמורת קוני דירקינג, לי שאפר, פול ניומן ו-150,000 דולר, הווריורס סיימו את העונה
הסדירה במאזן 17–68, אחרונים באזור המערב. בדראפט 1965 בחרו הווריורס כבחירה השנייה
את ריק בארי. בעונתו הראשונה נבחר בארי לרוקי השנה, ועונה לאחר מכן, 1966-67, הוביל
את הווריורס לגמר ה-NBA, בו הפסידו הווריורס בשישה משחקים, 2-4, לקבוצה שהחליפה את
הווריורס בפילדלפיה, פילדלפיה 76'. כשהוא זועם על הנהלת המועדון, שכשלה בתשלום
תמריצים ומענקים מסוימים שהגיעו לו, לדעתו, החליט בארי לעזוב. הווריורס סירבו
לשחררו ובארי ישב מחוץ לקווים למשך עונת 1967/1968, שלאחריה הצטרף לאוקלנד אוקס
מליגת ה-ABA היריבה. לאחר ארבע עונות ב-ABA, הצטרף בארי חזרה לווריורס בשנת 1972.
עם פתיחתו של אוקלנד קולסאום ארינה בשנת 1966 הווריורס החלו לקבוע מספר הולך וגדל
של משחקי בית באולם החדש. עונת 1970/1971 הייתה האחרונה של המועדון בסן פרנסיסקו,
כסן פרנסיסקו ווריורס.

בעונת 1971/1972 שינו הווריורס את שמם לגולדן סטייט ווריורס, ושיחקו כמעט את כל
משחקי הבית שלהם באוקלנד. שישה משחקי "בית" שוחקו באותה העונה בסן דייגו, אך
משמעותית הייתה העובדה כי לא שיחקו מסן פרנסיסקו או בדליי סיטי. לאחר ששינו את שמם
מסן פרנסיסקו ווריורס, הפכו הווריורס לקבוצה השנייה בארבע ליגות הספורט המקצועני
הבכירות בארצות הברית, שאינן כוללות את שם המדינה או שם העיר בשמן הרשמי (אף על פי
שהמונח "גולדן סטייט" הוא כינוי ידוע למדינת קליפורניה), המועדון השני הוא ניו
אינגלנד פטריוטס מליגת ה-NFL.

הווריורס העפילו לפלייאוף בכל השנים בין 1971 ל-1977, למעט בשנת 1974, וזכו באליפות
היחידה שלהם בחוף המערבי בעונת 1974/1975. במה שנחשב לאחת ההפתעות הגדולות
בהיסטוריה של ה-NBA, גברו הווריורס על וושינגטון בולטס הפייבוריטים בסוויפ, 4-0.
שחקן העבר של המועדון אל אטלס שימש כמאמן הראשי של המועדון, ועל המגרש הובילו את
הווריורס ריק בארי, ג'מאל וילקס ופיל סמית'. הווריורס לא עוררו כל ציפייה שיצליחו
להעפיל לשלבים הגבוהים של הפלייאוף, עד שהנהלת אולם הקולסאום קבעה אירועים אחרים
לתאריכים בהם התקיימו משחקי גמר ה-NBA. כתוצאה מכך, לא שיחקו הווריורס את משחקי
הבית במסדרת הגמר באוקלנד, אלא באולמם הביתי הישן, קאו סיטי, שנמצא בדליי סיטי.

הווריורס איבדו שחקני מפתח כמו בארי, וילקס ות'ורמונד, בכמה טריידים גרועים ופרישתם
של כמה ותיקים, נאבקו הווריורס ולא הצליחו להעפיל למשחקי הפלייאוף בין השנים
1978–1987, זאת לאחר שבשנות ה-60 ורוב שנות ה-70 היו לאחת הקבוצות הדומיננטיות
בליגה. אך דרך בחירות דראפט גבוהות רכשו כמה מהשחקנים הבולטים של אותה התקופה,
הסנטר רוברט פאריש, הבחירה השמינית בדראפט 1976, בשנת 1980 הועבר פאריש לבוסטון
סלטיקס יחד עם בחירת סיבוב ראשון בדראפט 1980 (אותה ניצלו הסלטיקס כדי לבחור את
קווין מקהייל, כבחירה השלישית), בתמורה לבחירת סיבוב ראשון באותו הדראפט. הפורוורד
פרוויס שורט, כבחירה החמישית בדראפט 1978. בוגר אוניברסיטת פרדו הסנטר ג'ו קארול,
כבחירה הראשונה בדראפט 1980 (בחירה שהגיע בעקבות הטרייד על רוברט פאריש עם הבוסטון
סלטיקס), שהקריירה המבטיחה שלו התקצרה עקב פציעה. הרכז מאוניברסיטת ג'ורג'טאון
סליפי פלויד, כבחירה ה-13 בדראפט 1982, שלפני מעברו לפורטלנד טרייל בלייזרס יהפוך
לשחקן אולסטאר.

עזיבתם של שחקנים אלה, מסיבות שונות סימלו את חוסר ההצלחה של המועדון במשך שנים
אלה, כמאמן ראשי, אל אטלס, יתקדם בתפקידו ויהפוך לג'נרל מנג'ר של המועדון בשנת
1980, והקבוצה תחליף כמה מאמנים במשך תקופה זו. לעומת זאת, עם אטלס כג'נרל מנג'ר,
יצליחו להעפיל מחדש למקום של כבוד בקרב קבוצות הליגה, וזאת לאחר מינויו של מאמן
קליבלנד קאבלירס לשעבר, ג'ורג' קארל לתפקיד המאמן הראשי בשנת 1986. הווריורס גם
יצליחו למצוא "יהלום גולמי", שישנה את כיוונו של המועדון, כשיבחרו את הסמול פורוורד
והקלעי יוצא הדופן כריס מאלין בדראפט 1985, כבחירה השביעית.

לאחר תקופה שהתפרשה מסוף שנות ה-70 ועד אמצע שנות ה-80, בהן חווה המועדון עונות
שחונות בהן לא הצליח להעפיל למשחקי הפלייאוף, חווה המועדון תקופה קצרה של התעוררות
תחת שרביט האימון של המאמן ג'ורג' קארל. התעוררות שהגיעה לשיאה בעונת 1986/1987,
בסיומה של העונה הסדירה השיגו הווריורס מאזן של 40–42, שהציב אותם במקום החמישי
בדרוג הפלייאוף במערב. בסיבוב הראשון של הפלייאוף פגשו הווריורס את המדורגת רביעית
יוטה ג'אז, לאחר ארבעה משחקים הצליחה כל אחת מהקבוצות לשמור על הביתיות, במשחק
החמישי והמכריע לנערך בסולט לייק סיטי הצליחו הווריורס לשבור את יתרון הביתיות של
הג'אז ולנצח, 118-113 ולעלות לחצי גמר המערב מול לוס אנג'לס לייקרס שסיימה את העונה
הסדירה עם המאזן הטוב בליגה, 65-17. הלייקרס השתלטו על הסדרה מתחילתה ובתום שלושת
המשחקים הראשונים הובילו בצורה נחרצת, 0-3 לאחר שניצחו במשחק השלישי באוקלנד. המשחק
הרביעי בסדרה היה סיפור אחר לגמרי, ועד היום נחשב לאחד ממשחקי הפלייאוף הטובים
בהיסטוריה של ה-NBA, במשחק הצטיין סליפי פלויד. במהלך המחצית השנייה של המשחק קלע
פלויד 39 נקודות (שיא NBA למשחק פלייאוף) ובמהלך הרבע הרביעי לקלוע 29 מתוכן (שיא
NBA למשחק פלייאוף). פלויד קלע שישה סלי שדה רצופים במהלך הרבע הרביעי, כשהוא מסיים
את המשחק עם 51 נקודות, ומוביל את הווריורס לניצחונם היחיד בסדרה, 129-121. אך
הלייקרס התאוששו מההפסד המפתיע וגברו על ווריורס במשחק החמישי בסדרה, 118-106, בדרך
לניצחון בסדרה כולה, 4-1.

"משחק הסליפי פלויד" היה סמן להתעניינות הגוברת במשחקי ה-NBA באזור המפרץ,
התעניינות שקודמה עוד יותר בידי המאמן דון נלסון שהצליח לבנות קבוצה מצליחה בסוף
שנות ה-80 ותחילת שנות ה-90 יחד עם טריו הקלעים טים הארדוויי, מיץ' ריצ'מונד וכריס
מאלין. אך נלסון, שחיפש שחקן גבוה לקו הקדמי של הקבוצה, כדי שישלים את שיטת הראן
אנד גאן, ביצע טרייד ששבר את שלישיית הבסיס של הקבוצה ושלח את ריצ'מונד לסקרמנטו
קינגס תמורת הבחירה ה-3 בדראפט 1991, בילי אוונס. נלסון הובא למועדון בידי ג'ים
פיצג'רלד, שהיה הבעלים של המועדון בין השנים 1986–1995. בעונת 1993/1994, עם בחירת
הדראפט הראשונה כריס ובר שהשיג 17.5 נקודות ו-9.1 כדורים חוזרים בממוצע למשחק ולטרל
ספריוול שנבחר עונה קודם לכן בדראפט 1992 כבחירה ה-24, סיימו הווריורס את העונה
הסדירה במאזן 32–50 והגיעו למקום השישי במערב. בפלייאוף נוצחו הווריורס בסוויפ,
0-3, בידי פיניקס סאנס. אך עונה לאחר מכן חל קרע בין נלסון, ובר וספריוול, כל
השלושה עזבו את המועדון, והווריורס נכנסו לסחרור. עונת 1994/1995, הייתה הראשונה
תחת הבעלים הקודם של המועדון, כריס קוהאן. בעונת 1996/1997, בעוד אוקלנד קולסאום
נתון בשיפוצים, שיחקו הווריורס את משחקי הבית שלהם בסן חוזה, כשהם משתרכים מאחור
ומשיגים מאזן של 30–52. במהלך חודש דצמבר של עונת 1997/1998 הושעה לטרל ספירוול
לשארית העונה לאחר שחנק את המאמן פי. ג'יי. קארלסימו במהלך אימון הקבוצה. ספריוול
לא שיחק עד שהועבר בטרייד בחודש ינואר 1999 לניו יורק ניקס תמורת ג'ון סטארקס, כריס
מילס וטרי קאמינגס.

גארי סנט ג'ין הפך לג'נרל מנג'ר החדש של הווריורס בחודש יולי 1997; הוא ודייב
טווארדזיק קיבלו את מרבית הביקורת על חולשתם של הווריורס בתחילת תקופתו של קוהאן,
כולל ביקורת מקוהאן עצמו. סנט ג'ין הביא כמה שחקנים, כמו טרי קאמינגס, ג'ון סטארקס
ומוקי בליילוק, שהיו הרבה מעבר לשיאם. כמה מבחירות הדראפט של טווארדזיק התבררו
ככישלון, כמו טוד פולר (בשעה שקובי בראיינט עדיין היה פנוי), וסטיב לוגאן (שמעולם
לא שיחק ב-NBA). בדראפט הבא בחרו הווריורס את אדונל פוייל בשעה שטרייסי מקגריידי
עדיין היה פנוי. סנט ג'ין, לעומת זאת, בחר גם את מי שיהפוך לפעמיים זוכה תחרות
ההטבעות במשחק האולסטאר, ג'ייסון ריצ'רדסון מאוניברסיטת המדינה של מישיגן כבחירה
החמישית בדראפט 2001, שיהפוך לשחקן מפתח בקבוצה עד לעונת 2006/2007.

למשך כמה שנים, עם הכוכבים העולים, ג'ייסון ריצ'רדסון, אנטואן ג'יימיסון וגילברט
ארינאס שהובילו את הקבוצה, הווריורס נראו לפתע כקבוצה במגמת עלייה. אך בסופו של דבר
לווריורס הצעירים פשוט לא היה מספיק באזור המערב האולטרה תחרותי. לאחר עונת
2002/2003, הטעויות אותם ביצע גארי סנט ג'ין מוקדם יותר כאשר התחייב לחוזים כבדים
לשחקנים כמו דני פורטסון, אדונל פוייל ואריק דמפיר, הורגשו היטב בידי אוהדי
הווריורס כאשר המועדון לא יכול היה להחתים את הכוכב העולה ארינאס, למרות רצונו של
איראנס להשאר באזור המפרץ.

כריס מאלין החליף את גארי סנט ג'ין, בשנת 2004, ולקח על עצמו את התואר סגן נשיא
בכיר לפעולות הכדורסל. מאלין קיווה לבנות את הקבוצה סביב ג'ייסון ריצ'רדסון, מייק
דאנליבי וטרוי מרפי. הקבוצה בחרה את אנדריס ביידרינש מלטביה כבחירה ה-11 בדראפט
2004. בשנת 2005 לקראת מועד סיום ההעברות הוסיף מאלין כוח לקבוצה כאשר רכש את בארון
דייוויס, והביא לקבוצה את ה"סופרסטאר" הראשון מאז מאלין עצמו. את עונת 2005/2006
פתחו הווריורס בצורה מוצלחת, כשהם נכנסים לשנה החדשה במאזן חיובי לראשונה מאז שנת
1994. אך, עד לסוף חודש מרץ הצליחו הווריורס לנצח 13 משחקים בלבד. כוכב הקבוצה
בארון דייוויס מצא את עצמו לעתים קרובות בסכסוך עם המאמן הראשי מייק מונטגומרי וכשל
להשאר בריא לאורכה של העונה, כשהוא משחק רק 54 משחקים במהלכה. ב-5 באפריל 2006,
איבדו הווריורס כל סיכוי להעפיל למשחקי הפלייאוף עם הפסד בהארכה לניו אורלינס
הורנטס, 114-109, מאריכים את בצורת הפלייאוף של המועדון ל-12 שנה.

לעונת 2006/2007, נכנסו הווריורס עם רצף ההיעדרות מהפלייאוף הפעיל הארוך ביותר.
במהלך פגרת 2006, הם רכשו את שתי העונות הנותרות בחוזהו של המאמן מייק מונטגומרי
ושכרו את מאמנם לשעבר ומאמן דאלאס מאבריקס דון נלסון כדי שימלא את מקומו. במהלך
מחנה האימונים, מאט בארנס ביסס את עצמו כאופציה ברוטציית השחקנים. ב-17 בינואר
2007, ביצעו הווריורס טרייד עם אינדיאנה פייסרס בו העבירו את טרוי מרפי, מייק
דאנליבי, אייק דיוגו וקית' מקלאוד, ובתמורה קיבלו את הפורוורד אל הרינגטון, הגארד
סטיבן ג'קסון, שארונאס יאסיקביצ'יוס, והפורוורד ג'וש פאוול. טריידים אלה איפשרו
לווריורס לבסס את שיטתו של נלסון, "רוץ וקלע", ולרוץ כל הדרך אל הפלייאוף עם סגל
יותר כשרוני ואתלטי. ב-4 במרץ 2007, הפסידו הוריורס 106–107 לוושינגטון ויזארדס
ונחלו הפסד שישי רצוף, כאשר גילברט ארינאס מקבל עבירה טכנית כשנותרה פחות משנייה
לסיום המשחק. ההפסד העמיד את מאזנם של הווריורס על 26–35. ה-4 במרץ 2007 סימן נקודת
מפנה בעונה של הווריורס. הווריורס סיימו את העונה הסדירה עם ריצה של 5–16, ריצה
שהעניקה לקבוצה מאזן 40–42. המשפט "אנחנו מאמינים", הפך לססמה של הווריורס בחודשיים
האחרונים של העונה ובמהלך הפלייאוף.

בהנהגתם של בארון דייוויס הבריא, ג'ייסון ריצ'רדסון המשתפר, והכוכב העולה מונטה
אליס, ובגיבוי של אנדריס ביידרינש, העפילו הווריורס לפלייאוף לראשונה מאז שנת 1994.
הציפיות היו כי ביקורם של הווריורס בפלייאוף יהיה קצר, אך אלה התנפצו כבר במשחק
הראשון בסדרה מול דאלאס מאבריקס, כאשר הווריורס ניצחו בדאלאס, 85-97. המאבריקס
התאוששו וגברו על ווריורס במשחק השני, 99-112. אך הווריורס ניצחו בשני המשחקים
הבאים בסדרה, שהתקיימו בבית, עם תרומה אדירה של הקהל באורקל ארינה. עתה חזרה הסדרה
לדאלאס, ובמשחק החמישי שהיה צמוד לכל אורכו הצליחו המאבריקס לסחוט ניצחון ולצמצם את
הסדרה ל-2–3. המשחק השישי חזר לאוקלנד, והווריורס ניצלו ריצת 0–18 במהלך הרבע
השלישי כדי לנצח במשחק 86–111, ואת הסדרה כולה 2–4, ולהפוך למדורגת שמינית הראשונה
המנצחת את המדורגת ראשונה בסדרה של הטוב מ-7 משחקים. הווריורס המשיכו לסדרת חצי גמר
המערב מול יוטה ג'אז, שני המשחקים הראשונים התקיימו בסולט לייק סיטי, והיו צמודים
לכל אורכם, אך בסופם נוצחו הווריורס ונקלעו לפיגור, 2-0. הסדרה עברה לאחר מכן
לאורקל ארינה באוקלנד, בו הצליחו הווריורס להתאושש ולגבור על הג'אז במשחק השלישי,
125-105, בסיוע 32 נקודות של בארון דייוויס, וקהל אוהדים צהוב ומחושמל. אך,
הווריורס לא הצליחו לנצל את המומנטום ונוצחו במשחק הרביעי, באוקלנד, 115-101, ולאחר
מכן גם במשחק החמישי, שהתקיים בסולט לייק סיטי, 100-87, ובסדרה כולה, 4-1.

בעונת 2007/2008, הווריורס סבלו מקשיים מוקדמים להישאר מועמדים לפלייאוף. הקלע
ג'ייסון ריצ'רדסון הועבר בטרייד לשארלוט הורנטס תמורת הרוקי ברנדון רייט. כדי להפוך
את הדרך לקשה יותר, סטיבן ג'קסון הושעה לשבעה משחקים לאחר תקרית בה היה מעורב נשק
חם. הווריורס פתחו את העונה עם שישה הפסדים רצופים, אך התעלות של מונטה אליס, ועונה
נטולת פציעות של בארון דייוויס (21.6 נקודות, 8 אסיסטים ו-4.6 כדורים חוזרים בממוצע
למשחק), ושיפור כללי בכימיה בתוך הקבוצה, החזירה את הווריורס למרוץ לפלייאוף. למרות
כל זאת, הווריורס לא הצליחו להעפיל אל משחקי הפלייאוף, אף על פי שסיימו את העונה
הסדירה במאזן 34–48 (הייתה זו הפעם הראשונה בהיסטוריה של ה-NBA שקבוצה עם 48
ניצחונות לא מצליחה להעפיל למשחקי הפלייאוף). הווריורס מכרו כמעט את כל הכרטיסים
למשחקיהם הביתיים במהלך העונה כשממוצע הצופים למשחק מגיע ל-19,631, הגבוה בתולדות
המועדון.

במהלך הפגרה, העדיף בארון דייוויס לחתום בלוס אנג'לס קליפרס. הווריורס בחרו בדראפט
2008 את אנתוני רנדולף, מאוניברסיטת המדינה של לואיזיאנה, כבחירה ה-14. כדי לפצות
על אובדנו של דייוויס, החתימו הווריורס את קורי מגטי ורוני טוריאף, ואז החתימו חדש
את מונטה אליס ואנדריס ביידרינש על חוזים ארוכי טווח.

עונת 2008/2009 הייתה מאכזבת עבור הווריורס, כשהם מסיימים את העונה הסדירה במאזן
29–53. מונטה אליס נפצע והושעה בעקבות תאונת אופנוע, שולל מהווריורס את השחקן הראשי
שלהם. הווריורס העבירו את אל הרינגטון לניו יורק ניקס תמורת ג'מאל קרופורד, אך נפלו
עקב מכת פציעות וחוסר ניסיונם של שחקניהם הצעירים, אנתוני מורו וברנדן רייט. המאמן
הראשי של הווריורס, דון נלסון, נאלץ פעמים רבות לבצע שינויים בחמישייה הפותחת עקב
הפציעות התדירות של החמישייה הפותחת המקורית של הקבוצה. למרות המאזן השלילי של
הקבוצה, הצליחו הווריורס להראות כי הם יכולים להיות קבוצה קשוחה, כאשר הם עם סגל
בריא וספסל חזק. הווריורס הראו כי עם מנהיגות ושיפור של שחקניהם הצעירים, הם
מסוגלים לגבור גם על הקבוצות הגדולות של הליגה, ולראייה ניצחונם עם הבוסטון סלטיקס,
89-99, במהלך העונה הסדירה.

במהלך פגרת 2009, החליטה הנהלת הווריורס לא לחדש את חוזהו של הג'נרל מנג'ר כריס
מאלין. לארי ריליי תפס את מקומו כג'נרל מנג'ר החדש של המועדון, ובחר בדראפט 2009 את
סטפן קרי כבחירה השביעית. בנוסף במהלך הפגרה, העבירו הווריורס בטרייד את ג'מאל
קרופורד לאטלנטה הוקס תמורת אסי לאו וספידי קלקסטון.

עונת 2009/2010, שוב הייתה מרובת פציעות בעבור הווריורס, כאשר הם לא הצליחו לייצר
המשכיות בחמישייה הפותחת של הקבוצה. בחודש נובמבר, סטיבן ג'קסון שלא היה שבע רצון
מהקבוצה ואסיי לאו שלא זכה לדקות משחק משמעותיות הועברו בטרייד לשארלוט הורנטס
תמורת ראג'ה בל ו-ולדימיר ראדמנוביץ'. ארבעה ימים לאחר מכן החתימו הווריורס את כריס
האנטר. במהלך חודש ינואר, 2010, החתימו הווריורס כמה שחקנים על חוזים ל-10 ימים,
וביניהם את אנתוני טוליבר מאיידהו סטאמפיד. עקב מספר רב של שחקנים פצועים, קיבלו
הווריורס ב-2 במרץ 2010, אישור מיוחד מהנהלת ה-NBA להחתמת רג'י ויליאמס מקבוצת סו
פולס סקייפורס לחוזה של 10 ימים, שהפך להחתמה החמישית של הקבוצה מליגת ה-NBDL (ליגת
הפיתוח של ה-NBA) באותה עונה. הווריורס ניפו בסופו של דבר את ראג'ה בל כדי להחתים
את ויליאמס על חוזה לשארית העונה. הווריורס סיימו את העונה הסדירה במאזן 26–56,
ובמקום הרביעי בבית הפאסיפי.

בדראפט 2010, בחרו הווריורס את אפה יודו מאוניברסיטת ביילור, כבחירה השישית.
הווריורס גם הציגו סמל מחודש שצללית העיר בתוכו עברה מודרניזציה, ומדים חדשים.
הווריורס ביצעו טרייד ששלח את רוני טוריאף, קלנה אזובוקי ואנתוני רנדולף לניו יורק
ניקס תמורת דייוויד לי בהסכם "החתם והעבר". לי הסכים לחוזה ל-6 שנים תמורת 80
מיליון דולר, החוזה נבנה בתבנית שהתאימה לאותה התקופה בה כמה קבוצות NBA המתינו
להחלטתו של לברון ג'יימס בנוגע לקבוצה בה ישחק בעונה הקרבה.

לאחר עזיבתו של אנתוני מורו לאחר שחתם בניו ג'רזי נטס, החתימו הווריורס את דורל
רייט, שחקנה לשעבר של מיאמי היט, על חוזה ל-3 שנים תמורת 11 מיליון דולר. ב-5
בינואר 2010, מכר הבעלים כריס קוהאן את אחזקותיו במועדון לפיטר גובר מחברת מאנדליי
אינטרטיינמנט ושותפו ג'ו לאקוב תמורת 450 מיליון דולר.

הווריורס המשיכו את מסע הקניות שלהם, כאשר החתימו את ג'רמי לין מאוניברסיטת הרווארד
על חוזה מובטח חלקית לשנה אחת עם אופציה לעונה שנייה למועדון. באמצע ספטמבר צורף
לואיס אמונדסון תמורת פחות מ-5 מיליון דולר. לפני תחילת מחנה האימונים התפטר דון
נלסון ממשרתו ובמקומו מונה למאמן הראשי של המועדון קית' סמארט.

בעוד הקבוצה העבירה עונה יציבה מבלי להתחרות על מקום לפלייאוף, שברו הווריורס שיא
מועדון עם 21 סלי 3 נקודות במשחק מול אורלנדו מג'יק. בחודש אפריל 2011, קבע דוראל
רייט שיא מועדון בקליעות ל-3 נקודות לעונה (184), רייט המשיך והיה לשחקן הראשון
בהיסטוריה של ה-NBA הקולע בעונתו השביעית יותר נקודות מאשר בכל שש העונות הקודמות.
הווריורס כשלו ולא הצליחו להעפיל למשחקי הפלייאוף, כאשר סיימו את העונה הסדירה
במאזן 36–46. כתוצאה מכך, ב-27 באפריל 2011, שוחרר קית' סמארט מתפקידו ובמקומו מונה
ב-6 ביוני 2011, מארק ג'קסון לתפקיד המאמן הראשי. בדראפט של אותה עונה בחרו את קליי
תומפסון במקום ה-11.

מעונת 2012/2013 החלה הקבוצה להתייצב, תחת הנהגתם של סטפן קרי וקליי תומפסון הצליחה
הקבוצה להגיע לפלייאוף, והודחה בסיבוב השני. בעונה זאת קבע קרי שיא NBA חדש 272
שלשות בעונה אחת. עונה לאחר מכן, מספר פציעות פגעו בקבוצה שהודחה בסיבוב הראשון על
ידי הקליפרס. בעלי הקבוצה החליטו למרות זאת להפסיק את עבודתו של המאמן ג'קסון,
ומינו במקומו את שחקן העבר סטיב קר שעד למינויו שימש כפרשן משחקים בטלוויזיה.

בעונת 2014/2015 הייתה הקבוצה ביכולת מצוינת וקבעה שיאים. תוך כדי שהם מנצחים 16
משחקים ברציפות, שיא מועדון (הרצף הקודם עמד על 12). ביכולת גבוהה של כל הקבוצה,
בעיקר בלטו קרי ותומפסון. שיתוף הפעולה המצוין בין שני הגארדים הנמוכים והזריזים
בעלי הקליעה האבסולוטית הוליד תגובות רבות והחלו לכנותם ה"ספלאש ברדרס" (האחים
המהירים). את העונה הסדירה סיימו הווריורס במקום הראשון במערב כשהם מובילים את
הליגה במאזן חיובי 15–67. בפלייאוף התמודדו מול ניו אורלינס פליקנס בהנהגת אנתוני
דייוויס. הווריורס סיימו את הסדרה בניצחון בסוויפ 0–4, כאשר במשחק השלישי חזרו
מפיגור 20 נקודות ברבע האחרון עם שלשת שוויון של סטפן קרי שלוש שניות לסיום הזמן
החוקי, על מנת לכפות הארכה ולנצח במשחק. בחצי גמר המערב התמודדו הווריורס מול ממפיס
גריזליס, אותם ניצחו 2–4 בסדרה. בגמר המערב ניצחו ועלו לגמר ה-NBA לאחר 1–4 מול
יוסטון רוקטס.

בגמר ה-NBA התמודדה הקבוצה מול קליבלנד קאבלירס כאשר השחקן המוביל של הקאבלירס היה
לברון ג'יימס. גולדן סטייט ווריורס ניצחו בגמר 2–4 כאשר המשחק האחרון נערך בקליבלנד
וזכו באליפות אחרי 40 שנה.

את עונת 2015/2016 פתחה הקבוצה עם 24 ניצחונות רצופים, שיא NBA וסיימה במאזן 73-9
גם שיא NBA ששבר את השיא הקודם של שיקגו בולס 72-10 מעונת 1995/1996. את העונה
סיימו הורייורס במקום הראשון במערב ועם המאזן הטוב בליגה.

בסיבוב הראשון גברה הקבוצה על קבוצת יוסטון רוקטס 4-1. במהלך הסדרה נפצע כוכב
הקבוצה סטפן קרי פעמיים, ובסדרת חצי גמר המערב, למרות חסרונו של קרי, גברו הווריורס
על קבוצת פורטלנד טרייל בלייזרס בתוצאה 1–4 והעפילו לגמר המערב מול אוקלהומה סיטי
ת'אנדר. במשחק הרביעי של סדרת חצי גמר המערב בו נצחו הווריורס, קבע סטפן קרי שחזר
באותו משחק מפציעה שיא חדש של 17 נקודות לשחקן יחיד במהלך הארכה.

במשחק הראשון של סדרת גמר המערב הדהימו הת'אנדר את הווריורס ונצחו את המשחק במגרש
הביתי של הווריורס. לאחר ניצחון של גולדן סטייט במשחק השני הגיעו הקבוצות לשחק
באוקלהומה סיטי במשחקים 3 ו-4. בשני המשחקים הבאים הביסו הת'אנדר את גולדן סטייט
בתוצאות 105–133 ו-94–118 ועלו ליתרון 1–3 בסדרה. במשחק החמישי, אשר התרחש באוקלנד,
ניצחה גולדן סטייט וצמצמה את התוצאה ל-2–3 לטובת הת'אנדר. במשחק השישי, שהתרחש
באוקלהומה, ניצחו הווריורס וכפו משחק שביעי תוך כדי תצוגת שיא של קליי תומפסון שקלע
41 נקודות ושבר שיא פלייאוף ב-NBA בכך שקלע 11 שלשות. סטפן קרי בלט אף הוא במשחק
וסיים עם 31 נקודות, והיה חסר אסיסט אחד כדי לסיים עם טריפל דאבל. למשחק השביעי
והמכריע הגיעה גולדן סטייט בטוחה בעצמה ולעיני הקהל הביתי המשולהב שלה גברה בפעם
השלישית ברציפות על אוקלהומה בתוצאה 88–96 כשהיא נעזרת ב-36 נקודות של כוכבה סטפן
קרי. היה זה המקרה השני בהיסטוריה בו הצליחה קבוצה לחזור מפיגור 1–3 בסדרת גמר
אזורית. בכך שוחזר הגמר מהשנה הקודמת בו התמודדה גולדן סטייט מול קבוצת קליבלנד,
שעלתה היא לאחר שגברה בגמר המזרח 2–4 על טורונטו ראפטורס. ארבעת המשחקים הראשונים
הסתיימו בתוצאה 1–3 לטובת הווריורס, אך בשלושת המשחקים הבאים ניצחו הקאבלירס, וזכו
באליפות ה-NBA על חשבון גולדן סטייט. היה זה המקרה הראשון בהיסטוריה שבו קבוצה
חוזרת בגמר ה-NBA מפיגור 1–3 ומנצחת.



https://he.wikipedia.org/wiki/%D7%90%D7%96%D7%A8%D7%91%D7%99%D7%99%D7%92%27%D7%9F

הָרֶפּוּבְּלִיקָה שֶׁל אָזַרְבַּיְיגָ'ן (באזרית: Azərbaycan Respublikası) היא
מדינה בקווקז הסמוכה לים הכספי. היא גובלת ברוסיה בצפון, בגאורגיה ובארמניה במערב
ובאיראן בדרום. הרפובליקה האוטונומית של נחיצ'יבאן היא מובלעת המצויה אף היא בשליטת
אזרבייג'ן ולה גבול עם ארמניה מצפון וממזרח, עם איראן מדרום וממערב, ורצועה קצרה של
גבול עם טורקיה מצפון-מערב.

לאזרבייג'ן מורשת תרבותית עתיקה. היא שוכנת בחבל ארץ הנחשב למקור של ציוויליזציות
עתיקות. היא ידועה כבעלת אחת החברות האיסלאמיות המתקדמות והחילוניות ביותר, ונחשבת
לאחת המדינות המוסלמיות בעלות הסובלנות הדתית הגבוהה ביותר. בעוד שהחוקה
האזרבייג'נית לא מגדירה דת רשמית במדינה, רוב האוכלוסייה משויכת לזרם השיעה. אולם
הזהות המוסלמית של האזרחים נוטה להיות מבוססת יותר על אתניות ותרבות.

אזרבייג'ן היא המדינה המוסלמית הראשונה (אחרי הרפובליקה העממית של קרים) שהייתה
לרפובליקה דמוקרטית וחילונית (הרפובליקה הדמוקרטית של אזרבייג'ן). היא נוסדה בשנת
1918, והצטרפה לברית המועצות בשנת 1920. בשנת 1991 היא שבה והפכה לעצמאית. זמן קצר
לאחר מכן, במהלך מלחמת נגורנו-קרבאך, כבשה ממנה ארמניה את חבל נגורנו-קרבאך, השטחים
המקיפים אותה, ובנוסף מספר מובלעות.

אזרבייג'ן היא רפובליקה נשיאותית. הנשיא נבחר לכהונה בת חמש שנים ואחראי, בין השאר,
על מינוי השרים בממשלה. בית המחוקקים האזרי מונה 125 חברים אשר נבחרים בבחירות
כלליות. הנשיא וראש הממשלה אינם חברים בבית המחוקקים. אזרבייג'ן מכריזה על שוויון
זכויות ללא הבדל דת, גזע ומין.

אזרבייג'ן היא ארץ חקלאית בעיקרה, ויותר מ-40% מתושביה כפריים. כ-18% משטח המדינה
מעובדים. החקלאות באזרבייג'ן היא חקלאות שלחין ברובה השקיה מלאכותית, והיא מהווה
כשליש מהתמ"ג (תוצר מקומי גולמי). באזור השפלה, חקלאי אזרבייג'ן מגדלים, בין השאר,
כותנה, פירות, חיטה, תה, טבק ומינים רבים של ירקות. תולעי המשי מגודלות באזרבייג'ן
לייצור משי טבעי לתעשיית הטקסטיל. כן מגדלים בקר, כבשים ועזים, בקרבת האזור ההררי
במדינה.

מוצרי התעשייה העיקריים הם מוצרי הנפט, דשנים, כימיקלים, מלט, מוצרי בשר, טקסטיל
וקוויאר. באזרבייג'ן ישנם שדות גדולים של נפט וגז טבעי, אבל הפוטנציאל שלהם נוצל רק
באופן חלקי בשל אי היציבות הפוליטית באזור וחוסר בהשקעות מצד השלטון הסובייטי של
ברית המועצות. עם זאת, כ-70% מההכנסות של אזרבייג'ן מיצוא מקורם במוצרי נפט.
באזרבייג'ן משאבי טבע נוספים, ובהם ברזל, בוקסיט, נחושת, עופרת, אבץ ומלח.

בשנות ה-90 סבלה המדינה מאבטלה גבוהה וירידה ברמת החיים, בין השאר בשל הסכסוך
המתמשך עם ארמניה. בשנים האחרונות התפתחה רבות תעשיית הנפט והגז במדינה וכמו כן חל
גידול בשטחים המעובדים. השוק האזרבייג'ני הוא דינמי ומתפתח במהירות, עובדה זו באה
לידי ביטוי בצמיחה גבוהה בתמ"ג השנתי.

אזרבייג'ן ממוקמת במערב אסיה לחוף הים הכספי, היא גובלת ברוסיה ובגאורגיה בצפון,
בארמניה במערב ובאיראן בדרום.

פני השטח של המדינה מאוד הרריים (הרי הקווקז), כאשר 50% הם ההרים הנמצאים במרכז
המדינה. במזרח קיים שטח מישור רחב המשתפל לעבר הים הכספי. כ־11% משטחי הארץ
מיוערים.

האקלים באזרבייג'ן הוא צחיח בכל חלקי המדינה פרט לאזור הדרום-מזרחי. באזור
הדרום-מזרחי הטמפרטורה נעה בין 6 מעלות צלזיוס בחורף ל-26 מעלות בקיץ (ממוצע).
באזורים ההרריים, הטמפרטורה נעה בין 12 מעלות בקיץ ל-9- בחורף. כמות המשקעים השנתית
נעה בין 200 ל-400 מ"מ בשנה. הכמות הנמוכה ביותר נמדדת בדרך-כלל באזור הצפון-מזרחי.
באזור הדרום-מזרחי, לעומת-זאת, האקלים לח בהרבה וכמות המשקעים יכולה להגיע ל-1,300
מ"מ בשנה. ברוב חלקי המדינה, העונות הגשומות ביותר הן האביב והסתיו ואילו הקיץ הוא
העונה החמה ביותר.

לשטחים הכלולים בשטחה של אזרבייג'ן המודרנית יש היסטוריה בת אלפי שנים של שלטונות
מתחלפים, והלאום האזרי התגבש במאה ה-11. לפני חידוש העצמאות בשנת 1991 ידעה
אזרבייג'ן רק תקופת עצמאות אחת קצרה בת פחות משנתיים (1918–1920).

בעת העתיקה בחלק משטחה של אזרבייג'ן המודרנית הייתה ממלכת אלבניה הקוקזית ובחלקה
הייתה שייכת לארמניה.

במאה ה-11 פלשו לאזור אזרבייג'ן של היום נוודים טורקמנים והתגבשו ללאום האזרי. משנת
1050 התעוררה התרבות האזרית לחיים והגיעה להישגים גדולים בתחומי האדריכלות והאמנות.
במאות הבאות הייתה אזרבייג'ן בשליטת המעצמות השכנות (רוסיה, טורקיה ופרס). השם
'אזרבייג'ן' היה עד ימי הביניים המאוחרים מזוהה עם החלק של אזרבייג'ן של היום שהיה
בשליטת פרס, ואילו שאר האזורים היו תחת השם "אלבניה". עד לפני דורות אחדים עדיין
היה אזור אלבניה מכונה בשם "אלבניה הפרסית". אזרבייג'ן הפרסית שימש לפרסים כבסיס
מלחמה נגד הכוזרים, ששלטו על חלקים מאלבניה. לאחר מאבקים בין האימפריה הרוסית לבין
הממלכה הפרסית במסגרת מלחמת רוסיה-פרס (1813-1804) על השליטה באזור, נחתם בשנת 1813
הסכם גוליסטן, והמדינה חולקה סופית בין רוסיה ופרס לאורך נהר אראס. תחת שלטונה של
האימפריה הרוסית תועשה אזרבייג'ן הרוסית, ואזור העיר באקו היה לאחד מהמקומות
הראשונים בעולם שהפיקו בהם נפט, הכלכלה צמחה בד בבד עם הכלכלה הרוסית, ואזרבייג'ן
סיפקה לרוסיה נפט גולמי, כימיקלים ומוצרי מזון ויין. משאבים אלה נוצלו ודולדלו אמנם
על ידי ברית המועצות, אך גם במאה ה-21 אזרבייג'ן ממלאת תפקיד חשוב באספקת נפט
וטקסטיל.

במהלך אפריל-יולי 1918 בבקו שלטה קומונת בקו שהייתה ממשל סובייטי. לקראת סתיו 1918
ממשל זה הופל ואזרבייג'ן ניצלה את מלחמת האזרחים שבערה ברוסיה, והכריזה עצמאות; בכך
הייתה לרפובליקה האיסלאמית הראשונה בהיסטוריה. אבל כבר שנתיים לאחר מכן, ב-1920 פלש
הצבא האדום לאזרבייג'ן וכבשה, והיא נעשתה חלק מהפדרציה הטראנסקווקזית, ובכך הייתה
לדרומית שברפובליקות ברית המועצות במערב אסיה. ב-1924 סופח החבל נגורנו קרבאך
לרפובליקה האזרבייג'נית והיא הייתה תחת השלטון האזרי המוסלמי. שלוש הרפובליקות
שנכללו ברפובליקה הפדרלית (ארמניה וגאורגיה יחד עם אזרבייג'ן) פוזרו ב-1936, אך
נשארו במסגרת אחת, ואזרבייג'ן הייתה לרפובליקה הסובייטית הסוציאליסטית האזרית
במסגרת ברית המועצות. במלחמת העולם השנייה כשברית המועצות סיפחה את צפון איראן
לשליטתה, היה זה הממשל האיראני שגדע באיבם סימנים ראשוניים של תנועת עצמאות אזרית.
תחת השלטון הסובייטי הוגבר עוד יותר התיעוש של אזרבייג'ן ונעשתה בה קולקטיביזציה של
החקלאות.

בשלהי ימי ברית המועצות החלו הארמנים שחיו בחבל נגורנו קרבאך לדרוש להסתפח לארמניה,
ובשנות ה-90 הביאו דרישותיהם למלחמה. באוקטובר 1991 הכריזה אזרבייג'ן על עצמאותה.
ב-1993 התחילה המערכת הפוליטית של אזרבייג'ן להתייצב, עם עלייתו לשלטון של ראש
המפלגה הקומניסטית לשעבר חיידר אלייב. ב-1994 לאחר שהתברר שבים הכספי מצויים מרבצי
נפט וגז טבעי עצומים, בשליטת אזרבייג'ן, נחתמו שורה של הסכמים בין מדינות המערב
לבין אזרבייג'ן, על עסקה ענקית לפיתוח שדות הנפט והגז והעברתם למערב. ב-1998 אלייב
נבחר מחדש לנשיא, במערכת בחירות שהועלו בה חשדות לאי סדרים.

מיד לאחר הכרזת העצמאות שקעה אזרבייג'ן במלחמה ארוכה (תחילה פוליטית) עם ארמניה על
השליטה בחבל נגורנו קרבאך. לחימה כוללת התפרצה לקראת סוף החורף של שנת 1992, כאשר
ארמניה החליטה לתקוף במפתיע את האזרים. הארמנים כבשו את חבל נגורנו קרבאך (הכיבוש
בוצע בצורה אכזרית שכלל רציחת אזרחים בהם ילדים, נשים ותינוקות) הצבא האזרי שלא היה
מוכן למלחמה נסוג. כ-30,000 בני אדם מתו במהלך המלחמה שפרצה בנגורנו-קרבאך בשנות
ה-90 (רובם היו אזרחים אזרים שהוצאו להורג באכזריות ולא חיילים שנפלו בקרב). חבל
נגורנו קראבך בשליטת הארמנים עד היום, אך אזרבאיג'ן אינה מתירה לארמנים להתיישב שם
כראוי, כך למשל כאשר הארמנים התחילו הקמת נמל תעופה אזרבייג'ן איימה להפציצו
והארמנים הפסיקו את בנייתו. תיווך בינלאומי על ידי קבוצות שונות לא נחל הצלחה
ביישוב הסכסוך. באביב 1993 כבשו כוחות ארמנים אזורים מחוץ לחבל עצמו, ובכך הביאו
לאיום של התערבות צבאית של מדינות אחרות באזור. בסוף המלחמה היו הארמנים בשליטה
מלאה על המובלעת של נגורנו-קרבאך ובנוסף לכך בשטחים שהיוו 9% משטחה המקורי של
אזרבייג'ן אשר מחוץ למובלעת. כ-230,000 ארמנים מאזרבייג'ן וכ-800,000 אזרים מארמניה
ומנגורנו-קרבאך נעקרו ממקום מושבם עקב המלחמה. המלחמה הסתיימה בניצחון מוחץ של
ארמניה, ובמאי 1994 הוכרזה הפסקת אש באזור הודות לתיווך רוסי, כשהחבל נגורנו קרבך
מקבל אוטונומיה רחבה. בנוסף, החלו שיחות שלום בתיווכו של "הארגון לביטחון ולשיתוף
פעולה באירופה". במלחמה נהרגו כ-35,000 בני אדם משני הצדדים. הארמנים השלימו את
ההשתלטות על החבל ב-1994, וכבשו גם אזור חיץ מסביב לו, המהווה כשמונה אחוזים משטח
אזרבייג'ן.

אוכלוסיית אזרבייג'ן מונה כ-9 מיליון איש (לפי הערכה מ-2010). מעט יותר ממחצית
האוכלוסייה היא עירונית. כשני מיליון תושבים גרים בבירה באקו ובסביבותיה.

המיעוט הגדול ביותר הם הלזגינים שמנו ב-1999 2.2% מן האוכלוסייה. 1.8% מהאוכלוסייה
היא ממוצא רוסי. בעבר, הייתה אוכלוסייה זו גדולה יותר אך תושבים רוסים רבים יצאו מן
המדינה לאחר שקיבלה עצמאות. אזרים רבים היגרו לאזרבייג'ן מארמניה בעקבות הסכסוך
הממושך בין שתי המדינות. מנגד, כמעט כל אוכלוסיית הארמנים באזרבייג'ן התיישבה במוקד
הסכסוך - חבל הארץ נגורנו קרבאך. מלבד הקבוצות האתניות שנזכרו לעיל, ישנן עוד
קבוצות אתניות קטנות באזרבייג'ן, בהן טלישים (עם איראני קטן) וטורקים.

רוב מכריע של תושבי אזרבייג'ן הם מוסלמים, רובם שיעים ומיעוטם סונים. מיעוט קטן
משתייך לדת הנוצרית, בדרך כלל לנצרות האורתודוקסית. מלבד אלה ניתן למצוא באזרבייג'ן
קהילות קטנות ממגוון דתות וכתות. רוב תושבי אזרבייג'ן מתייחסים לדת כעניין סמלי
ומסורתי וגישתם לחיים היא חילונית בעיקרה.

במדינה זו חיים יהודי ההרים, לכל המאוחר, מהמאה ה-3–5 לספירה. עם התפתחותה של
תעשיית הנפט בבאקו גדלה הקהילה שעד אז כללה רק את יהודי ההרים, כתוצאה מהגירת
אשכנזים מאזור תחום המושב. בשנת 1979 נימנו בה 35,000 יהודים. בתחילת המאה ה-21
מנתה הקהילה היהודית, לפי הערכות שונות כ- 16,000–30,000 יהודים, רובם משתייכים
לקהילת יהודי ההרים, אך ישנם גם כ-5,000 אשכנזים ועוד כמה מאות של יהודים גאורגים.
בבאקו ישנם שני בתי כנסת, בקובה שני בתי כנסת ובית מדרש ובאוגוז בית כנסת אחד.



https://he.wikipedia.org/wiki/%D7%9E%D7%9E%D7%A1%D7%A8_%D7%A4%D7%97%D7%AA

ממסר פחת, מפסק דלף או מפסק מגן הוא מפסק המגן ומנתק אוטומטית את מערכת החשמל ממקור
המתח, במקרה של הופעת זרם זליגה במתקן. מטרתו של המפסק לשפר את רמת ההגנה מפני
התחשמלות וכן למנוע את הסכנה להתפתחות שריפה במתקן החשמלי. ישנם ממסרי פחת המיועדים
לזרם חילופין וכאלו המיועדים לזרם ישר.

עם זאת, ניתוקים אוטומטיים לא תמיד רצויים, מכיוון שלעתים הם עלולים לגרום לנזק
כלכלי כתוצאה מהפסקת תהליכי ייצור ואיבוד שעות עבודה בתעשייה, וכן לסיכון חיי אדם
עקב הפסקת מיכשור חיוני, כמו בבתי חולים, למשל.

עקרון הפעולה של המכשיר מתבסס על מדידת ההפרש בין הזרם המגיע לממסר הפחת לבין הזרם
החוזר ממנו. כאשר קיים הפרש בין הזרמים, כלומר הזרם החוזר נמוך יותר, משמעות הדבר
היא זליגת הזרם דרך מקום אחר, שמקורה עלול להיות בהתחשמלות אדם, ואז ממסר הפחת מנתק
את הזרם, בהתאם לרמת הרגישות שלו שנמדדת במיליאמפר. במכשיר ביתי רגיל הרגישות עומדת
על 30 מיליאמפר. ממסר הפחת אינו מקטין את הזרם העובר דרך האדם המתחשמל (ה"קורבן"),
אלא רק מגביל את משך הזמן לכדי 300 מילישניות.

ממסר הפחת, בגרסתו הפשוטה ביותר בנוי מטבעת פריט (Ferrite) דרכה מלופפים שלושה
סלילים. הזרם עובר דרך הסליל הראשון והשני כך שהם יוצרים שדות חשמליים מנוגדים -
במצב הרגיל בו הזרם שווה בין הסלילים, השדות האלקטרומגנטיים יבטלו זה את זה ולא
ייווצר זרם בסליל השלישי, אך כאשר נוצר זרם גדול יותר באחד מהם (כתוצאה מזליגה
במעגל) נוצר זרם בסליל השלישי אשר מפעיל התקן אלקטרומכני המשחרר את קפיץ הפחת וגורם
לניתוק המעגל החשמלי.



https://he.wikipedia.org/wiki/%D7%94%D7%A2%D7%AA%D7%A7%D7%94_%D7%9C%D7%99%D7%A0%D7%90%D7%A8%D7%99%D7%AA

באלגברה לינארית, העתקה לינארית או טרנספורמציה לינארית, היא העתקה אדיטיבית
והומוגנית בין שני מרחבים וקטוריים (מעל אותו שדה). במלים אחרות, זוהי פונקציה
ממרחב וקטורי למרחב וקטורי, השומרת על החיבור והכפל בסקלר. מכיוון שהעתקה לינארית
שומרת על כל הפעולות, היא מהווה מורפיזם בקטגוריה של המרחבים מעל השדה.

העתקה בין מרחבים מממד סופי אפשר לתאר באמצעות מטריצה; כל מטריצה מתארת באופן
חד-משמעי העתקה לינארית, וכל העתקה לינארית ניתנת לייצוג ככפל של מטריצה בווקטור
במרחב (באופן פורמלי: מרחב ההעתקות ומרחב המטריצות איזומורפיים). תכונה שימושית זאת
מאפשרת להסתכל על מטריצות כפונקציות בין מרחבים וקטורים, להסתכל על העתקות לינארית
כמטריצות ולהקיש לגבי תכונות משותפות.

להעתקה לינארית ממרחב אל עצמו, כלומר , נהוג לעתים לקרוא אופרטור לינארי, אך המושג
אופרטור לינארי משמש גם לתיאור העתקה לינארית כלשהי.

העתקה ממרחב וקטורי אל מרחב וקטורי (מסמנים ) תקרא העתקה לינארית או טרנספורמציה
לינארית, אם מתקיימים התנאים הבאים:

משמעות התנאים הללו היא שאין זה משנה אם מפעילים את ההעתקה (אשר מניבה את תמונת
הפונקציה) על כל וקטור בנפרד ואחר כך מחברים את התמונות, או שמחברים את הווקטורים
ולאחר מכן מפעילים על הסכום את העתקה - התוצאה תהיה זהה, דהיינו נשמר החיבור
(אדיטיביות). באותו אופן, אין זה משנה אם מפעילים את ההעתקה על התוצאה של כפל
הווקטור בסקלר , או שמפעילים את ההעתקה על הווקטור ולאחר מכן כופלים את התמונה
בסקלר - הכפל נשמר (הומוגניות). שתי תכונות אלו מרכיבות את תכונת הלינאריות.

מסקנה נוספת אשר נובעת מההגדרה, היא שהגרעין של העתקה לינארית לעולם אינו הקבוצה
הריקה:

אם מתקיים שוויון בין ממדי המרחבים ו-, אזי אם היא חד חד ערכית, היא גם על, ולהיפך:
אם על, היא גם חד חד ערכית. בשני המקרים זה גורר ש- היא איזומורפיזם. אומרים כי
המרחב הווקטורי V הוא הופפיאני וקו-הופפיאני[דרושה הבהרה].

אוסף כל ההעתקות הלינאריות מ- ל- מהווה בעצמו מרחב וקטורי מממד . על מנת שמשפט זה
יהיה מוגדר כהלכה, עלינו להגדיר חיבור של העתקות לינאריות וכפל בסקלר. את זאת נעשה
בדרך הטריוויאלית. אם הן העתקות לינאריות מ ל , ו הוא אבר בשדה אז נגדיר חיבור בין
העתקות וכפל של העתקה בסקלר כך:

הגרעין של , המסומן (מהמילה Kernel - גרעין), הוא קבוצה המכילה את כל הווקטורים ב
שהטרנספורמציה מעבירה לווקטור ה- של . כלומר:

משימוש בתכונות הטרנספורמציה הלינארית קל לראות כי הגרעין הוא מרחב וקטורי חלקי
(תת-מרחב) ל- - משמע, הוא סגור לחיבור וכפל בסקלר.

התמונה של , המסומנת (מהמילה Image - תמונה) היא קבוצה המכילה את כל איברי שקיים
להם מקור ב-, כלומר:

גם התמונה של טרנספורמציה לינארית סגורה לחיבור וכפל בסקלר, ולכן מהווה מרחב
וקטורי, החלקי ל-.

נשים לב כי בנוסחה אין תלות כלל בממד של הטווח , אלא רק בממד של התחום , אך מן
המשפט נובע שיש קשר בין ממד הגרעין וממד התמונה, לממד התחום וממד הטווח: ולכן

כלומר, רק עבור הסקלרים הטריביאליים הקומבינציה של הקבוצה שווה ולכן הקבוצה בת”ל
מעל F.



https://he.wikipedia.org/wiki/%D7%94%D7%9E%D7%AA%D7%99%D7%9D_%D7%94%D7%9E%D7%94%D7%9C%D7%9B%D7%99%D7%9D_(%D7%A1%D7%93%D7%A8%D7%AA_%D7%98%D7%9C%D7%95%D7%95%D7%99%D7%96%D7%99%D7%94)

המתים המהלכים (באנגלית: The Walking Dead) היא סדרת טלוויזיה אמריקאית מסוגת
דרמת-אימה שנוצרה על ידי פרנק דרבונט, והיא מבוססת על סדרת הקומיקס "המתים המהלכים"
מבית אימג' קומיקס, אותה כתבו רוברט קירקמן, טוני מור וצ'רלי אדלרד. בסדרה מככב
אנדרו לינקולן בתור שריף ריק גריימס, שמתעורר מתרדמת ומגלה שהעולם אותו הכיר השתנה
ועליו השתלטו "מהלכים" – זומבים אוכלי בשר אדם. לאורך הסדרה, מאתר גריימס את
משפחתו, ויחד עם קבוצה קטנה של שורדים הם מנסים לשרוד את העולם הפוסט-אפוקליפטי. שם
הסדרה אינו מתייחס כפי שנרמז למהלכים עצמם, אלא לקבוצת השורדים, שנאבקת לשמור על
אנושיותה לאורך זמן.

עד כה, זכתה הסדרה לביקורות משבחות והייתה מועמדת למספר רב של פרסים, בהם לפרס
גלובוס הזהב לסדרת הדרמה הטובה ביותר. היא זכתה בסך כולל של 11 מועמדויות, בהן שני
פרסי אמי בקטגוריית איפור, חמישה פרסי סאטורן לעיבוד הטלוויזיוני הטוב ביותר (לשנים
2010–2015) ופרס היוצר (רוברט קירקמן), וכן פרס עורכי הקולנוע (פרס אד"י) לפרק
הפיילוט. הסדרה מחזיקה במדרוג גבוה, לפי מדד נילסן, בפרק הפתיחה של העונה השישית
צפו כ-19.5 מיליון אמריקאים.

בישראל שודרה הסדרה בערוץ yes SCI FI ובערוץ yes Oh. לסדרה יצאה סדרת פריקוול בשם
"אימת המתים המהלכים", שעלתה לשידור ב-23 באוגוסט 2015.

הסדרה עוקבת אחר חבורת ניצולים שעושה את דרכה באזורים הכפריים הנידחים של צפון
ג'ורג'יה בחיפוש אחר בית חדש ובטוח הרחק מהישג ידם של עדר הזומבים (או "מהלכים").
העלילה מתמקדת בעיקר באלמנט האנושי שבמציאות הפוסט-אפוקליפטית ובדרך בה המין האנושי
נלחם כדי לשרוד. מנהיג החבורה הוא ריק גריימס, שהיה סגן שריף בעיירה קטנה בג'ורג'יה
לפני התפרצות המגפה שהחלה את התפשטותם של הזומבים. כאשר המצב הופך למסוכן יותר,
יאושה של הקבוצה להישרדות דוחפת אותם לכדי אי-שפיות. בכל פניה הם ניצבים בפני מראות
אימה של מתים מהלכים, בפני הדינמיקה המשתנה של קבוצת השורדים ומותם של חבריהם,
ובפני העוינות הרבה בה הם נתקלים משאר השורדים אשר נלחמו לצורך הישרדותם, כעת
כשהמבנה החברתי העולמי קרס.

זירת ההתרחשות של העונה הראשונה היא באזורי הכפר הנידחים של אטלנטה, ג'ורג'יה.
העונה השנייה מתרחשת בחווה מבודדת, ואילו מקום ההתרחשות בעונה השלישית מתפצל לשתי
זירות - הכלא ועיירה בשם וודברי.

ב-20 בינואר 2010, הודיעה רשת AMC באופן רשמי כי הזמינה פרק פיילוט לסדרה שתהיה
מבוססת על סדרת הקומיקס "המתים המהלכים". פרנק דרבונט וגייל אן הורד נבחרו לשמש
בתור מפיקי הסדרה, ודרבונט נבחר גם לשמש בתור הכותב הראשי והבמאי. כל העונה הראשונה
הוזמנה עקב ההצלחה של סדרת הקומיקס, והרצון של AMC להפיק סדרה עם עלילה שונה מכל
עלילה אחרת שנראתה על מסך הטלוויזיה. ב-15 במרץ 2010 החלו צילומי פרק הפיילוט
באטלנטה, ג'ורג'יה. לאחר מכן, AMC הזמינה עונה של שישה פרקים. צילומי חמשת הפרקים
הנוספים החלו ב-2 ביוני 2010. בפברואר 2011 החלה הפקת העונה השנייה, שהפעם הכילה 13
פרקים. בנובמבר 2015, הוכרז כי השחקן ג'פרי דין מורגן יגלם את דמותו של האנטגוניסט
הראשי בעונה השישית בסדרה, נגאן, מנהיג קבוצת ניצולים חסר רחמים.

בספטמבר 2013, הכריזה רשת AMC כי הם מפתחים סדרת ספין-אוף ופריקוול ל"מתים המהלכים"
עם סט אחר של דמויות שנוצרו על ידי רוברט קירקמן. ב-9 במרץ 2015, הודיעה הרשת כי הם
הזמינו את הסדרה, עם התחייבות לשתי העונות הראשונות. העונה הראשונה, המכילה 6
פרקים, עלתה לשידור בארצות הברית ב-23 באוגוסט 2015. שם הסדרה "Fear the Walking
Dead" (אימת המתים המהלכים) נחשף ב-27 במרץ 2015. העלילת הסדרה מתרחשת בלוס
אנג'לס, קליפורניה, ועוקבת אחר מורה גרוש, יועצת חינוכית ושני ילדיה, אשר עומדים
בתחילתה של אפוקליפסת זומבים ועדים לתחילת התמוטטות הציוויליזציה.

לאימת המתים המהלכים סדרת רשת משלה הקרויה בשם "אימת המתים המהלכים: טיסה 462",
שעלילתה מתחילה בפרק הראשון של אימת המתים המהלכים ומשתלבת בחזרה בפרק השלישי בעונה
השנייה. ל"טיסה 462" שישה-עשר פרקים בני דקה אחת. היא שודרה ברשת וכן במקביל
בהפסקות הפרסומות לאורך העונה השישית של "המתים המהלכים" החל מתאריך 4 באוקטובר
2015 ועד לסוף העונה. עלילת הסדרה מלווה קבוצה של נוסעים בטיסה שממריאה בתחילת
האפוקליפסה ועליה נוסע אחד שנראה חולה.

הסדרה זכתה לביקורות חיוביות ממבקרים ברחבי העולם. אתר הביקורות Metacritic העניק
לסדרה ציון של 82 מתוך 100. ננסי דיוולף סמית', מבקרת ה-Wall Street Journal, אמרה
כי פרק הפיילוט כל כך טוב, שהוא גרם להתמכרותה, אפילו שהיא שונאת זומבים. סמית'
הוסיפה כי כל פרק נראה כאילו הוא הופק ובוים כסרט מלא ולא כפרק בטלוויזיה, וזה מה
שעושה את ההבדל. הת'ר הברילסקי מהאתר Salon.com כללה את "המתים המהלכים" כאחת מעשר
הסדרות של שנת 2010 שאסור לפספס, ונתנה לסדרה ציון גבוה מאוד. גם בישראל, הסדרה אשר
משודרת בyes, זוכה להצלחה רבה וביקורות חיובית, ואף נצפת על ידי אלפי צופים.

"המתים המהלכים" הייתה מועמדת בקטגוריית "הסדרה החדשה הטובה ביותר" בפרסי גילדת
הכותבים של אמריקה. הסדרה הייתה מועמדת בקטגוריית "סדרת הדרמה הטובה ביותר" בטקס
פרסי גלובוס הזהב. בנוסף, הסדרה הייתה מועמדת לשישה פרסי סאטורן בקטגוריות סדרת
השנה הטובה ביותר, השחקן הראשי הטוב ביותר (אנדרו לינקולן, שזכה), השחקנית הראשית
הטובה ביותר (שרה ויין קליס), שחקן המשנה הטוב ביותר (סטיבן יאון), שחקנית המשנה
הטובה ביותר (לורי הולדן ומליסה מקברייד, שזכו) ושחקן האורח הטוב ביותר (נוח אמריך,
לאחר שהופיע בשני פרקים בעונה הראשונה).



https://he.wikipedia.org/wiki/%D7%91%D7%A1%D7%98%D7%99%D7%90%D7%9F_%D7%A9%D7%95%D7%95%D7%99%D7%99%D7%A0%D7%A9%D7%98%D7%99%D7%99%D7%92%D7%A8

בסטיאן שוויינשטייגר (בגרמנית: Bastian Schweinsteiger, להאזנה (מידע · עזרה); נולד
ב-1 באוגוסט 1984) הוא כדורגלן גרמני המשחק בעמדת הקשר בקבוצת מנצ'סטר יונייטד.

שוויינשטייגר נולד בקולברמור שבבוואריה, גרמניה. הוא הוחתם בבאיירן מינכן כשחקן
נוער ב-1 ביולי 1998. בגיל 14 נאלץ לבחור בין קריירה כשחקן כדורגל לבין קריירה
כגולש סקי מקצועי. עם קבוצת הנוער של באיירן זכה באליפות גרמניה לנוער ביולי 2002
ורכש לעצמו מקום כשחקן סגל בקבוצת הבוגרים, הודות ליכולת הטובה שהציג בקבוצת הנוער.

לאחר שני אימונים בלבד עם הקבוצה הבוגרת החליט המאמן אוטמאר היצפלד להעלותו להופעת
בכורה כמחליף במשחק ליגת האלופות של באיירן נגד ר.ס. לאנס, בנובמבר 2002. באותו
משחק בישל שער. באותה עונה שיחק 14 משחקים בשורות באיירן מינכן, שזכתה בדאבל. בעונה
לאחר מכן שיחק 26 משחקים. את השער הראשון במדי באיירן כבש שוויינשטייגר נגד קבוצת
וולפסבורג בספטמבר 2003.

בתחילת עונת 2005/06 נשלח שוויינשטייגר לשחק במדי המילואים של באיירן מינכן על ידי
המאמן פליקס מגאת' למרות הופעות טובות במדי הקבוצה הראשונה. אף על פי שנשלח לקבוצת
המילואים, שוויינשטייגר חזר לקבוצה הראשונה במהרה ואף כבש שער בהפסד של באיירן
לצ'לסי במשחק בליגת האלופות. עד סוף שנת 2007/08, ערך שוויינשטייגר 135 הופעות במדי
באיירן מינכן בכל המסגרות וכבש 10 שערים. ב-15 באוגוסט 2008, כבש שוויינשטייגר את
השער הראשון בבונדסליגה בעונת 2008/09. ובחודש דצמבר 2010, האריך את חוזהו בבאיירן
מינכן עד לשנת 2016. ב-25 באפריל 2012, כבש שוויינשטייגר את בעיטת העונשין האחרונה
בדו-קרב פנדלים שנערך בין באיירן מינכן לריאל מדריד ושלח את באיירן לגמר ליגת
האלופות שם פגשה את צ'לסי. המשחק שוחק במגרשה הביתי של באיירן מינכן, האליאנץ ארנה.
המשחק הסתיים בשוויון 1-1 ובדו-קרב הפנדלים שהתקיים כשהתוצאה הייתה 3-3 פטר צ'ך קלט
בעיטה של שוויינשטייגר ולאחר מכן בבעיטה נוספת לזכות צ'לסי הפסידה באיירן בגמר.
בעונת 2012/13, הפך שווינשטייגר לשחק המרכזי בקישור של באיירן ובתום אותה עונה היה
חלק חשוב מהקבוצה שזכתה בטרבל.

בשנת 2013, נבחר שוויינשטייגר לשחקן הגרמני של העונה בשל ביצועיו המרשים במדי
באיירן מינכן. הוא תואר על ידי מאמן הקבוצה (דאז) יופ היינקס כקשר האחורי הטוב
ביותר בעולם. בעונת הטרבל של הקבוצה, הרשים שוויינשטייגר את מאמנו החדש בקבוצה פפ
גווארדיולה. בחודש מאי 2015, כשבאיירן מינכן כבר הבטיחה את תואר האליפות לעונת
2014/15, כבש שוויינשטייגר את השער הראשון בניצחון 2-1 של באיירן על פרייבורג. ב-23
במאי 2015, כבש שוויינשטייגר בהופעתו ה-500 במדי באיירן מינכן.

ב-11 ביולי 2015, הודיעה מנצ'סטר יונייטד כי הגיעה לסיכום עם באיירן מינכן על רכישת
שוויינשטייגר, בתמורה ל-20 מיליון יורו ובכפוף לתנאים אישיים ובדיקות רפואיות. ב-13
ביולי, חתם שוויינשטייגר לשלוש שנים בקבוצה. ב-8 באוגוסט 2015, ערך שוויינשטייגר את
הופעת הבכורה שלו במדי מנצ'סטר יונייטד כשעלה כמחליף בניצחון 1-0 על טוטנהאם הוטספר
במחזור הראשון של הפרמייר ליג.

עם הגעתו של ז'וזה מוריניו לאימון הקבוצה לא קיבל כמעט דקות משחק, ואף נשלח להתאמן
עם קבוצת המילואים של המועדון.

שוויינשטייגר הופיע לראשונה במדי נבחרת גרמניה במשחק ידידות נגד הונגריה. את שני
השערים הראשונים שלו במדי הנבחרת הבקיע שוויינשטייגר ב-8 ביוני 2005, נגד רוסיה.
שוויינשטייגר נכלל בסגל נבחרת גרמניה במסגרת מונדיאל 2006. באותו טורניר כבש
שוויינשטייגר צמד במשחק על המקום השלישי מול פורטוגל אשר הסתיים בתוצאה 3-1 לטובת
גרמניה.

במהלך מוקדמות יורו 2008 כבש צמד במשחק בו ניצחה גרמניה 13-0 את סן מרינו ושער נוסף
במשחק מול סלובקיה, שהסתיים בתוצאה 4-1 לגרמניה.

שווינשטייגר סיים כמלך הבישולים של שני גביעי עולם ברצף (פעמיים זכייה משותפת עם
שחקנים אחרים), כאשר בישל 3 שערים הן במונדיאל 2006 והן במונדיאל 2010. בספטמבר
2014 מונה לקפטן נבחרת גרמניה במקומו של פיליפ לאם שפרש מהנבחרת לאחר הזכייה
במונדיאל 2014.

שווינשטייגר זומן על ידי המאמן יואכים לב ליורו 2016 על אף שסבל מפציעות רבות באותה
עונה, ובמשחק הראשון של גרמניה בשלב הבתים מול נבחרת אוקראינה, נכנס כמחליף בדקות
הסיום, והבקיע את השער השני בניצחון 2-0. שווינשטייגר שיחק בהמשך הטורניר בעיקר
כמחליף, וזכה לשבחים על הופעתו מול נבחרת איטליה ברבע הגמר, כאשר נכנס כמחליף
במקומו של סמי חדירה שנפצע כבר בדקה ה-12, ושיחק עד לדקה ה-120 על אף שלא היה בכושר
משחק מלא. לאחר המשחק, שהסתיים בתיקו 1-1, לשווינשטייגר הייתה הזדמנות לבעוט את
הפנדל החמישי והמנצח עבור גרמניה בדו-קרב הפנדלים, אך הוא החטיא, והדו-קרב הוכרע רק
לאחר שכל צד בעט תשע בעיטות, כאשר יונאס הקטור הבקיע את הפנדל המנצח. בחצי הגמר,
חדירה עדיין היה פצוע ושווינשטייגר פתח בהרכב מול נבחרת צרפת, ושיחק היטב במחצית
הראשונה, אך גרם לפנדל כאשר נגע בידו ברחבה בתוספת הזמן של המחצית הראשונה, אותו
תרגם אנטואן גריזמן לשער יתרון צרפתי, ובהמשך צרפת ניצחה 2-0 וגרמניה הודחה מהיורו.
ב-29 ביולי 2016 הודיע על פרישה מנבחרת גרמניה.

אחיו הגדול של שוויינשטייגר, טוביאס, כדורגלן גם הוא ומשחק בליגה הגרמנית השלישית.
בסטיאן שווינשטייגר ניהל מערכת יחסים ארוכה ומתוקשרת עם הדוגמנית הגרמניה שרה
ברנדנר. השניים נפרדו ביולי 2014. ב-12 ביולי 2016 התחתן שווינשטייגר עם הטניסאית
הסרבית אנה איבנוביץ'.



https://he.wikipedia.org/wiki/%D7%90%D7%A9%D7%93%D7%95%D7%93

אַשְׁדּוֹד היא עיר במחוז הדרום והשישית בגודל אוכלוסייתה בישראל. נוסדה כמועצה
מקומית ב-1956 והוכרזה כעיר ב-1968. העיר שוכנת לחופו של הים התיכון במישור החוף
הדרומי, מדרום ליבנה, מצפון לאשקלון וממערב לגן-יבנה. בשטחה זורם נחל לכיש.

אשדוד קרויה על שם אחת מחמש ערי פלשתים ששכנו באזור, מהערים העתיקות בארץ ישראל,
ושמה נשמר מאוחר יותר גם בשם העיירה הערבית איסדוּד. עוד בראשית ימיה הייתה עיר נמל
ואחד מסמליה המובהקים עד היום הוא נמל אשדוד, הגדול מבין שלושת נמלי המסחר הימיים
של ישראל.

מאז הקמתה, אשדוד היא עיר קולטת עלייה שגם נבנתה על ידי עולים. העולים יצרו בעיר
אינטגרציה חברתית, מבלי לאבד את הזהות המיוחדת של הקהילות מהן באו. אשדוד תוכננה
בתכנון מוקדם, מה שתרם רבות להצלחתה ולהתפתחותה כאחת הערים הגדולות בישראל.

כשישה קילומטרים מדרום מזרח לעיר נמצא אתר ארכאולוגי, תל אשדוד, ובו שרידים
מהתיישבויות קדומות. ההתיישבות באזור אשדוד החלה בתקופה הפלאוליתית. במהלך כל שלוש
תקופות האבן המה האזור מפעילות אנושית, והאתר מוזכר בתעודות אוגריתיות. במאה ה-17
לפנה"ס נזכרת אשדוד כעיר כנענית מבוצרת. במאה ה-12 לפנה"ס התנחלו בה הפלשתים, העיר
גדלה והתפשטה מחוץ לגבולות האקרופוליס, והפכה לאחת מחמש ערי פלשתים החשובות ביותר.
אשדוד מוזכרת 14 פעמים בתנ"ך. בימי יהושע העיר נפלה בחלוקת הארץ לשבטים בנחלת שבט
יהודה, אך לא מוזכר דבר לגבי כיבושה. בספר יהושע נזכר כי נותרו בה ענקים. על פי ספר
שמואל, במהלך תקופת השופטים, בקרב אבן העזר, שהיה במסגרת מלחמות הפלשתים בשבטי
ישראל, הצליחו להביס אותם הפלשתים ולקחו איתם את ארון הברית אל מקדש דגון שבאשדוד
(ספר שמואל א', פרק ה'), דבר שיכול להעיד על כך שבשנים אלה הייתה אשדוד, ככל הנראה,
העיר מדינה הפלשתית הראשית.

במחצית המאה ה-10 לפנה"ס נחרבה העיר. חוקרים משערים כי נחרבה במסע הפלישה של פרעה
סיאמון, ביחד עם הנמל שלה שהיה עד לאותה העת בתל מור, ומאוחר יותר עבר אל העיר
השכנה אשדוד ים. בסוף המאה היא שוקמה, עם חידוש ההתיישבות הפלשתית באזור. ב-770
לפנה"ס בקירוב נכבשה על ידי עוזיהו כפי שמתואר בספר דברי הימים:

לאחר מכן, נכבשה העיר על ידי סרגון השני, מלך אשור, שהחריבה והגלה את תושביה לאחר
שמרדו בו ב-712 לפנה"ס. ב-605 לפנה"ס כבש אותה נבוכדנצר מלך בבל, וב-539 לפנה"ס
שוקמה על ידי הפרסים ועם שיבת ציון התקיים בה יישוב יהודי קטן בשטח פחוות יהודה.
העיר נכבשה בעת מסע המלחמה של אלכסנדר מוקדון, ולאחר מכן בין 312-315 לפנה"ס על ידי
תלמי הראשון ואנטיגונוס, שכובשים את העיר שוב ושוב אחד מידי השני. במהלך התקופה
ההלניסטית בארץ ישראל שונה שמה של אשדוד והיא נקראה אַזוֹטוֹס. העיר שגשגה תחת
השלטון ההלניסטי, עד למרד החשמונאים. ב-147 לפנה"ס כבש אותה יונתן הוופסי והחריב את
מקדש דגון. בראשית התקופה הרומית נכבשה אשדוד על ידי פומפיוס אשר ניתק אותה מממלכת
החשמונאים, גירש את תושביה היהודים, ובנה אותה מחדש. העיר ניתנה במתנה להורדוס על
ידי אוגוסטוס קיסר ב-32 לפנה"ס, וזה העניק את העיר לאחותו שלומית. חשיבותה נשמרה עד
למאה ה-4, אז התרחבה העיר אשדוד ים הממוקמת כ-5 קילומטרים צפון-מערבית לה, וחשיבותה
של העיר דעכה.

אשדוד ים הוא אתר ארכאולוגי הממוקם על חופה הדרומי של העיר אשדוד המודרנית. שרידים
ארכאולוגיים מראים כי העיר אשדוד ים נוסדה עוד בתקופת הברזל. השם אשדוד-ים נזכר
לראשונה בלוח חמר הכתוב בכתב יתדות שנכתב על ידי סרגון השני ב-722 לפנה"ס, ובו ציין
כי בעת מסעו לארץ ישראל הוא ביצר את הערים הפלשתיות אשדוד וגת וכן גם את העיר אשדוד
ים. מאותה עת ועד לתקופה הביזנטית לא ידוע מה התרחש באשדוד ים. במאה ה-4, גדלה העיר
והייתה לעיר מסחר אשר כונתה אזוֹטוֹס פאראליוֹס, שפירושה אשדוד-חוף. במפת מידבא
מופיע תרשים של העיר ובו היא מופיעה עם מזח ורציף, מדרגות שהוליכו לבתים וביניהן
היו מזרקות, כנסיות ומבני ציבור רבים. בתקופה זו, אשדוד ים עקפה בגודלה את אשדוד
היבשתית, אשר הייתה בשלבי דעיכה. השרידים מהתקופה הזו נמצאו כ-2 קילומטרים מהאתר
הנוכחי, אך לא נחפרו.

בין שתי הערים אשדוד ואשדוד-ים, היה קיים קשר של עיר יבשתית ועיר הנמל שלה, בדומה
לקשרים בין הערים יבנה ויבנה-ים. במהלך המאה ה-7, נבנתה המצודה על גבי שרידי יישוב
ביזנטי וכונתה קלעת אל-מינה, שפירושה מצודת הנמל. היא הוקמה במטרה להגן על העיר
מפני פלישת אוניות האימפריה הביזנטית. ב-1033 נפגעה המצודה ברעידת אדמה. ב-1099,
במסע הצלב הראשון, יושבה המצודה מחדש על ידי צלבנים, בוצרה ונקראה "קסטל ברואר".
המצודה ננטשה סופית ב-1260, ונשמרה במצבה עד היום.

בינואר 2014 נפתחו לציבור שתי אחוזות קבר השייכות לבית הקברות של העיר אשדוד-ים
מהמאה ה-4 עד המאה ה-6, בהן נקברו בני המעמד הגבוה מהתקופה הרומית ומהביזנטית של
מישור החוף הדרומי בארץ ישראל.

עם סיום הכיבוש הערבי של ארץ ישראל מידי הביזנטים באמצע המאה ה-7, נבנה בסביבת תל
אשדוד כפר ערבי בשם "איסְדוּד", שהשתייך לנפת עזה, באזור הנמצא בסמיכות לשטחה
הנוכחי של העיר אשדוד. ידוע כי ב-1596 מנתה אוכלוסיית הכפר 413 נפש. מיקומו על דרך
הים הביא לעלייה בחשיבותו בתקופה העות'מאנית, אז התפתח היישוב לעיירה, ובה ח'אן.
נמל קטן שהיה סמוך לעיירה שימש את הבריטים במהלך מלחמת העולם הראשונה, והובאו
לעיירה פועלים רבים ממצרים. עד 1948 האוכלוסייה צמחה והגיעה לכ-5,000 נפש, שהתפרנסו
מחקלאות ומסחר, והיישוב שימש מרכז עירוני לכפרים בסביבה.

ב-15 במאי 1948, לאחר סיום המנדט הבריטי וההכרזה על הקמת המדינה, פלשו כוחות חיל
המשלוח המצרי לישראל, כאשר אחת ממטרותיהם הראשונות הייתה לתפוס את העמדות הישראליות
שבאזור איסדוד. ב-22 במאי נפלו העמדות לידי הגדוד השישי של הצבא המצרי שהגיע עד
לגשר עד הלום. מנקודה זו ואילך, הייתה איסדוד ממוקמת על קו החזית שבין הכוחות
המצריים והישראליים. צה"ל קיבל פקודה לכבוש בחזרה את מג'דל, יבנה ואיסדוד.

ב-3, ב-9 וב-10 ביוני הותקפה איסדוד בשלושה גלים מרכזיים על ידי צה"ל. למחרת הגל
האחרון נכנסה לתוקפה ההפוגה הראשונה, אשר במהלכה נאצר, אשר שירת כקצין בצבא המצרי
במהלך המלחמה, הוצב באיסדוד לשם מעקב אחר הפעילות הישראלית באזור. בין שתי ההפוגות
תקפו הכוחות הישראליים את הכניסה ליישוב, ויחידת שועלי שמשון ניסתה לכבוש את העמדות
בחזרה מידי המצרים.

עם סיום ההפוגה השנייה, במהלך מבצע יואב, כותרה העיירה הערבית, וב-18 באוקטובר
הופגזה מהאוויר ומהים על ידי צה"ל. הכוחות המצריים נסוגו דרומה לאורך החוף ואיתם
הרוב המכריע של תושבי העיירה. ב-28 באוקטובר נכנס צה"ל לאיסדוד. ביישוב נותרו כ-300
תושבים שהניפו דגלים לבנים, אך גורשו לעזה זמן קצר לאחר מכן.

ב-1955 נשלחה קבוצה של מודדים ומתכננים לאזור סוכריר כדי לבחור מקום לתחנת כוח חדשה
בדרום הארץ. למרות הקשיים החלה תחנת אשדוד א' לפעול ב-1958 עם שתי יחידות של 50
מגוואט, אליהן נוספה מאוחר יותר ב-1963 יחידה של 50 מגוואט, (שנקראה לימים "אשכול
א'"). עובדי תחנת הכוח התגוררו ביישובי הסביבה, ובראשית שנות ה-60 הוקם למענם
באשדוד "שיכון עובדי חברת החשמל" (נמצא ברובע א' שבעיר).

ערב מבצע קדש, שלח ראש הממשלה דוד בן-גוריון מכתב לעובד בן עמי ובו כתב: "עשה בשביל
הדרום כפי שעשית בשביל הצפון."

ב-1 במאי 1956 נתן שר האוצר, לוי אשכול, אישור לתוכנית הקמת העיר אשדוד. לקראת סוף
אותה השנה הוקמה "חברת אשדוד בע"מ" – חברת בת של "קבוצת בוני ערים בע"מ" – על ידי
עובד בן עמי ופיליפ קלוצניק. קלוצניק היה נשיא ארגון בני ברית בארצות הברית ובן עמי
היה יזם בתחום העיתונות, היהלומנות ובינוי הערים (הקים גם את נתניה ועמד בראש
העירייה שלה). בשנים הראשונות להקמת המדינה, ישראל הייתה זקוקה לאדמות חקלאיות,
ולכן נשללו אדמות אלה לבניית העיר. כתוצאה מכך, הוחלט לנצל את שטחי החולות שלחוף
הים התיכון, בסמוך לאתר התנ"כי אשדוד, ובהם להקים את העיר החדשה.

ב-25 בנובמבר 1956 הגיעו למקום המתיישבים הראשונים, 22 משפחות עולים ממרוקו. בתחילת
1957 הצטרפו אליהם קבוצות עולים ממצרים ורומניה והיישוב החדש שנקרא אז "אשדוד ים"
מנה 370 נפש. ביולי 1957 הוענק הזיכיון לחברת אשדוד להקים את העיר. הזיכיון כלל
בנייה על שטח של 40,000 דונם, כ-32 ק"מ בקו אווירי מתל אביב, ועם הקמת העיר הוכללו
בה רק חלק מהשטחים שהוקצו בזיכיון. בהמשך, ב-1968, הורחבה העיר והועברו אליה 6,000
דונם ממועצה אזורית חבל יבנה. ביולי 1960 מונתה על ידי משרד הפנים המועצה המקומית
הראשונה של העיר, בראשות דב גור.

ב-1963 נחנך בית משפט השלום בעיר. בינואר 1965 נחתם חוזה בין חברת אשדוד לבין מרכז
קופת החולים הכללית לגבי הקמת בית חולים בן 500 מיטות על שטח 250 דונם באשדוד, אך
בית חולים זה לא הוקם. ב-14 בפברואר 1968 קיבלה אשדוד מעמד של עיר. באותו חודש נחנך
גם הגשר מעל נחל לכיש, שחיבר בין העיר לנמל (גשר שהיה בשעתו הארוך ביותר בישראל),
והוקם בית הספר אורט ימי אשדוד שלימים הסב את שמו ל"בית הספר הטכנולוגי לקציני ים
אשדוד".

מראשית שנות ה-70 ואילך, עם התרחבות העיר, אופי התכנון המקדים לרבעים התבלט. כל
רובע בעיר החל משמש כיחידה עצמאית הכוללת מרכז מסחרי, מתנ"ס, בית ספר תיכון, בתי
ספר יסודיים, גנים ציבוריים, תחנה לבריאות המשפחה וקופת חולים. ברבעים המזרחיים
(רובע ו', רובע ח'), נבנו בריכות שחייה עירוניות. גלי העלייה בשנים אלו שינו את
מעמדה של אשדוד מעיירת פיתוח לעיר תעשייה עם אוכלוסייה שגדלה בקצב מהיר.

ב-1969 נבנתה ברובע ג' ישיבת גרודנא, וסביבה שכונה דתית גדולה שנקראה קריית
פוניבז'. ב-1970 הגיע לשכונה זו הרבי מפיטסבורג, ואתו קהילה נכבדת של עולים דתיים
מארצות הברית. היה זה הגרעין לשכונות דתיות חדשות, שקמו מאוחר יותר סביב שכונה זו.
ב-1972 הוכנסו לעיר הרמזורים הראשונים ונחנכה תחנת מגן דוד אדום. בקיץ של אותה שנה
הגיעו לרובע ג' עולים מגאורגיה. ההגעה התבצעה בשיירת אוטובוסים ארוכה, ובטקס מחולות
וריקודים. מאוחר יותר, כל העולים שלא היו מוכנים להתחייב על שמירת שבת ודת, המשיכו
ועברו לשכונות חדשות שנבנו עבורם (רבעים ד', ה', ח' וי"א). ב-1974 נחנך הכביש המהיר
לתל אביב אשר קיצר את זמן ההגעה למרכז הארץ באופן ניכר. ב-1982 נפתח המוזיאון
הראשון בעיר.

במרץ 1984 התרחש הפיגוע הראשון בתולדות העיר, כאשר רימון יד התפוצץ באוטובוס קו 9,
שהיה בדרכו ל"שוק הפתוח" בחוף הים. באירוע נהרגו שלושה מתושבי העיר ונפצעו שמונה.
רבים מתושבי אשדוד הזדעזעו מהאירוע מכיוון שבאותה תקופה עבדו בעיר אלפי פועלים
ערבים.

מ-1990 החלה אשדוד להתפתח בתאוצה, בעיקר דרומה ומזרחה, לכיוון גשר עד הלום, באזור
שהיה עד אז אזור-בר לא בנוי, ואוכלוסייה גדולה של עולים מברית המועצות לשעבר
התיישבה בעיר (בעיקר ברבעים ט', י' וי"ג). במהלך שנים אלו נבנה המרכז העירוני הראשי
(המע"ר) ברובע הקריה ("הסיטי"), ובו משרדי הממשלה, בית הקולנוע, בית העירייה החדש,
תחנת האוטובוסים המרכזית, היכל הספורט העירוני וקריית התרבות. אזורי תעשייה ומסחר
גדולים נפתחו, זו הייתה "תקופת הקניונים" בישראל. ב-1992 מספר התושבים בעיר חצה את
ה-100 אלף. ב-1995 עברה רכבת ישראל התחדשות והתייעלות, והיא החלה להסיע נוסעים
לתחנת הנוסעים החדשה באשדוד. עד לאותה עת שימשה מסילת הרכבת להובלת מכולות מהנמל
בלבד.

עם גל העלייה הגדול בשנים אלו, הוכנה תוכנית מתאר נוספת לעיר אשדוד במטרה להתמודד
עם מסת העולים, אשר כללה את בנייתם של רובעי המגורים י"ג, י"ד וט"ז בפארק החולות
ובדיונה הגדולה. החברה להגנת הטבע ניסתה לסכל תוכנית זו, אך ללא הצלחה, ובתים רבים
נבנו בחלקו הצפוני של פארק החולות. לאחר מכן התנהל מאבק חריף לשימור הדיונה
וסביבותיה מבניית הרבעים החדשים, אליו נרתמו רבים מתושבי אשדוד והסביבה, אשר חתמו
על עצומות והעבירו אותן אל ראש העיר, משרד הפנים, משרד השיכון ואף למשרד ראש
הממשלה. ביוני 1994 נערך הפנינג גדול בדיונה הגדולה בהשתתפות אלפים מתושבי העיר,
אנשי אקדמיה וציבור, החברה להגנת הטבע ואיגוד ערים לאיכות הסביבה. המאבק הניב
תוצאות בסופו של דבר, וב-1996 פורסמה תוכנית מתאר חדשה לעיר שנקראה "תוכנית
הרוויזיה". התוכנית קיצצה שטחים מרובע י"ג כדי למנוע חסימה של הזנת החול מן הים אל
הדיונה, שינתה את השטח העתידי עליו עמד לקום רובע ט"ז, והשהתה את בנייתו של רובע
י"ד עד להודעה חדשה.

ב-2001, בעקבות פיגועי 11 בספטמבר, ההסתה האנטי-ישראלית על רקע האינתיפאדה השנייה,
והתגברות האנטישמיות החדשה באירופה, החלו יהודי צרפת לחוש מאויימים באנטישמיות;
שכונות-עשירים גדולות נבנו עבורם ליד החוף, בסגנון שהזכיר את הריביירה הצרפתית,
ואוכלוסייה עשירה החלה לנהור לעיר, דבר ששינה את פניה.

כחלק מתוצאות הבחירות לרשויות המקומיות של 2008, הוחלף ראש העיר הוותיק צבי צילקר
ביחיאל לסרי. במהלך חודש נובמבר של אותה שנה נחנך מחלף עד הלום בכביש 4, ובכך נפתחה
כניסה מהירה נוספת לעיר.

עם פריצתו של מבצע עופרת יצוקה ב-2008, התפוצצו לראשונה בעיר רקטות גראד, ששוגרו על
ידי מחבלי החמאס מרצועת עזה. במהלך המבצע, תושבת העיר נהרגה מטיל שנחת סמוך לתחנת
אוטובוס, ובנוסף אירעו פגיעות ישירות במבנים בכל רחבי העיר. בהתלקחות שלאחר מתקפת
הטרור בדרום ישראל (2011) פגעו בעיר רקטות גראד אחדות וגרמו לפצועים ולנזק. בהסלמת
מרץ 2012 שוב הייתה אשדוד מטרה לרקטות הפלסטיניות, אך רובן יורטו על ידי סוללת
"כיפת ברזל" שהוצבה לראשונה בסמוך לעיר. במהלך מבצע עמוד ענן נורו אל העיר למעלה
מ-190 רקטות. בקיץ 2014, במהלך מבצע צוק איתן, נורו 236 רקטות לעבר העיר, כאשר 109
אזעקות נשמעו בה במהלך 50 ימי המבצע. 15 מהרקטות נפלו בשטחים בנויים וגרמו לנזק
ולנפגעים, בין היתר בתחנת דלק, בשני תיכונים בעיר, בגן ילדים, בבית כנסת ובקניון,
ורבות אחרות יורטו על ידי מערכת "כיפת ברזל".

נכון ל-2010, אשדוד היא העיר הגבוהה בישראל, מבחינת מספר המבנים העולים על 8 קומות.
הסיבה לכך היא הצטמצמות עתודות הקרקע הפנויות באשדוד, בשילוב עליית קצב גידול
האוכלוסייה שהביאו לכך שהבנייה העיקרית באשדוד היא בנייה לגובה. בשנת 2015, נכנסו
לרשימת 20 גורדי השחקים הגבוהים בישראל מגדלי K ‏(באנגלית: K Towers), השוכנים
ברובע הקריה באשדוד, והם המגדלים הגבוהים ביותר בישראל מחוץ לגוש דן. גובהם מתנשא
ל-150 מטרים והם כוללים 40 קומות מגורים ועסקים.

ב-2010 זכתה אשדוד באות עמית קריה יפה של המועצה לישראל יפה על 15 שנות זכייה רצופה
בחמשת כוכבי היופי. באותה שנה זכתה גם באות מגשים ישראל, אות לאישים ומוסדות שבלטו
לטובה בתכנון וכינון בפועל של פרויקטים סביבתיים שונים, ובכך הפכה לעיר היחידה
בישראל שזכתה בפרס זה. ב-2012 זכתה אשדוד בדגל היופי שהוענק לשלוש הערים היפות
בישראל לשנת 2012. ב-2013 זכתה אשדוד בפרס ההתנדבות הארצי אות קהילה מתנדבת, שניתן
על ידי המועצה הלאומית להתנדבות במשרד ראש הממשלה, והיא העיר הראשונה בישראל שזוכה
בפרס זה. באותה שנה זכתה אשדוד גם בתחרות "קלינטק" לרשויות הירוקות בישראל, והוכרזה
כעיר הירוקה בישראל ל-2013.

ב-21 ביוני 2013 נערך לראשונה באשדוד, מצעד גאווה בהשתתפות של כ-1,100 צועדים.
בפתיחת האירוע נאמו ח"כ ניצן הורוביץ (מרצ) וח"כ סתיו שפיר (עבודה). באירוע השתתף
גם ח"כ אילן גילאון (מרצ) תושב אשדוד.

אחת התוכניות הבולטות היא בנייתו של בית חולים בעיר, לאור גודלה של אוכלוסיית
אשדוד, המשתמשת בשירותי המרכז הרפואי קפלן ברחובות והמרכז הרפואי ברזילי באשקלון.
בית החולים החל להיבנות על ידי אסותא מרכזים רפואיים ב-2013.

סמל העיר מורכב מראש אריה ומעוגן, המחוברים על ידי קו המסמל ספינה תנ"כית עתיקת
יומין. הסמל תוכנן כך שיכיל בתוכו אלמנטים של אשדוד העתיקה ושל אשדוד המתחדשת. ראש
האריה מסמל אגרסיביות, שמאפיינת את הקמתה של אשדוד בעמל ויגע רב לאחר הקמתה של
מדינת ישראל, וגם את שבט יהודה, שבחלקו נפלה העיר אשדוד בחלוקת הארץ לשבטים. העוגן
מסמל את נמל אשדוד החדש והשימוש בים לתועלת החברתית של בני האדם. הסמל מייצג את
העיר אשדוד הדינמית ואת הכוח הבונה והיוצר שלה. אלמנטים אלה יוצרים את פניה של
אשדוד, עיר היסטורית, מתפתחת, עיר נמל שנבנתה על ידי תושביה עצמם. הסמל הקודם עוצב
על ידי האמן יצחק בכר.

בשנת 2016, לציון 60 שנים להקמת העיר, אימצה אשדוד סמל חדש. הסמל מציג את אשדוד
כעיר מודרנית ומחבר בין העבר העושה שימוש בראש אריה, ועם ההווה, על ידי אחד מסמלי
העיר הבולטים - כיכר המפרשיות, הצבועות בצבעים מאפיינים: כחול - ים, ירוק - קיימות,
כתום - אנרגטיות, חום - מאפיין את תושבי העיר, ראש האריה - בצבע הדיונות והחולות
שמהם צמחה אשדוד. הסמל החדש עוצב על ידי שמואל יהודה אויש.

לפי נתוני רשות האוכלוסין וההגירה במשרד הפנים, בדצמבר 2016 אוכלוסיית אשדוד מנתה
249,356 נפש, ומעל ל-65,000 בתי אב.

לפי נתוני הלשכה המרכזית לסטטיסטיקה (הלמ"ס) נכון לדצמבר 2015, מתגוררים באשדוד
220,174 תושבים. האוכלוסייה גדלה בקצב גידול שנתי של ‎1.0%‏. לפי נתוני הלמ"ס נכון
לדצמבר 2014, העיר מדורגת 5 מתוך 10, בדירוג החברתי-כלכלי. אחוז הזכאים לתעודת
בגרות מבין תלמידי כיתות י"ב בשנת ה'תשע"ד (2013‏-2014) היה 55.9%. השכר החודשי
הממוצע של שכיר במשך שנת 2013 היה 7,474 ש"ח (ממוצע ארצי: 8,247 ש"ח).

כ-90 אחוז מתושביה של אשדוד הם יהודים. התפלגות הזהות הדתית בעיר מעידה כי אשדוד
היא בעלת רוב של תושבים בעלי זיקה לדת. 10 אחוזים מתושבי אשדוד מגדירים את עצמם
כחרדים, 6 אחוזים כדתיים, 50 אחוזים כמסורתיים, ו-34 אחוזים מתושבי אשדוד מגדירים
עצמם כחילונים. רבניה הראשיים של העיר הם הרב יוסף שיינין (אשכנזי) והרב חיים פינטו
(ספרדי).

על פי נתוני משרד הפנים, באשדוד חיים עולים מ-99 מדינות בעולם. אחוז אוכלוסיית
העולים בעיר ביחס לכלל התושבים בה הוא הגדול ביותר בישראל. בעיר התיישבה אוכלוסיית
העולים הגדולה ביותר במדינה של גל העלייה בין 1989 ל-2010 - 75,685 איש, שהוא כשליש
מתושבי העיר.

שלוש האוכלוסיות העיקריות בעיר הן: צאצאים של עולי צפון אפריקה שעלו בשנות ה-50,
שמונים את הקהילות היהודית מרוקאית והיהודית קראית הגדולות בארץ, עולי ברית המועצות
לשעבר שעלו בשנות ה-90 (כ-60,000 תושבים, הריכוז השני בגודלו של יוצאי ברית המועצות
לשעבר בישראל, לאחר חיפה), והציבור החרדי על זרמיו השונים שהוא מבין הגדולים
בישראל. באשדוד מתקיימת הקהילה היהודית גאורגית הגדולה בעולם, קהילת יהדות רומניה
הגדולה בארץ ואיתה קהילות נוספות ממדינות מזרח אירופה. בעיר מתגוררת גם קהילת יהודי
צרפת מהגדולות בארץ, וכן עולים רבים ממדינות אמריקה הדרומית, מאתיופיה (הקהילה
השלישית בגודלה בארץ), הודו, איראן ודרום אפריקה.

העיר אשדוד מחולקת לרבעים. לרבעים בעיר יש שם בספרות עבריות (למשל: רובע ח'), למעט
רובע הקריה ("הסיטי") ורובע המרינה. בכל רובע מגורים באשדוד ישנם מבני מסחר, מבני
חינוך ומבני ציבור משלו, וכן נושא ייחודי לשמות הרחובות (למשל, ברובע י"ג, שמות
מלכי יהודה וישראל).

התכנון המקורי של העיר קבע כי אשדוד תחולק ל-17 רבעים מנהליים, ובמרכזה יוקם רובע
מע"ר. כתוצאה מבניית רובע המע"ר באיחור, מרכז העיר התהווה בכמה רבעים והוא הורכב
מרבעים א', ב' ו-ד', מכיוון שבהם נמצאו רוב מוסדות הציבור, החינוך והתרבות,
והמרכזים המסחריים. עם השנים התנוונו רבעים אלה מחשיבותם, אז קמו מחדש מרכזי המסחר
והתרבות ברובע הקריה אשר התבסס כרובע הראשי והמרכזי בעיר. החלוקה לרבעים באה לידי
ביטוי בעיקר בטיפולה של עיריית אשדוד בעניינים הפנים-עירוניים וכן בנושא
תוכניות-מתאר שונות. להבדיל מערים אחרות, רובעי אשדוד לא מחולקים בחלוקה פנימית
לשכונות.

העיר מסודרת בצורת רשת, כשבין כל רובע ורובע מפרידות שדרות רחבות, ורוב הרבעים
יוצרים צורה מרובעת. אשדוד התפתחה דרומה ולכן הרבעים החדשים ביותר הם בדרום העיר
והוותיקים בצפונה. הרובע המאוכלס ביותר בעיר הוא רובע הקריה עם מעל ל-23,000
תושבים, מספר הגדול יותר, לשם השוואה, ממספר התושבים בעיר אריאל. הרובע היחיד שחסר
בחלוקתה של אשדוד הוא רובע י"ד, מאחר ששטחו חולש על הדיונה הגדולה שהיא אחת משמורות
החול האחרונות שנשארו בארץ, ולכן בנייתו מוטלת בספק. החל מהעשור השני של המאה ה-21,
מתבצעת ברובעי העיר הוותיקים התחדשות עירונית מסיבית.

באשדוד קיימים שלושה אזורי תעשייה גדולים; אזור התעשייה הקלה - "קריית חלוצים",
אזור התעשייה הכבדה - "קריית איתנים" ואזור התעשייה הצפוני - "פארק קריית עוגנים".
אזורי התעשייה של העיר מהווים כ-17 אחוזים משטחה (6,314 דונמים), ומכילים כ-3,000
חברות ועסקים, בהם עובדים מדי יום עשרות אלפי תושבים מאשדוד ומחוצה לה. דרום-מזרחית
לאשדוד קיים אזור תעשייה "עד הלום", שאינו שייך לאשדוד, אלא נמצא בשטח המועצה
האזורית באר טוביה, ורבים נוטים לייחס אותו לשטח השיפוט שלה. כמו כן, מזרחית לנמל
אשדוד ממוקם אזור עורף הנמל המכיל חברות לוגיסטיקה ומחסני אחסון רבים המשרתים את
הנמל. ישנם שני מתחמי תעשייה חדשים הנמצאים בתהליכי בנייה; אזור התעשייה הצפוני
החדש, מצפון לאזור התעשייה הצפוני, ופארק נמלי ישראל‬, פארק תעשייה ולוגיסטיקה
שימוקם בעורף הצפוני של נמל אשדוד ויכיל בתוכו חברות לוגיסטיקה והייטק, ומסוף עתידי
לרכבות מטען.

ב-1958 הושלמה בניית תחנת הכוח אשכול א' באשדוד, אשר כללה שלוש יחידות: שתי יחידות
בנות 50 מגה-ואט, ויחידה אחת בת 45 מגה-ואט (עם יכולת התפלת מי-ים). ב-1963 נחנכה
אשכול ב', ב-1975 אשכול ג' שכללה שתי יחידות גדולות בהרבה יותר בהספק של 228
מגה-ואט כל אחת, וב-1977 אשכול ד' שכללה עוד שתי יחידות ייצור בהספק דומה. ההספק
הכולל של כל תחנת הכוח עומד על 1,549 מגה-ואט, אשר מעמיד אותה במקום הרביעי בישראל
מבחינת הספק החשמל.

ב-1965 עברה לאשדוד חברת אלתא מערכות, חברת בת של התעשייה האווירית לישראל, והקימה
חמישה מפעלים מזרחית לרובע ג'. ב-1969 החלו לפעול באזור התעשייה הצפוני מפעלי
הטקסטיל "רוגוזין". באותה שנה החלו לפעול באזור המפעלים הפטרוכימיים, שקיימו זיקה
עם הנמל. ב-1971 עבר לעיר המפעל המרכזי של "אגן כימיקלים" (אדמה פתרונות לחקלאות).
ב-1973 החלו לפעול בעיר בית זיקוק לנפט, ומעת שהופרט ב-2006, הוא פועל בבעלותה של
פז בית זיקוק אשדוד.

החל מ-2004 פועלת תחנת הכוח אשכול באשדוד בגז טבעי אשר מסופק באופן ישיר מאסדה באתר
"ים תטיס". האסדה שואבת את הגז מבאר אשר נקדחה בקרקעית הים, מול חופי אשקלון,
ומספקת את הגז באמצעות צינור באורך 40 ק"מ היישר אל מתקני קליטת הגז שבתוך מתחם
תחנות הכוח. המעבר לייצור בגז הוריד באופן משמעותי את זיהום האוויר בעיר אשדוד, אשר
סבלה מהערפיח שהגיע מתחנות הכוח מיום היווסדה.

ב-2001 הורה ראש הממשלה אריאל שרון על הקמת מתקן להתפלת מי ים באשדוד. ב-2011 זכתה
חברת מקורות במכרז להקמתו של המתקן, וב-2016 הוא החל לפעול. המתקן צפוי להפיק כ-100
מיליון קוב מים מותפלים בשנה, ובכך לספק כ-15 אחוזים מסך צריכת המים הביתית בישראל.
המתקן באשדוד הוא המתקן החמישי להתפלת מים במדינה והיקף הפרויקט עומד על כ-1.5
מיליארד שקלים.

באשדוד מתקיימים שלושה שווקים עיקריים; השוק העירוני הפתוח מדי יום וממוקם ברובע ב'
הוותיק. השוק הפתוח, אחד מהשווקים הגדולים ביותר באזור השפלה, פועל בימי רביעי
ברחבת החנייה של חוף לידו משעות הבוקר ועד השקיעה. ושוק המכוניות, המתקיים מדי יום
שלישי סמוך לחוף לידו, מציע קנייה ומכירה של רכבי יד שנייה ורכבי אספנים. הקניונים
הראשונים באשדוד היו קניון "הפורום" באזור התעשייה הכבדה ו"קניון אשדוד" ברובע א'.
שני הקניונים נסגרו עקב מיעוט קונים וחובות ששקעו בהם, אך כיום באשדוד קיימים שלושה
קניונים גדולים; קניון "עופר לב אשדוד", הקניון הגדול בעיר שנפתח ב-1994, אחד
מהקניונים של קבוצת מליסרון הממוקם ברובע ה'. הוא משתרע על חמש קומות, ביניהן שלוש
קומות המכילות 16,000 מ"ר למסחר. ב-1997 הוקם קניון "מרכז העיר" שלאחר מכן שונה שמו
לקניון "הסיטי" והוא מכיל את התחנה המרכזית של אשדוד. ב-2003 הוקם קניון "סי-מול"
("Sea Mall"), המכיל מותגי אופנה בינלאומיים ובו פועל מתחם בתי הקולנוע היחיד של
העיר. מעל הקניון קיים בניין משרדים המכיל את משרדי המוסד לביטוח לאומי, החברה
העירונית לפיתוח אשדוד (חפ"א), החברה העירונית לתרבות הפנאי והחברה העירונית
לתיירות "חופית". הקניון ממוקם ברובע הקריה, בסמוך לבניין העירייה, וב-2016 החל
לעבור שיפוץ נרחב.

בעיר קיים המתחם המסחרי מבין הגדולים בארץ, ה"סטאר סנטר", הממוקם בצפון רובע ב',
ומכיל כ-100 חנויות ומסעדות. חלק מההשקעה בבניית המתחם נעשה על ידי הכדורגלן חיים
רביבו ולכן המתחם מוכר גם כ"מתחם רביבו". ב-2012 נפתח בצמוד לקניון הסיטי מתחם "גן
העיר". בדומה למתחם בתל אביב, הוא מכיל בעיקר חנויות אופנה, בתי קפה ומסעדות. במרץ
2015 נפתח בהשקעה של כ-400 מיליון שקלים, אחד ממרכזי הקניות הגדולים בארץ, ביג
FASHION אשדוד הממוקם בסמוך ליציאה הדרומית מהעיר ולתחנת הרכבת. המרכז מכיל כ-120
רשתות אופנה, מסעדות ובתי קפה, ובעתיד יכיל מתחם בתי קולנוע מרשת סינמה סיטי.

אשדוד שוכנת מערבית לכביש 4 ודרומית לכביש 41, אשר מתחבר עם כביש 7. לעיר שתי
כניסות מהירות, כניסה צפונית במחלף אשדוד וכניסה דרומית במחלף עד הלום.

תחנת הרכבת אשדוד עד הלום שוכנת על מסילת לוד - אשקלון, ובנמל אשדוד נמצאת תחנת קצה
לפריקת פוספטים המגיעים במסילה מהר צין.

קווי האוטובוס העירוניים ורוב הקווים הבינעירוניים מופעלים על ידי חברת אפיקים.
מקצתם של הקווים הבינעירוניים מופעלים על ידי אגד ומטרופולין, בעיקר לירושלים ובאר
שבע. התחנה המרכזית בעיר ממוקמת בקניון הסיטי.

ב-2012, נבחרה אשדוד על ידי משרד התחבורה כעיר מודל עתידית לתחבורה ירוקה. בזכות
הבחירה יועברו לעיר 220 מיליון שקלים שיושקעו, בתוכנית רב-שנתית, בפיתוח התחבורה
הציבורית בעיר, על ידי פתיחת נתיבים מיוחדים לאוטובוסים בלבד בכבישים, הפעלת מערכת
אוטובוסים מהירה (BRTׂ), שילוט אלקטרוני בתחנות האוטובוס, וסלילת שבילים לרוכבי
אופניים ולהולכי רגל. כמו כן מתוכננים להיפתח בעיר מסוף אוטובוסים חדש, תחנה להשכרת
אופניים חשמליים ומדרחוב חדש במרכז העיר. בנובמבר 2016 העבודות על הפרויקט בעיר
יצאו לדרך תחת הסלוגן "Reway", והשלב הראשון שלו צפוי להסתיים במאי 2018.

המרינה הכחולה, היא מרינה הממוקמת דרומית לחוף "הקשתות", צפונית לחוף הנפרד,
ומערבית לרובע מע"ר דרום. היא הוקמה ב-1995 עם הנחת אבן הפינה, ונחנכה ב-1998.
המרינה מכילה כ-550 מקומות עגינה לספינות ויאכטות. סביב לה נבנה רובע המרינה אשר
נחשב ליוקרתי ביותר בעיר.

צורתה של המרינה קרובה לעיגול פתוח של שוברי גלים, ובמרכזה רציף המתפצל בצורת
המנורה. במקום קיים בית ספר למשיטי סירות ואופנועי ים, חנות לצלילה, דיג וגלישה,
וכן שלוחה של בית הספר אורט ימי אשדוד. תלמידי כיתות ז' בעיר משתתפים בשיעורי חינוך
ימי במרינה, בשיט אופטימיסטים וקיאקים. במרכז הרציף המרכזי נמצאת מסעדת הדגים
"אידי" בבעלותו של השף אידי ישראלוביץ'. המרינה אמורה להשתלב בטיילת של אשדוד, ולפי
התב"ע שלה, יוקמו בעורפה כ-1,000 יחידות דיור, שרובן כבר נבנו, מרכז מסחר ומתחם בתי
מלון.

נמל אשדוד הוא הנמל הגדול בישראל מבחינת מספר אוניות המטען שעוברות דרכו והיקף
שינוע המטענים. הנמל הוא חברה ממשלתית - חברת נמל אשדוד בע"מ. הנמל פועל לצד שני
הנמלים המסחריים האחרים בישראל - נמל חיפה ונמל אילת והוא משמש גם למעבר סחורות
עבור ממלכת ירדן ורצועת עזה.

בנייתו של נמל אשדוד החלה באפריל 1961. הנמל נחנך בנובמבר 1963 ובנובמבר 1965 הוא
הופעל לראשונה לפריקה ולטעינה, עם בואה של האונייה השוודית "וינגאלגד". לבניית הנמל
במקום זה היו כמה יתרונות; הקמת הנמל עולה בקנה אחד עם הרצון של הממשלה בפיזור
האוכלוסייה והקמת מרכזים עירוניים באזור הדרום. כמו כן, מיקום הנמל מקצר משמעותית
את מרחקי ההובלה היבשתית של מטענים ממרכז הארץ דרומה - וחזרה, וכן הוא קרוב יותר
מנמל חיפה לתל אביב, מרכז המסחר של המדינה. ב-2005 נחנך באשדוד נמל היובל אשר הסב
את שמו לנמל איתן, ע"ש רפאל איתן שכיהן כרמטכ"ל, כחבר כנסת וכשר בממשלה. איתן,
שניהל את פרויקט ההקמה, נהרג במהלכו בסערה קשה שפקדה את הנמל. הנמל הוקם בהשקעה של
3 מיליארד שקלים וביסס את מעמדו כשער כלכלי חשוב לישראל.

ב-2014 החלה בנייתו של אחד ממיזמי התשתית החשובים בישראל, נמל הדרום, אשר צפוי
להתחיל לפעול ב-2021. בכך יהפוך לאחד משני הנמלים הפרטיים הראשונים בישראל (בנוסף
לנמל המפרץ בחיפה), ויתחרה בנמל הממשלתי הקיים.

הנמל ממוקם צפונית לאשדוד, באופן שמנתק אותו לחלוטין משטחי המגורים שבה, על ידי נחל
לכיש שחוצץ ביניהם. בניגוד לעיר חיפה שבה הנמל נבנה כחלק מהעיר, בניית הנמל באשדוד
לא השפיעה כלל על התפתחותה של העיר שכן היא תוכננה מראש והוא נבנה בנפרד ממנה.
מרחקו ממתחמי המגורים הביאה לכך שאין בינו לבין תושבי אשדוד אינטראקציה כלל, פרט
לאלו שעובדים בו.

נכון ל-ה'תשע"ד (2013-2014), באשדוד מתגוררים 42,971 תלמידים המתפרשים על 131 בתי
ספר יסודיים ועל-יסודיים בעיר. מספר התלמידים הממוצע לכיתה עומד על 25. לפי נתוני
הלשכה המרכזית לסטטיסטיקה (הלמ"ס), נכון ל-2012, אחוז הזכאים לבגרות בעיר ללא
הפיקוח החרדי עומד על 79%, במקום השני בארץ מבין הערים הגדולות.

בעיר פועלים 14 מתנ"סים בפריסה רובעית, כ-30 מועדוני נוער וכפר הילדים והנוער נווה
גלים. בעיר פועלת גם ישיבת ההסדר נווה דקלים, שעברה לעיר אשדוד ב-2007 מהיישוב נווה
דקלים לאחר ביצוע תוכנית ההתנתקות.

נכון ל-2017, בית חולים אסותא אשדוד נמצא בשלבי בנייה מתקדמים, אך התושבים עדיין
נעזרים בשירותיהם של המרכז רפואי ברזילי באשקלון ושל המרכז רפואי קפלן ברחובות.

ניסיונות לבניית בית חולים באשדוד החלו כבר בשנות ה-60 כאשר קופת חולים כללית החלה
לבנות בית חולים בעיר, אך הבנייה הופסקה בשלביה הראשונים ולא הושלמה. מה שנותר
מבנייה זו הוא מבנה נטוש ומוזנח הנמצא בשטח הדיונה שמדרום לרובע ט'.

ב-2002 חוקקה הכנסת, ביוזמתה של חברת הכנסת סופה לנדבר, תושבת העיר, חוק המחייב
בניית בית חולים באשדוד. אך למרות החוק ולאורך שנים, טורפדה הקמתו של בית החולים,
גם בתמיכת "חוק ההסדרים" אשר מנע את יישומו. עד 2008 פקידים באוצר הצליחו לסכל החוק
להקמת בית חולים באשדוד, בעיקר מסיבות הנובעות משיקולי יעילות כלכלית. ב-2009, לאחר
מאבקים רבים של תושבי העיר והנהגתה, החליטה ממשלת ישראל על הקמת בית חולים ציבורי
באשדוד והוציאה מכרז להקמתו. בית החולים באשדוד אמור היה להיבנות על קרקע אשר נמצאת
בבעלות מינהל מקרקעי ישראל, על שטח של שבעים דונם במזרח העיר. בחודש אפריל 2011
זכתה חברת "אסותא" אשר בבעלותה של מכבי שירותי בריאות, במכרז להקמת בית החולים
הציבורי באשדוד, וב-12 בנובמבר 2012 הונחה אבן הפינה. בניית בית החולים צפויה
להסתיים במאי 2017 והוא ימוקם ברובע המיוחד בעיר (דרומית לרובע ט' ומזרחית לרובע
י'), ויכיל 300 מיטות.

החל מהעשור השני של המאה ה-21 התפתחה מגמת תנופה תיירותית באשדוד. העיר סבלה זמן רב
מהזנחה בתחום התיירות, למרות רצועת החוף הארוכה שלה ובניגוד לערי החוף האחרות דוגמת
נתניה ואשקלון שבהן התפתח ענף תיירותי, נשארה אשדוד הרחק מאחוריהן.

כיום קיימים בעיר שני בתי מלון מרכזיים: מלון "West" אשר נפתח ב-2012 והיה למלון
הראשון בעיר ברמת אירוח יוקרתית (5 כוכבים), ומלון "לאונרדו פלאזה" מרשת מלונות
פתאל אשר נפתח בראש השנה 2014 בריביירה הדרומית.

ב-2011 הסתיימה בנייתה של טיילת ספורט ונופש ע"ש רוברט חיים, ראש המועצה הראשון של
העיר. זוהי טיילת מודרנית באורך שלושה קילומטרים הנמשכת לאורך שדרות משה דיין
שברצועת החוף. נקודת התחלתה נמצאת בירידה לחוף לידו הצפוני וסיומה בכיכר "עין
השמש", על שם פסלו של האמן מוטי מזרחי, בריביירה הדרומית. הטיילת נבנתה בהשקעה של
כ-40 מיליון ש"ח ובה ישנם מסלול הליכה ולאורכו ריהוט בטון ופרגולות מעוצבות, מתקני
אימון וכושר ומאזניים לשקילת המתעמלים. ברובע י"ג נמצא קאנטרי קלאב אשדוד אשר נבנה
על ידי חפ"א - החברה העירונית לפיתוח אשדוד. עבודות הבנייה של האתר הופסקו בהמתנה
למכרז חדש אך ב-2012 הם חודשו שוב.

עיקר התיירים הבאים לאשדוד הם ישראלים וכאלה המגיעים מאניות התענוגות העוגנות בנמל
אשדוד, ומשם הם ממשיכים לאתרים ברחבי המדינה. כמו כן, בעונת הקיץ מגיעים לעיר המוני
תיירים צרפתים הנופשים בדירות שרכשו בעיר, בעיקר באזור המרינה.

באשדוד קיימים מספר אולמות מופעים הפזורים ברחבי המתנ"סים וקריית התרבות. הגדול
שבהם, הוא המשכן לאמנויות הבמה הפיס אשדוד, אולם המופעים המרכזי של העיר (הקרוי גם
בפי הציבור "היכל התרבות של אשדוד") שתוכנן על ידי האדריכל חיים דותן, היה שנים
רבות הפיל הלבן המפורסם של אשדוד. הוא נפתח באפריל 2012 עם כנס המימונה האקדמי
ונחנך רשמית במאי 2012 עם קונצרט חגיגי לכבוד 9 במאי - יום הניצחון על גרמניה
הנאצית. המשכן מכיל כ-930 מקומות ישיבה, מתוכם כ-300 ביציע, ומעוצב בצורת שתי
קונכיות המחוברות זו לזו במטרה לסמל את הקרבה לים. בקריה שוכן גם בית יד לבנים
שהוקם ב-1991, ובו אולם מופעים מרכזי המכיל כ-400 מקומות ישיבה. אולמות מופעים
נוספים נמצאים גם במתנ"ס "דיונה" ברובע י' ובו כ-400 מקומות ישיבה, "אודיטוריום
נעים לתרבות" ברובע ה' ובו 389 מקומות ישיבה, ובמתנ"ס "בית לברון" ברובע ו', אולם
המופעים הוותיק בעיר, ובו כ-200 מקומות ישיבה.

ב"פארק אשדוד-ים" שוכן אמפי אשדוד, שהוא אחד ממבני התיאטרון הגדולים בישראל, ומכיל
כ-8,000 מקומות ישיבה. הוא נחנך באוקטובר 2012 עם הופעתו של שלמה ארצי ולהקתו,
ומארח מופעי מוזיקה גדולים, טקסים ממלכתיים ופסטיבלים עולמיים.

דרומית לחוף אורנים נמצא אמפי-חוף אורנים, שטח גדול של חוף ים המארח מדי שנה את
פסטיבל "חלון לים התיכון", אשר אליו מגיעים מדי שנה כמאה אלף צופים. בחוף מי-עמי
קיים שטח חוף גדול בעל דשא, אשר מדי שנה מארח את פסטיבל הבירה "גולדסטאר". בחזית
המשכן לאומנויות הבמה שוכנת כיכר העיר המחברת בין חלקיה של קריית התרבות, והיא
מהווה מוקד לפעילויות רבות במהלך פסטיבלים שונים המתקיימים בעיר, בעיקר באירועי
"קיץ ישראלי באשדוד".

ב-1990 נוסד המוזיאון הראשון באשדוד, המוזיאון לתרבות הפלשתים ע"ש קורין ממן (בשמו
הקודם "מוזיאון אשדוד") השוכן ברובע ד'. זהו מוזיאון ארכאולוגי העוסק בתרבות
הפלשתים, בהתייחס אל ההיסטוריה של אשדוד כאחת מחמש ערי פלשת. המוזיאון מכיל את
תצוגת הקבע הארכאולוגית "עולמם של הפלשתים" המספרת על העיר אשדוד של תקופת התנ"ך
ועל תרבותם של הפלשתים שגרו בה. כמו כן, מוצגת במוזיאון גלריה לתערוכות המתחלפות
אחת לשנה. המוזיאון מקיים לעתים אירועי תרבות, כנסים מקצועיים, סדנאות לכל המשפחה,
מפגשים והרצאות, סיורים מודרכים, סיור חוצות העיר אשדוד וסעודה בסגנון פלשתי
למעוניינים בכך. ב-2011 עבר המוזיאון שיפוץ נרחב ונפתח מחדש לקהל ב-2013.

ב-2004 נחנך מוזיאון אשדוד לאמנות השוכן בתוך מרכז מונארט לאומנויות ברובע הקריה,
במעמד נשיאי ישראל וגרמניה. מבנה המוזיאון מעוצב כמבנה ספירלי בן שלוש קומות, המכיל
שלושה עשר חללי תצוגה ומעליו פירמידת זכוכית בהשראת מוזיאון הלובר בפריז. במוזיאון
מתקיימות כשלוש תערוכות של אמנות ישראלית ובינלאומית המתחלפות במשך השנה. כמו כן,
ניתן למצוא במוזיאון את "הצוללת הירוקה" שהיא אגף מיוחד שעוסק במיחזור ואקולוגיה
בדגש על סביבת הים והחופים. ביולי 2009 הכריזה שרת התרבות והספורט לימור לבנת על
מוזיאון אשדוד לאומנות כמוזיאון מוכר בישראל, אחד מ-53 מוזיאונים כאלה ברחבי הארץ.
. מדי שנה נערך במרכז מונארט לאומנויות טקס הענקת "אות מכחול הזהב", למוסדות
המצטיינים בקידום האומנות בעיר.

ב-2016 נפתח למרגלות גבעת יונה ברובע א' "בית האמנים החדש על שם אריה קלנג" ובו
מרכז מבקרים לתולדות אשדוד ותערוכות מתחלפות של אמנים מאשדוד.

באשדוד פועלת להקת הבלט בלט פאנוב, אשר הוקמה ב-1998 על ידי אחד מגדול אמני הבלט
הקלאסי, ולרי פאנוב, ומנוהלת על ידיו. הלהקה עורכת מופעי בלט קלאסיים באשדוד ובערים
אחרות בארץ. ב-2014 אוחדו שני הקרקסים המפורסמים בעיר, "קרקס ארנה" וקרקס "Circus
Art", לקבוצה אחת תחת השם קרקס "דורטו", אשר ב-2015 נהיה הקרקס הישראלי הראשון
שהתקבל לאיגוד הקרקסים הארופאי (ECA). בקניון "לב אשדוד" מתאמנים האומנים של
תיאטרון הרחוב "ברמוזה", הפועל במסגרת החברה העירונית לתרבות הפנאי.

באשדוד פועלת התזמורת הסימפונית אשדוד אשר החלה את דרכה כ"התזמורת הקאמרית אשדוד"
ב-1992 בתמיכת העירייה. בתזמורת למעלה מ-20 נגנים, תושבי אשדוד, המנגנים על כלי
נגינה קלאסיים שונים בניצוחו של המנצח והפסנתרן הנודע ואג פפיאן. התזמורת מנגנת
מנגינות קלאסיות מכל הזמנים ועורכת קונצרטים למבוגרים ולילדים. בעיר קיימת התזמורת
המפורסמת התזמורת האנדלוסית הישראלית, תזמורת המנגנת מוזיקה בסגנון חבל ארץ אנדלוס
שבדרום ספרד. התזמורת מופיעה רחבי הארץ ומארחת פייטנים השרים לצידה. תזמורת זו היא
תולדה של "התזמורת האנדלוסית הישראלית אשדוד" שזכתה בפרס ישראל. היא התפצלה לשתי
תזמורות קטנות יותר: "התזמורת האנדלוסית הישראלית אשדוד" ו"התזמורת האנדלוסית
ירושלים".

במרכז מונארט לאומנויות ממוקם קונסרבטוריון "אקדמא", מוסד חינוכי מקצועי ללימודי
נגינה ומוזיקה בפיקוח משרד החינוך, אשר הוקם ב-1966, ומשמש בית לכ-600 מוזיקאים
צעירים בתחומים שונים. במתנ"ס "תקוותינו" ברובע ב' נמצא המרכז לפיוט ושירה, מרכז
המכשיר צעירים ומבוגרים לשיר שירי תפילה וחזנות. כמו כן, באשדוד קיים מרכז הרוק,
אשר מכיל מספר להקות רוק של בני נוער חובבים, וממוקם במתחם "שבלול" בקניון לב
אשדוד.

בתחום המוזיקה מתקיימים בעיר פסטיבלים רבים במהלך השנה. במהלך חודשי אוגוסט מתקיים
במשך יומיים פסטיבל "חלון לים התיכון" באמפי-חוף אורנים, פסטיבל מוזיקה ישראלית
עכשווית והמצליח ביותר מבין פסטיבלי המוזיקה בעיר, אשר החל ב-1986. מדי שנה, הוא
מביא איתו קהל של יותר ממאה אלף צופים. בחודשי יולי, מתקיים פסטיבל "תוצרת הארץ",
שהוא פסטיבל זמר עברי מטעם החברה העירונית לתרבות הפנאי, אשר מתפרש על פני שבוע
שלם, ומארח זמרים ישראליים וותיקים בכל רחבי העיר. החל מ-2005, מתקיים בחודשי
אוגוסט פסטיבל "צלילי הים" בחוף "הקשתות" ובאמפי אשדוד בהפקת אגף תרבות העולים
והעירייה, בו מספר במות המארחות מופעים מוזיקליים של מוזיקה קלאסית, חסידית, ג'אז
ועוד. בעיר מתקיים פסטיבל הג'אז הבינלאומי -"Super Jazz Ashdod", המארח נגנים וזמרי
ג'אז בינלאומיים, בהשתתפות נגן הג'אז הישראלי לאוניד פטשקה ומתקיים במשך יומיים
בחודשי הסתיו. החל מ-2013, מתקיים בחול המועד פסח פסטיבל "תור הזהב", פסטיבל שירה,
נגינה ופיוט בהשראת תקופת תור הזהב של יהדות ספרד, המארח מדי שנה עשרות אמנים
וזמרים ישראליים במתחמי התרבות בעיר.

ביולי 2013 הסתיימה בנייתו של הפארק הגדול ביותר בעיר, "פארק אשדוד-ים" הממוקם
במקום שנהוג היה להיקרא בפי התושבים "גבעת הטילים" בסמוך לאזור המרינה. הפארק מכיל
מרחבי דשא גדולים, בית קפה, טיילות היקפיות להולכי רגל ולרוכבי אופניים, אגם
מלאכותי המכיל בתוכו מזרקת מים צבעונית המופעלת כמה פעמים בשעות הערב, מתחם מגרשי
ספורט גדול, סקייטפארק, מצפורי נוף, גן סלעים, גן מוזיקלי, ואת אמפי אשדוד, תיאטרון
מבין הגדולים בארץ אשר מארח מופעי מוזיקה גדולים. לאורך הגדה הדרומית של נחל לכיש,
צפונית לעיר, משתרע פארק לכיש אשדוד (פל"א), אשר מכיל מתחם פינת חי ומתחם צפרות ובו
מתקיימות לעתים פעילויות של החברה להגנת הטבע. מזרחית לפארק זה נמצא "פארק אתגרים"
המכיל מתקני ספורט אתגריים ומתקני שעשועים.

ברובע א' נמצא גן ציבורי גדול הנקרא גן אלישבע על שם אלישבע קפלן - אשת ראש הממשלה
לוי אשכול, אשר תרם רבות לפיתוחה של אשדוד בשנותיה הראשונות. בגן זה נמצאת האנדרטה
לחללי חיל הים ובסמוך לה מתקיימים טקסי הזיכרון השנתיים. במזרח רובע ב' שוכן פארק
בן-גוריון הנקרא לעתים "פארק המשטרה" בגלל קרבתו לתחנת המשטרה העירונית הוותיקה.
בתחומו נמצא בית משפט השלום של העיר וכן האצטדיון הרב-תכליתי בו מתאמנות קבוצות
הספורט השונות של העיר.

באשדוד מתקיימות קבוצות של סוגי ספורט רבים. את אשדוד מייצגת בכדורגל הקבוצה מ.ס
אשדוד (מועדון ספורט אשדוד) המשחקת בליגת העל. את משחקי הבית משחקת הקבוצה באצטדיון
הי"א, אצטדיון הכדורגל הרשמי של אשדוד השוכן ברובע א'. ב-2015 הוקמו מחדש הקבוצות
הפועל אשדוד ומכבי עירוני אשדוד שעתידות לייצג את העיר גם הן, ובשלב הראשוני ישחקו
ב"אצטדיון הרב-תכליתי" (הסינתטי) ברובע ב', וישתתפו במשחקי ליגה ג' וליגה ב'
בהתאמה. בכדורסל מייצגות את אשדוד קבוצת הגברים של מכבי אשדוד המשחקת בליגת העל
וקבוצת מכבי בנות אשדוד המשחקת בליגת העל בכדורסל נשים. כמו כן בעיר קיימות שלוש
אגודות כדורסל המשחקות בליגות הנמוכות; הפועל אשדוד, אליצור אשדוד ובית"ר אשדוד.
בענף הכדוריד מייצגות את העיר קבוצות הנשים והגברים של הפועל אשדוד. משחקי הבית של
קבוצות הכדורסל והכדוריד מתקיימים בהיכל הספורט העירוני "הקריה".

השחייה האומנותית והשחייה התחרותית בעיר מיוצגות על ידי אגודת מכבי אשדוד. ענף
הבדמינטון (כדור נוצה) בעיר מיוצג על ידי מועדון מכבי אשדוד מהוותיקים והמצליחים
בישראל. באשדוד מתקיימות גם קבוצות בתחומי השיט התחרותי ושיט המפרשיות, גלישת גלים,
גלישת רוח, טניס, טניס שולחן, כדורעף, כדורשת, כדורמים, קריקט, התעמלות אמנותית,
סיף, היאבקות, ג'ודו, קראטה, טאקוונדו, ברידג' ובאולינג המשתתפות בתחרויות הארציות
ובליגות הלאומיות.

אשדוד ידועה כמעצמת שחמט בישראל. בעיר קיים מועדון שחמט מוביל שהוקם ב-2004, זכה
בארבע אליפויות שחמט ארציות וגידל שחקנים לנבחרת ישראל בתחרויות אליפות עולמיות.
במועדון משחקים מאות תלמידים ותלמידות מכל בתי הספר בעיר. המועדון שוכן ברובע א'.

ב-2013 הוענק לשני חופים באשדוד - חוף לידו וחוף י"א תו האיכות הסביבתי הבינלאומי
"הדגל הכחול" על עמידתם בתנאי התקן הסביבתיים, וב-2014, חמשת החופים הנותרים של
העיר קיבלו גם הם את התו.

דרום-מזרחית לאשדוד נמצאת הדיונה הגדולה, שמורת טבע של חול, ואחת הבודדות שנותרו
בארץ בשטח שבין חדרה לגדרה. גובה הדיונה 30 מטר, אורכה 350 מטר ואורך שיפועה 35
מטר. בדיונה ובחולות שסמוכים לה חיים עשרות צבאים, סמורים, תנים, שועלים, ארנבות
וגם זוחלים כגון הכוח האפור, חרדון החולות, מדברית פסים, נחש כיפה ומטבעון מדבר.
המקום משמש גם כאתר לטיולי ג'יפים.

על רצועת החוף של אשדוד, בין חוף י"א לבין חוף הריביירה, שוכנת מצודת "אשדוד ים",
מצודה אשר נבנתה בתקופה הערבית הקדומה, ושימשה כנראה כביתם של חיילים ששמרו על חוף
הים מפני פלישות. הארכאולוגים מעריכים שהכניסה למצודה הייתה ממזרח. חלקה המזרחי של
המצודה שימש לחדרי מגורים, וחלקה הדרומי כלל חצר גדולה שנראה ששימשה כמקום לאורוות
של הפרשים שהיו חלק מהחיילים ששמרו על החוף. על הגדה הצפונית של נחל לכיש נמצא תל
מור, תל ארכאולוגי קדום בגובה 25 מטר מעל פני הים השוכן בקרבת דרך הים הקדומה,
ששימש כעיר הנמל של אשדוד העתיקה. השכבה העמוקה ביותר שהתגלתה בתל היא מסוף תקופת
הברונזה המאוחרת.

בצפון-מערב העיר, דרומית לנמל אשדוד מתנשאת גבעת יונה. הגבעה מתנשאת לגובה של 53
מטר מעל פני הים ולה תצפית של 360 מעלות על הנמל, העיר ונחל לכיש. על פי המסורת
המקומית הקדומה, במקום זה יצא יונה הנביא מהים, כאשר פלט אותו הלוויתן. על הגבעה
נמצא המגדלור של נמל אשדוד שלא נמצא בשימוש ולצדו מגדלי מים מקוּמה של העיר. הגבעה
מציעה נוף עוצר נשימה לעבר הים התיכון, וקיימות בה מרפסות תצפית ומסעדה. ב-2012
התגלו במקום שרידים ארכאולוגיים המיוחסים לעיר הקדומה "אשדוד-ים".

ביציאה הדרומית מהעיר נמצא גשר עד הלום (בערבית: "ג'סר איסדוד"), החוצה את כביש 4,
והוא המקום הצפוני ביותר אליו הגיע הצבא המצרי עם פלישתו למדינת ישראל במלחמת
העצמאות. הגשר נבנה בסוף המאה ה-19 על ידי השלטון העות'מאני, שבנה אותו על גבי
יסודות של גשר מהתקופה הרומית, מעל נחל לכיש שנקרא אז "ואדי סוכריר". במהלך המרד
הערבי הגדול הקימו שלטונות המנדט הבריטי עמדת פילבוקס לשם הגנה על הגשר מפני תושבי
איסדוד הערבים שניסו להרוס אותו. חטיבת גבעתי פוצצה את הגשר בעת מבצע ברק והגשר
שוקם לאחר מלחמת העצמאות. ממערב לגשר נמצא "פארק עד הלום" ובו קיים קיר הנצחה
לנופלים בקרב עד הלום, ואובליסק לזכר החללים המצריים שהונח ב-1987 במסגרת הסכם
השלום עם מצרים.



https://he.wikipedia.org/wiki/%D7%9E%D7%A9%D7%94_%D7%A7%D7%A6%D7%91

משה קצב (נולד ב-5 בדצמבר 1945) הוא איש ציבור ישראלי, שכיהן כנשיאהּ השמיני של
מדינת ישראל, וקודם לכן כראש מועצת קריית מלאכי, כחבר הכנסת וכשר בממשלות ישראל.

קצב הורשע בביצוע עבירות אונס, מעשה מגונה בכוח והטרדה מינית של נשים שהיו כפופות
למרותו בעת שכיהן כשר התיירות וכנשיא המדינה, וכן בשיבוש מהלכי משפט. בית המשפט
המחוזי בתל אביב גזר על קצב שבע שנות מאסר. קצב ריצה את עונשו בבית הסוהר מעשיהו
מדצמבר 2011 עד דצמבר 2016.

קצב נולד לגוהר ושמואל קצב בעיר יזד שבאיראן. משפחתו מתגאה בייחוסה לגולי בבל.
כשהיה בן שנה עברה המשפחה לטהראן. ב-1951, כשהיה בן 5, עלה לישראל עם משפחתו.
המשפחה שוכנה בתחילה במעברת שער העלייה שבחיפה, ולאחר מכן עברה המשפחה למעברת
קסטינה, שלימים התפתחה לעיירה קריית מלאכי. אחיו התינוק, ציון, נספה במעברה בעת
השטפונות הקשים של שנת 1951. אחיו, אהרון, נפטר עוד כשמשפחתו התגוררה באיראן, ביזד.
את לימודי התיכון עשה בכפר הנוער בן שמן ובבית הספר התיכון באר טוביה. את שירותו
הצבאי עשה בחיל הקשר והוצב במפקדת גיסות השריון. הוא קיבל חופשות רבות כדי לסייע
לפרנסת המשפחה.

לאחר שירותו הצבאי עבד כפקיד בבנק הפועלים וכסייע במכון וולקני. שימש עיתונאי מקומי
ב"ידיעות אחרונות" וכיהן כנשיא "צעירי בני ברית", שם הכיר את רעייתו, גילה. לאחר
שחסך כסף למד כלכלה והיסטוריה באוניברסיטה העברית, ובשנת 1969 היה יושב-ראש תא
הסטודנטים של גח"ל באוניברסיטה. הוא היה הסטודנט הראשון מקריית מלאכי, ובגיל 24 הפך
לראש המועצה. כיהן בתפקיד חודשים ספורים בלבד, ואז הודח בידי מתנגדיו. שב לכהן
בתפקיד ראש מועצת קריית מלאכי בין השנים 1974–1981.

השתתף במלחמת ששת הימים ובמלחמת יום הכיפורים ונמנה עם הכוחות שצלחו את תעלת
סואץ.[דרוש מקור]

בגיל 32 נבחר לכנסת התשיעית מטעם רשימת הליכוד. כיהן בממשלת מנחם בגין בתפקיד סגן
שר הבינוי והשיכון לענייני שיקום השכונות (בשנים 1981 - 1984). בממשלת האחדות
הלאומית הראשונה (1984) מונה לשר העבודה והרווחה, והפך לשר הצעיר ביותר מאז קום
המדינה (שיא שנשבר מספר שנים אחר כך על ידי אריה דרעי). ב-1988 מונה לשר התחבורה
וחבר בקבינט הביטחוני. התקדמותו הפוליטית המהירה השתקפה גם בבחירות למרכז הליכוד,
שבהן נבחר במסגרת "השביעיות" למקום הראשון.

בעת שמפלגתו הייתה באופוזיציה, בין השנים 1992–1996, כיהן קצב כיו"ר סיעת הליכוד.
בהתמודדות הפתוחה (לחברי המפלגה) הראשונה על מנהיגות הליכוד התמודד קצב מול בנימין
נתניהו, דוד לוי ובני בגין. מערכת הבחירות הייתה סוערת ובסיומה זכה נתניהו ברוב
גדול כשאחריו לוי, בגין וקצב. בעקבות הסכמי אוסלו אמר קצב: "לאחר לחיצת היד המגואלת
בדם לא יוכל רבין לעולם למחוק את החרפה". ב-5 באוקטובר 1995 עמד, יחד עם אריאל שרון
ובנימין נתניהו, על מרפסת הנואמים בהפגנת הימין בכיכר ציון נגד יצחק רבין והסכם
אוסלו ב', אך לא נאם. משנת 1996 כיהן בממשלת נתניהו הראשונה כסגן ראש הממשלה ושר
התיירות, ומאוחר יותר גם כשר הממונה על המגזר הערבי. כמו כן, כיהן כיושב ראש הוועדה
לסמלים ולטקסים באירועי שנת היובל למדינה. קצב היה הנציג הרשמי הראשון של ממשלת
ישראל שהשתתף ביום האבל לציון טבח כפר קאסם. לקראת הבחירות לכנסת ה-15 עמד בראש מטה
הבחירות של מפלגתו.

משה קצב כיהן כנשיא המדינה מכ"ט בתמוז ה'תש"ס (1 באוגוסט 2000) ועד להתפטרותו,
שנכנסה לתוקף בט"ו בתמוז ה'תשס"ז (1 ביולי 2007); עם זאת, למעשה הפסיק קצב למלא את
תפקידו כנשיא כבר ב-25 בינואר 2007, אז יצא לנבצרות זמנית על רקע החקירה הפלילית
נגדו.

לאחר התפטרותו המאולצת של עזר ויצמן מתפקיד נשיא מדינת ישראל, בחודש יולי 2000,
נבחר קצב למועמד הליכוד מול שמעון פרס. בבחירות הנשיאותיות בכנסת שהתקיימו ב-31
ביולי 2000, לאחר עבודת חריש בשטח מתוך הכרת המפה הפוליטית, והסתמכות על חברי הכנסת
מכל קצות הקשת הפוליטית, זכה קצב בסיבוב הראשון ל-60 קולות מול 57 לשמעון פרס.
כיוון שנדרש רוב מוחלט לבחירה, נערך סיבוב שני שבו זכה קצב ב-63 קולות מול 57 לפרס,
ובכך נבחר לתפקיד, להפתעת רוב הפרשנים הפוליטיים.

למחרת היום, בכ"ט בתמוז ה'תש"ס, 1 באוגוסט 2000, הצהיר קצב אמונים בכנסת ונכנס
לתפקיד הנשיא השמיני של מדינת ישראל. קצב היה הנשיא הראשון שנבחר מטעם הליכוד,
והראשון שנבחר לכהונה בת 7 שנים.

השנים הראשונות לנשיאותו התאפיינו במתינות ובממלכתיות, ללא הצהרות מעוררות מחלוקת,
בניגוד לקודמו בתפקיד, עזר ויצמן, שניסה לתת לתפקיד משמעויות נוספות שאינן סמליות.
קצב תמך, בניגוד לעמדת ראש הממשלה אריאל שרון, בתוכנית ה"הודנה" להפסקת אש זמנית
בין ישראל לפלסטינים בשנת 2002. כמו כן, היה בין הראשונים במערכת הציבורית שקראו
להקמת גדר הפרדה בין ישראל לרשות הפלסטינית. בתחילת נשיאותו הצהיר כי לא יחון את
יגאל עמיר, רוצחו של ראש הממשלה יצחק רבין.

בנובמבר 2001 נפגש קצב בבית הנשיא עם נציגי קהילת הלהט"ב. הייתה זו הפגישה הרשמית
הראשונה של נשיא המדינה עם נציגות מאורגנת של קהילה זו בישראל.

בשנת 2003 ביקר קצב באיטליה וקרא לאפיפיור להשיב לישראל את כלי בית המקדש השני,
שלטענתו נבזזו מירושלים בזמן המרד הגדול בשנת 70 לספירה ומוסתרים בקריית הוותיקן.

ביוני 2005 הקים את ועדת נשיא המדינה לבחינת מבנה הממשל, בראשות פרופסור מנחם
מגידור. הוועדה הגישה את המלצותיה בינואר 2007.

במהלך תוכנית ההתנתקות, ניסה קצב להביא לדיאלוג בין המתנחלים ברצועת עזה לראש
הממשלה אריאל שרון. ב-10 באוגוסט 2005 נשא נאום לאומה בשידור חי. הנאום בא לקראת
מימוש תוכנית ההתנתקות ובעקבות הפגנות סוערות ברחבי ישראל. בנאומו חלק שבחים רבים
למתנחלים וביקש סליחה ממתיישבי גוש קטיף וצפון השומרון שייאלצו להתפנות מבתיהם, אך
קרא לציות לחוק.

בשנת 2011 קבע מבקר המדינה, מיכה לינדנשטראוס, שהנשיא קצב חרג מהניהול התקין של
כספי בית הנשיא והנהיג הפקרות תקציבית. בין השאר, בזבז קצב את ההון של קרנות בית
הנשיא השונות, שייסדו נשיאים שונים, לתמיכה במיזמים ציבוריים (כמו סיוע לנכים)
והביא לסגירתן.

ביולי 2006 נפגש קצב עם היועץ המשפטי לממשלה, מני מזוז, והתלונן על ניסיון סחיטה
כלפיו מצד עובדת לשעבר במשרדו, על רקע איום בהגשת תלונה על הטרדה מינית. עד מהרה
הפך הנשיא ממתלונן לחשוד בעבירות מין. בעיתונים פורסמו עדויות של מספר נשים שעבדו
עמו לאורך השנים ותיארו הטרדות מיניות ועבירות מין אחרות מצדו. ב-23 באוגוסט החלה
חקירה באזהרה של קצב. ב-15 באוקטובר 2006 המליצה המשטרה ליועץ המשפטי לממשלה על
הגשת כתב אישום נגד קצב.

ב-23 בינואר 2007 פרסם היועץ המשפטי לממשלה מני מזוז, את טיוטת כתב האישום, ובה
האשמות באונס, הטרדה מינית, מעשה מגונה בכוח ובעילה אסורה תוך ניצול יחסי מרות כלפי
ארבע מתלוננות ששמותיהן נאסרו לפרסום וכונו: א' מבית הנשיא (המתלוננת הראשונה;
לימים פורסם שמה: אורלי רביבו), א' ממשרד התיירות, וה' ול' מבית הנשיא. כן נאמר
בטיוטה כי הנשיא קצב העניק מתנות אישיות מתקציב לשכתו, תוך ביצוע עבירות של מרמה,
הפרת אמונים וקבלת דבר בנסיבות מחמירות. הטיוטה כללה גם האשמות בהטרדת עד ובשיבוש
מהלכי משפט. קצב הכחיש את כל המיוחס לו בטיוטת כתב האישום ועבר שימוע אצל היועץ
המשפטי לממשלה, שבעקבותיו הוסכם להגיע להסדר טיעון במסגרתו יודה קצב בעבירות של
מעשה מגונה, הטרדה מינית והטרדת עד ויתפטר מתפקידו כנשיא, ובתמורה יבוטלו האישומים
האחרים והעונש יעמוד על מאסר על תנאי ופיצוי למתלוננות.

בתקופת חקירתו באזהרה, טרם ההחלטה על הגשת כתב אישום, עלתה שאלת השתתפותו באירועים
ציבוריים כנשיא המדינה. ב-13 בספטמבר 2006 אישרה ועדת הכנסת לנשיא קצב נבצרות זמנית
של 16 שעות, על מנת שיוכל להיעדר מטקס ההשבעה של נשיאת בית המשפט העליון דורית
ביניש. ב-16 באוקטובר 2006 החליט קצב להיעדר מישיבת הפתיחה של מושב החורף של הכנסת,
לאחר שמספר חברי הכנסת איימו לעזוב את אולם המליאה במחאה.

ב-25 בינואר, לאחר פרסום טיוטת כתב האישום, אישרה ועדת הכנסת את בקשתו של קצב
לנבצרות זמנית, לתקופה מרבית של שלושה חודשים, וסמוך לסיום תקופה זו אושרה לו
נבצרות נוספת, עד לסיום כהונתו המתוכננת כנשיא, עם תום שבע שנות כהונתו ב-15 ביולי
2007.

ב-28 ביוני 2007 נחתם הסדר טיעון בין קצב לפרקליטות המדינה ובו סוכם כי קצב יודה
ויורשע בסעיפים: ביצוע מעשה מגונה שלא בהסכמה תוך הפעלת אמצעי לחץ לגבי א' ממשרד
התיירות והטרדה מינית והטרדת עד כלפי ל' מבית הנשיא. כמו כן התחייב קצב להתפטר
מתפקידו כנשיא המדינה, לפצות את המתלוננות בפיצוי כספי בסכום של כ-30,000 ש"ח כל
אחת, ולהשיב לקופת המדינה את עלות טובת ההנאה שנטל. על פי ההסדר סוכם כי ייגזר עליו
מאסר על תנאי על כל האישומים שבהם היה צפוי להודות. לטענת הפרקליטות תלונתה של
רביבו נגנזה עקב העדר ראיות מספיקות, התלונה לגבי אונס כלפי א' ממשרד התיירות נגנזה
עקב צפי לקשיים בהוכחה הנדרשת למעשה אונס.

למחרת החתימה הגיש קצב את התפטרותו מתפקיד נשיא המדינה שנכנסה לתוקף ב-1 ביולי
2007. הסדר הטיעון עורר סערת רוחות והוגשו לבג"ץ עתירות נגדו, אך אלה נדחו. בעקבות
הסדר הטיעון הגישה הפרקליטות כתב אישום מתוקן נגד קצב, בו הוסרה הטענה לאונס ונותרו
ההאשמות רק על הטרדה מינית ועל הטרדת עד. אך בעת פתיחת משפטו ב-8 באפריל 2008, שבו
היה אמור קצב להודות בחשדות המיוחסים לו, הודיעו פרקליטיו כי קצב חזר בו מהסדר
הטיעון.

בעקבות חזרתו של קצב מהסדר הטיעון, גיבשה פרקליטות המדינה כתב אישום מחמיר הכולל
עבירות של אונס וזה הוגש לבית המשפט המחוזי בתל אביב ב-19 במרץ 2009. קצב כפר
בהאשמות נגדו לכל אורך המשפט, והכחיש כל קיום יחסי מין בינו לבין א' ממשרד התיירות.
משפטו של קצב החל ב-1 בספטמבר 2009 בדלתיים סגורות, כמקובל במשפטים העוסקים בעבירות
מין.

ב-30 בדצמבר 2010 הורשע קצב בבית המשפט המחוזי בתל אביב בשתי עבירות אונס ובעבירת
מעשה מגונה בכוח בא' ממשרד התיירות, בעבירה של הטרדה מינית כלפי ה' מבית הנשיא,
בעבירות של מעשה מגונה והטרדה מינית כלפי ל' מבית הנשיא ובעבירה של שיבוש מהלכי
משפט כאשר ניסה לתאם גרסאות עם ל' מבית הנשיא. השופטים ציינו שהאליבי של קצב הופרך
ועדותו הייתה "זרועה בשקרים". בכך היה לנשיאה היחיד של מדינת ישראל המורשע במשפט.
ב-22 במרץ 2011 גזר בית המשפט המחוזי על קצב שבע שנות מאסר בפועל, שנתיים מאסר על
תנאי ופיצוי של 125,000 ש"ח למתלוננות.

בעקבות הרשעתו קיבל קצב מכתב תמיכה מעשרות רבנים, ובהם צבי ישראל טאו ושלמה אבינר,
שבו הביעו אמון בחפותו ותקפו את התקשורת הישראלית. עשרות רבנים אחרים, ובהם יעקב
אריאל ואהרן ליכטנשטיין וכן חברי הכנסת אורי אורבך ויצחק הרצוג ואישים רבים נוספים
יצאו נגד מכתב תמיכה זה.

ביולי 2011 פורסם כי קצב, בנו נועם ואחיו ליאור ויורם נחקרו באזהרה במשטרה בחשד
שהזמינו שני חוקרים פרטיים, שהטרידו עדים ומעורבים במשפט.

קצב ערער על הרשעתו לבית המשפט העליון, אך ערעורו נדחה. ב-7 בדצמבר 2011 החל קצב
לרצות את עונשו באגף התורני של כלא מעשיהו. בקשתו לדיון נוסף נדחתה. באוקטובר 2013
הגיש קצב לנשיא בית המשפט העליון, אשר גרוניס, בקשה למשפט חוזר, בנימוק שבהרשעתו יש
עיוות דין. בקשתו נדחתה במאי 2014 בנימוק שלא נגרם לו עיוות דין.

בעקבות החשדות למעשים פליליים שהועלו נגד הנשיא קצב, החליטה בשנת 2007 ועדת הכספים
של הכנסת, הממונה על משכורות הנשיאים ותנאי פרישתם, שמנשיא לשעבר שהורשע בעבירה שיש
עמה קלון יישללו כל זכויות הפרישה, מלבד הזכות לפנסיה חודשית ולשירותים רפואיים.

ב-6 באפריל 2016 דחתה ועדת השחרורים את בקשתו של קצב לשחרור מוקדם. בנימוקיה להחלטה
כתבה הוועדה: "האסיר תופס עצמו כקורבן, עסוק בהאשמת גורמים חיצוניים במצבו, מתנהל
עדיין בצורה כוחנית ועסוק בעצמו, בצרכיו, בהפסדיו ובמחיר שהוא ומשפחתו שילמו בלבד.
גם לאור שאלות הוועדה, לא הביע האסיר חרטה או אמפתיה כלפי נפגעות העבירה, אלא חזר
וציין את המחיר הכבד שהוא שילם ומשלם". קצב ערער לבית המשפט המחוזי, שהחליט ב-5
ביולי 2016 להחזיר את הדיון לוועדת השחרורים לצורך דיון בחוות דעת חדשה מטעם הרשות
לשיקום האסיר. ב-4 באוגוסט 2016 החליטה ועדת השחרורים פה אחד שאין לשחרר את קצב
בשלב זה.

ב-18 בדצמבר 2016 החליטה ועדת השחרורים על שחרורו המוקדם, אך לבקשת הפרקליטות
שחרורו עוכב, כדי לאפשר לערער על החלטתה של ועדת השחרורים. בסופו של דבר שוחרר קצב
מהכלא ב-21 בדצמבר 2016, תוך שהוטלו עליו הגבלות שונות.

רעייתו של משה קצב, גילה קצב, נולדה בתל אביב ב-1948, בת לבן-ציון ורחל פרדני,
יוצאי תנועת בית"ר מפולין ומאוקראינה, חסידי גור. בני הזוג קצב נישאו בשנת 1969,
ולהם ארבעה בנים ובת. גילה קצב עבדה במשך כ-30 שנה בבנק לאומי. בשנת 2006 זכתה בפרס
ירושלים מטעם ערוץ 7. במהלך חקירת עבירות המין שבהן נחשד משה קצב והמשפט שבו הורשע,
עמדה לצדו והביעה בו אמון מלא, אם כי נמנעה מחשיפה תקשורתית.

בנו של קצב, נעם קצב, התפרסם כסופר צעיר לאחר שהוציא את הרומן "ימים אחרונים של
תמימות" בהוצאת שוקן. הספר עוסק בהתבגרות של תלמיד ישיבה וביציאה בשאלה. נעם קצב
שימש עורך בעיתון "מעריב", אך התפטר מתפקידו עם פרסום החשד לגבי עבירות המין של
אביו.

אחיו הצעיר של משה קצב, ליאור קצב, נבחר בשנת 1998 לראשות עיריית קריית מלאכי,
ושימש בתפקיד 5 שנים. אף הוא ניצב לצד משה קצב כשהואשם בעבירות מין.



https://he.wikipedia.org/wiki/%D7%99%D7%95%D7%90%D7%9B%D7%99%D7%9D_%D7%9C%D7%91

יואכים "יוגי" לב (בגרמנית: Joachim "Jogi" Löw; נולד ב־3 בפברואר 1960 בשנאו אים
שוורצוואלד) הוא כדורגלן עבר גרמני המשמש כמאמן נבחרת גרמניה בכדורגל.

לב התחיל את הקריירה כשחקן בקבוצת פרייבורג. הוא עזב את הקבוצה וחזר אליה לסירוגין
שלוש פעמים בין השנים 1978 ל- 1989. בעונת 1980/1981 שיחק לב בקבוצה הגרמנית
שטוטגרט. לאחר מכן עבר לאיינטרכט פרנקפורט, בה שיחק גם כן עונה אחת בלבד. בשנת 1982
חזר לב לפרייבורג, בה נשאר עונה נוספת. לאחר שתי העונות בפרייבורג שוב החל לעבור
קבוצות בתדירות גבוהה. כך עשה בקבוצתו הבאה קרלסרוהה, אותה עזב לאחר עונה אחת בלבד,
שוב לטובת פרייבורג. הפעם, שלא כמו בעונות קודמות, נשאר לב במועדון כארבע עונות, עד
1989.

את המעבר הבא עשה לב אל שווייץ, אל מועדון הכדורגל השווייצרי שפהאוזן ושיחק שם במשך
שלוש עונות. בעונת 1992/1993 עבר למועדון כדורגל שווייצרי אחר, וינטרטור, בו שיחק
עד לסיום עונת 1993/1994. הקבוצה האחרונה בה שיחק לפני שפרש ממשחק פעיל הייתה
פראואנפלד, בה שיחק עונה אחת בלבד - 1994/1995.

לב החל את קריירת האימון בקבוצה הנוער של וינטרטור, אותה אימן מ- 1992 עד 1994, עוד
טרם פרש ממשחק. בשנים 1994 עד 1995 שימש כמאמן-שחקן במועדון הכדורגל פראואנפלד.
מה-1 ביולי 1995 עד ה-13 באוגוסט 1996, שימש כעוזר המאמן בקבוצת שטוטגרט.

בספטמבר 1996 מונה למאמן הראשי של קבוצת הכדורגל של שטוטגרט, ובכך בפעם הראשונה
אימן קבוצת בוגרים. בעונת 1996/97 הוביל את קבוצתו לגמר הגביע הגרמני וזכה עימה
בתואר. הוא החזיק בתפקיד עד יוני 1998, עת עבר לקבוצת פנרבחצ'ה הטורקית. את
פנרבחצ'ה אימן שנה אחת, ובאוקטובר 1999 חזר לגרמניה, לאימון המועדון קרלסרוהה, אותו
עזב בתום עונת 1999/2000.

בתחילת שנת 2001 אימן לב את קבוצת אדנאספור, אותה עזב לאחר חודש וחצי בלבד. בעונת
2001/2002 אימן את קבוצת טירול אינסברוק, איתה זכה באליפות אוסטריה רגע לפני
שהתפרקה. בעונת 2003/2004 אימן את הקבוצה האוסטרית אוסטריה וינה.

לאחר יורו 2004, מונה לב לתפקיד עוזר מאמן הנבחרת הלאומית של גרמניה, תחת חברו
לספסל לימודי מקצוע האימון יורגן קלינסמן. לאחר שנתיים בתפקיד מונה, בתום מונדיאל
2006, למאמן הראשי במקומו של קלינסמן והוביל את נבחרת גרמניה בכדורגל לגמר יורו
2008. לאחר מכן המשיך המאמן הגרמני לדחוף את הנבחרת הגרמנית קדימה ובהצלחה רבה.
גרמניה סיימה ראשונה בבית שלה במוקדמות מונדיאל 2010, ובהגרלת המשחקים במונדיאל
2010 דורגה כראש בית. באותו טורניר, הוביל לב את גרמניה למקום השלישי. זכה בפרס
מאמן השנה בעולם לשנת 2014 בעקבות זכיית נבחרת גרמניה במונדיאל. הפרס הוענק על ידי
פיפ"א.



https://he.wikipedia.org/wiki/%D7%97%D7%91%D7%A8%D7%99%D7%9D

חברים (באנגלית: Friends) היא קומדיית מצבים אמריקאית, ששודרה לראשונה ברשת NBC בין
השנים 1994 - 2004, וכללה עשר עונות שידור. יוצרי הסדרה הם מרתה קאופמן ודייוויד
קריין. הסדרה עוסקת בחייהם של שישה חברים קרובים: צ'נדלר, מוניקה, ג'ואי, פיבי, רוס
ורייצ'ל, ועוקבת אחר עלילותיהם במנהטן שבניו יורק. הסדרה שודרה בערוצי טלוויזיה
ברחבי העולם, ושידוריה החוזרים נמשכים עד היום. לאורך שידורה, זכתה "חברים"
לביקורות טובות, והייתה לאחת מסדרות הסיטקום הפופולריות ביותר ברשת NBC, לצדן של
"סיינפלד", "חופשי על הבר", "וויל וגרייס", ו"פרייז'ר". יוצרי הסדרה החלו לפתח את
חברים תחת השם "Insomnia Cafe", כלומר - בית קפה ושמו נדודי שינה, בנובמבר 1993. הם
הציגו את הרעיון לקווין ברייט, שאיתו כבר עבדו בעבר, וביחד הם הגישו את תקציר
התסריט של הסדרה ל-NBC. אחרי מספר שכתובי תסריט ושינויים, הסדרה נקראה לבסוף
"Friends", "חברים", ושודרה במשבצת השידור הנחשקת ביותר של NBC - ימי חמישי בשמונה
וחצי בערב. הסדרה צולמה באולפני וורנר ברוס בברבנק שבקליפורניה, לפני קהל חי.

הסדרה זכתה במספר רב של פרסי טלוויזיה והייתה מועמדת ל-63 פרסי אמי. גם מדרוג
הצפייה של הסדרה היה מוצלח, והיא התמקמה באורח קבוע בעשירייה הפותחת של רשימות
הרייטינג. לסדרה גם הייתה השפעה תרבותית גדולה. לדוגמה, בית הקפה "סנטרל פרק",
שהופיע באופן בולט בסדרה, נתן השראה לבתי קפה בכל רחבי העולם ושימש מקור לחיקויים
רבים. כל עונותיה של הסדרה יצאו במארזי DVD, ולאחר סיום הסדרה, נוצרה תוכנית הבת
"ג'ואי".

החל מקיץ 2011, משודרת הסדרה בארצות הברית בהפרדה גבוהה בערוץ ניקלודיאון (מדי ערב
ברצועה הלילית Nick at nite, הכוללת בין היתר עוד סדרות סיטקום למבוגרים), ובערוץ
Comedy Central. כיום, כל העונות משודרות ב-HDTV.

העונה הראשונה מציגה את שש הדמויות הראשיות: רייצ'ל, מוניקה, פיבי, צ'נדלר, ג'ואי
ורוס. רייצ'ל מגיעה לניו יורק לאחר שעזבה את ארוסה ביום החתונה, ומתחילה לחיות עם
מוניקה בדירתה. רוס מנסה שוב ושוב להגיד לרייצ'ל שהוא אוהב אותה, בשעה שאשתו לשעבר
הלסבית, קרול, בהיריון עם בנו. ג'ואי מוצג כשחקן כושל, ופיבי עובדת כמסז'יסטית.
בתחילת העונה צ'נדלר נפרד מחברתו ג'ניס (מגי וילר), שמופיעה שוב בעונות מאוחרות
יותר. בסוף העונה אומר צ'נדלר לרייצ'ל בטעות שרוס אוהב אותה, והיא מגלה שהיא מרגישה
אותו דבר.

העונה השנייה מתחילה כאשר רייצ'ל מגלה שרוס החל לצאת עם ג'ולי (לורן טום), אותה
הכיר בסין. ניסיונה הכושל של רייצ'ל להגיד לרוס שהיא אוהבת אותו משקף את ניסיונותיו
הכושלים של רוס בעונה הראשונה, אך לבסוף מתחילים רוס ורייצ'ל לצאת ביחד ונכנסים
לקשר שנמשך עד לעונה הבאה. ג'ואי מקבל תפקיד באופרת הסבון "ימי חיינו", אך דמותו
נהרגת לאחר שהוא טוען בראיון שהוא כותב את רוב השורות שלו. מוניקה מתחילה לצאת עם
ריצ'רד (טום סלק), גרוש טרי הגדול ממנה ב-21 שנים. בסוף העונה הם נפרדים מכיוון
שריצ'רד, בניגוד למוניקה, לא רוצה עוד ילדים.

עונה זו מאופיינת בהמשכיות ובקשרים הרבים בין פרקיה השונים, ביחס לעונות קודמות.
רייצ'ל מתחילה לעבוד בבלומינגדיילס, רשת חנויות בגדים, ורוס מתחיל לקנא בעמיתה
לעבודה, מארק. רוס ורייצ'ל מחליטים לקחת הפסקה בקשר שלהם, אך כאשר רוס מתקשר אליה
לאחר ההחלטה כדי לחזור אחד לשני מארק עונה לטלפון מה שגורם לרוס לחשוב שהיא "בוגדת"
בו במהלך ההפסקה, ומתוך כעס מבלה את הלילה עם אישה אחרת, ובכך גורם לרייצ'ל להיפרד
ממנו (מה שגם מתחיל את הוויכוח הידוע בסדרה כשרייצ'ל טוענת שההפסקה כלל לא
התקיימה). אף על פי שחשבה שמשפחתה היחידה היא אחותה התאומה, אורסולה, פיבי מגלה את
אחיה-למחצה ואת אימה הביולוגית. ג'ואי מפתח מערכת יחסים עם שחקנית שעובדת איתו,
קייט, ומוניקה מתחילה לצאת עם מיליונר, פיט בקר (ג'ון פאברו), אך נפרדת ממנו לקראת
סוף העונה.

רוס ורייצ'ל חוזרים זה לזו, אך נפרדים שוב במהרה. פיבי הופכת לאם פונדקאית עבור
אחיה-למחצה ואשתו. מוניקה ורייצ'ל נאלצות להחליף דירות עם ג'ואי וצ'נדלר לאחר
שהפסידו בהתערבות, אך מצליחות להתחלף בחזרה באמצעות שוחד של כרטיסי-עונה למשחקים של
הניקס, ונשיקה בת דקה אחת ביניהן. רוס מתחיל לצאת עם אישה אנגלייה בשם אמילי (הלן
בקסנדייל), ופרק סיום-העונה מציג את חתונתם בלונדון. צ'נדלר ומוניקה מבלים את הלילה
ביחד כאשר מוניקה שיכורה ועצובה לאחר שאיש שיכור בחתונה חשב שהיא אימו של רוס,
ורייצ'ל מחליטה לבוא לחתונתם של רוס ואמילי. בעת טקס הנישואין רוס מתבלבל, ובמקום
לומר את שמה של אמילי כאשתו העתידית, הוא אומר את שמה של רייצ'ל.

אמילי בורחת מהחתונה לאחר טעותו של רוס בטקס הנישואין, ולאחר שהיא לא נענית לבקשה
לבוא לירח הדבש שלהם ולשכוח ממה שקרה, רוס מזמין את רייצ'ל לבוא איתו לירח הדבש שלו
במקום. לבסוף אמילי באה, נעלבת, ולאחר מספר פרקים השניים מתגרשים. מוניקה וצ'נדלר
מנסים להסתיר את מערכת היחסים ביניהם מפני חבריהם, אך כל אחד מהם מגלה בדרך אחרת.
פיבי יולדת את השלישייה של אחיה בפרק המאה של הסדרה. היא יולדת בן- פרנק הבן הבן,
ושתי בנות: לזלי וצ'נדלר. ההורים מחליטים לשמור על השם צ'נדלר אף על פי שהגו אותו
כשחשבו שעומדים להיוולד להם שני בנים. פיבי מתחילה לצאת עם שוטר בשם גארי (מייקל
רפפורט). מוניקה וצ'נדלר מגלים לכל את דבר היחסים ביניהם, להפתעת חבריהם. בעת טיול
ללאס וגאס, ביום השנה שלהם, הם מחליטים להתחתן, אך מחליטים לוותר על כך לאחר שהם
רואים את רוס ורייצ'ל השיכורים יוצאים מהחופה.

נישואיהם של רוס ורייצ'ל מוגדרים כטעות של שיכורים, והם מתגרשים כמה פרקים מאוחר
יותר. מוניקה וצ'נדלר מחליטים לעבור לגור ביחד, ורייצ'ל עוברת לגור עם פיבי. ג'ואי
מקבל תפקיד בסדרת טלוויזיה בכבלים, שם הוא מככב לצד רובוט. רוס מתחיל לעבוד כמרצה
באוניברסיטת ניו יורק, וגם מתחיל לצאת עם סטודנטית שלו, אליזבת (אלכסנדרה הולדן).
דירתן של פיבי ורייצ'ל נשרפת, ורייצ'ל נאלצת לעבור לגור עם ג'ואי בשעה שפיבי עוברת
לגור עם מוניקה וצ'נדלר. צ'נדלר מחליט להציע נישואין למוניקה, אך כשחברה לשעבר של
מוניקה, ריצ'רד מופיע במסעדה, הוא דוחה את ההצעה וגורם לה לחשוב כי הוא איננו
מעוניין להתחתן, על מנת להפתיע אותה. בעקבות זאת שוקלת מוניקה לחזור לריצ'רד,
שמתוודה כי הוא עדיין אוהב אותה, אך לבסוף מגלה מוניקה את האמת ונענית להצעתו של
צ'נדלר.

הצעת הנישואין מתבררת כטעות. רוס ורייצ'ל גרים ביחד כשותפים ומגדלים את אמה. מוניקה
וצ'נדלר מחליטים להיכנס להיריון, אך מגלים ששניהם לא יכולים, עקב מגבלות בריאותיות,
להתעבר. פיבי מתחילה לצאת עם מייק האניגן (פול ראד), ומעדיפה אותו על פני חברה
לשעבר דייוויד (האנק עזריה). רייצ'ל ואמה עוברות לגור עם ג'ואי באמצע העונה,
ורייצ'ל מתחילה לפתח רגשות כלפיו. הקבוצה טסה לברבדוס בפרק הסיום, כדי לשמוע את
נאומו של רוס בכנס לפלאונטולוגים. ג'ואי וחברתו צ'ארלי (איישה טיילר), נפרדים, והיא
מפתחת קשר רומנטי עם רוס. רגשותיהם של ג'ואי ורייצ'ל אחד כלפי השני חוזרים, ופרק
הסיום נגמר בנשיקה ביניהם.

העונה האחרונה סוגרת קצוות עלילתיים רבים. ג'ואי ורייצ'ל מגלים שהכימיה ביניהם פגה,
ומחליטים להישאר רק ידידים. פיבי ומייק מתחתנים, וצ'ארלי נפרדת מרוס. מוניקה
וצ'נדלר מחליטים לאמץ תינוק לאחר שמתברר ששניהם לא מסוגלים להביא ילדים לעולם
ופוגשים את אריקה (אנה פריס), שיולדת תאומים בפרק הסיום, מה שמפתיע את מוניקה
וצ'נדלר ואפילו את אריקה כי חשבו שרק עובר אחד ברחמה. מוניקה וצ'נדלר עוברים לגור
בפרברים עם התאומים. ג'ואי מתעצב לנוכח השינויים הרבים בחיי חבריו, הוא נשאר רווק.
רייצ'ל מסכימה להצעת עבודה בפריז אך במהלך פרק הסיום של העונה העשירית רוס מחליט
לנסוע לשדה התעופה ולהגיד לה שהוא עדיין מאוהב בה, רייצ'ל מחליטה להשאר בניו יורק
ולוותר על העבודה לטובת חידוש מערכת היחסים עם רוס.

הסדרה הציגה שש דמויות עיקריות לאורך העונות, עם מספר דמויות משנה שחזרו והופיעו
במשך עשר העונות. שחקני הצוות הראשי היו מוכרים לצופי הטלוויזיה לפני תפקידם
ב"חברים", אך לא נחשבו ככוכבים. במהלך שידור עשר העונות, הפכו כל השחקנים הראשיים
בסדרה לכוכבי טלוויזיה והיו לידוענים.

יוצר הסדרה דייוויד קריין רצה שכל שש הדמויות תהיינה שוות ובולטות באותה מידה, ועל
כך שובחה הסדרה, שהיא "תוכנית האנסמבל (הרכב) האמיתית הראשונה". חברי הצוות עמדו על
כך שרעיון האנסמבל יישמר ולא הרשו לדמות אחת לבלוט קדימה: הם העמידו את עצמם ביחד
לפרסי הטלוויזיה ולא כיחידים, העדיפו לנהל משא ומתן על שכרם כקבוצה ולא כיחידים,
וביקשו להופיע ביחד על שערי מגזינים בעונתה הראשונה של הסדרה. השחקנים הפכו לחברים
טובים גם מאחורי הקלעים, וכוכב אורח אחד, טום סלק, העיד שלפעמים הרגיש מחוץ לתמונה.
גם לאחר סיום הסדרה נשארו השחקנים חברים, במיוחד קוקס ואניסטון; אניסטון הייתה
הסנדקית של ביתה של קוקס, קוקו. בספר הפרידה וההנצחה הרשמי, "חברים עד הסוף", העיד
כל אחד מהשחקנים בראיונו האישי כי צוות השחקנים הפך למשפחתו.

בחוזים המקוריים לעונה הראשונה השתכר כל שחקן 22,500 דולר לפרק. בעונה השנייה קיבל
כל שחקן בצוות שכר שונה, החל מ-20,000 דולר ועד ל-40,000 דולר לפרק. לפני שהחלו
הדיונים על השכר לעונה השלישית החליטו השחקנים כי ידונו בהם כקבוצה אחת, בניגוד
לעמדת חברת ההפקה, האחים וורנר, שהעדיפה לדון עם כל שחקן בנפרד. התוצאה הייתה ששכר
כל אחד מהשחקנים השתווה לשכר הנמוך ביותר שניתן קודם לכן לאחד מחברי הצוות, כלומר
שכרם של אניסטון ושווימר קוצץ. השחקנים השתכרו 75,000 דולר לפרק בעונה השלישית,
85,000 דולר בעונה הרביעית, 100,000 דולר בעונה החמישית, ו-125,000 דולר בעונה
השישית. חברי הצוות קיבלו משכורות בסך 750,000 דולר לפרק בעונות מספר שבע ושמונה,
ובעונות האחרונות, תשע ועשר, כל שחקן השתכר במיליון דולר לפרק. החל מהעונה החמישית,
קיבל צוות השחקנים גם כספי תמלוגים על שידורים חוזרים.

דייוויד קריין ומרתה קאופמן החלו לפתח שלושה פיילוטים טלוויזיוניים חדשים - לעונת
סתיו 1994 - לאחר ביטולו של הסיטקום שלהם, "אלבום משפחתי", על ידי CBS בנובמבר
1993. בסופו של דבר החליטו קאופמן וקריין להגיש את הסדרה העוסקת ב"שישה אנשים בשנות
העשרים לחייהם, העושים את דרכם במנהטן" ל-NBC, שהרגישו כי הכי תואמת לסגנון הרשת.
קריין וקאופמן הציגו את הרעיון לשותפם להפקה קווין ברייט, ששימש כמפיק בפועל בסדרת
הטלוויזיה שלהם, "Dream On", ששודרה ב-HBO. הרעיון לסדרה עלה כשקריין וקאופמן החלו
לחשוב על הזמן שבו הם סיימו את המכללה והחלו לחיות לבדם בניו יורק, ובו, לדברי
קאופמן, "העתיד היה רק סימן שאלה אחד גדול". הם מצאו את הקונספט מעניין, שכן לטענתם
"כולם מכירים את ההרגשה הזו", ומשום שהרגישו קשר בין סיפורי הדמויות לאותו שלב
בחייהם הפרטיים. הצוות קרא לסדרה בשם "Insomnia Cafe", והגישו את תקציר התסריט
ל-NBC בדצמבר 1993.

בו בעת, וורן ליטלפילד, שהיה מנכ"ל NBC בידור באותו זמן, חיפש קומדיה העוסקת באנשים
צעירים החיים במשותף וחולקים בהוצאות. ליטלפילד ראה בחזונו קבוצה של אנשים שמשתפים
תקופות משמעותיות בחייהם עם חבריהם, שיהפכו ל"בני משפחה חדשים, חלופיים". בכל אופן,
ליטלפילד התקשה להוציא לפועל את הרעיון, ומצא את התסריטים הראשוניים שפותחו על ידי
NBC נוראיים. כשקאופמן, קריין וברייט הגישו את "Insomnia Cafe", ליטלפילד התרשם מן
העובדה שהכותבים כבר ידעו בפרוטרוט את דמויותיהם הראשיות. NBC קנתה את הרעיון
כ"פיילוט השמה", שמשמעו שהרשת הסתכנה בחובות כלכליים כבדים אם הפיילוט לא היה הופך
לסדרה. קאופמן וקריין החלו לכתוב את תסריט הפיילוט (הפרק הראשון) לסדרה שנקראה כעת
" Friends Like Us, חברים כמונו", במשך שלושה ימים. ליטלפליד רצה שהסדרה תייצג את
דור ה-X ותחקור את הסוג החדש של החיבור והקשר השבטיים, אך השלישייה לא הייתה שותפה
לחזונו. קריין טען כי הסדרה אינה מיועדת רק לדור אחד, והוא רצה להפיק סדרה שכולם
יהנו לראות. NBC אהבה את תסריט הפיילוט והזמינה את הסדרה תחת שם-כותרת אחר, "Six Of
One, שישה מאחד", בעיקר מפני הדמיון לשם סדרה אחרת, של ABC, שנקראה בשם "These
Friends Of Mine, החברים האלה שלי".

ברגע שהיה ברור כי הסדרה הפכה להיות "פרויקט מועדף" של NBC, ליטלפילד סיפר שהוא
קיבל טלפונים מכל סוכן-שחקנים אפשרי בעיר, בקשר לתפקיד בסדרה ללקוחותיהם. אודישנים
לתפקידים המרכזיים נערכו בניו-יורק ולוס אנג'לס. מנהל הליהוק צימצם מרשימה של 1,000
שחקנים שהגישו מועמדות לכל תפקיד רשימה של 75 שחקנים, לכל תפקיד. אלו שעברו שלב זה
ערכו אודישן נוסף מול קאופמן, ברייט וקריין. עד סוף מרץ (הסדרה התעתדה לעלות לאוויר
בספטמבר), מספר המועמדים לכל תפקיד צומצם לכשלושה - ארבעה שחקנים לדמות, ואלו ערכו
עוד אודישן בנוכחות לס מונבס, שהיה אז נשיא חטיבת הטלוויזיה של האחים וורנר.

מכיוון שכבר עבדו בעבר עם דייוויד שווימר, יוצרי הסדרה כתבו את דמותו של רוס
בשבילו, והוא היה השחקן הראשון שלוהק. המפיקים רצו את קורטני קוקס בתפקיד רייצ'ל,
אך קוקס סירבה וביקשה לשחק את מוניקה. קאופמן אמרה כי לקוקס הייתה "אנרגיה משמחת,
חיובית" שלא עמדה בקנה אחד עם איך שהם ראו את דמותה של מוניקה. בעת האודישן של
קוקס, המפיקים הופתעו מהכיוון החדש שאליו לקחה את דמותה של מוניקה וליהקו אותה
לתפקיד. כשמאט לה-בלנק נבחן לתפקיד של ג'ואי, הוא שינה במקצת את הדמות. הכותבים לא
תכננו במקור שג'ואי יהיה מעין כסיל, אדם מעומעם קמעה, אך מצאו את זה כמקור מרכזי
לקומדיה. לה-בלנק במבחנו גם הכניס הרבה יותר רגש בדמותו של ג'ואי מכפי שהכותבים
התכוונו. אף על פי שקריין וקאופמן לא רצו את לה-בלנק לתפקיד בזמנו, הרשת הכריחה
אותם ללהק אותו. ג'ניפר אניסטון, מת'יו פרי וליסה קודרו לוהקו לתפקיד על פי האודישן
שלהם.

עוד מספר שינויים הוכנסו בעלילת הסדרה על פי הליהוקים הסופיים שלה. המפיקים נוכחו
לדעת כי הם צריכים לשנות במעט את הדמויות על מנת שיתאימו לשחקניהם, ותהליך הגילוי
הסופי של אופי הדמויות נמשך בכל העונה הראשונה. קאופמן הכירה בכך שדמותו של ג'ואי
הפכה "למשהו חדש לגמרי", וגם ש"עד שלא עשינו את פרק חג ההודיה הראשון, לא קלטנו כמה
ההפרעות הנפשיות של מוניקה מצחיקות".

הסדרה מפורסמת גם בהופעות האורח המגוונות והמפתיעות שלה, הכוללות את כריסי היינד,
ג'יי לנו, גארי אולדמן, קת'לין טרנר, איזבלה רוסליני, בילי קריסטל, רובין ויליאמס,
וינונה ריידר, ג'ייסון אלכסנדר, ג'ף גולדבלום, ריס ויתרספון, כריסטינה אפלגייט,
ברוק שילדס, בראד פיט, ג'וליה רוברטס, אל מקפירסון, ז'אן-קלוד ואן דאם, ברוס ויליס,
סוזן סרנדון, בן סטילר, דני דה ויטו, אדם גולדברג, ריקי לייק, מייקל ורטן, שון פן,
צ'ארלי שין, אלן פומפאו, ראלף לורן, דניס ריצ'רדס, יו לורי, מורגן פיירצ'יילד ועוד.

בשבועות שלאחר ההודעה בציבור כי NBC מוציאה לפועל את "חברים",קיבלו וסקרו קריין,
קאופמן וברייט תסריטים שנשלחו אליהם על ידי כותבים, שבמקור הכינו אותם לסדרות
אחרות, ובעיקר קיבלו פרקי סיינפלד שלא יצאו אל הפועל. קאופמן וקריין שכרו צוות של
שבעה כותבים צעירים, מכיוון ש"כשאתה בן ארבעים, כבר פשוט אין לך את זה. הרשתות
והאולפנים מחפשים צעירים שהרגע יצאו מהמכללות". היוצרים הרגישו כי שימוש בשש דמויות
מרכזיות שוות, במקום להבליט אחת או שתיים מהן, יוביל ל"מספר עצום של קווי עלילה,
שיהפכו את הסדרה לסיפור הצלחה". את רוב סיפורי העלילה הגו הכותבים, אף על פי שגם
השחקנים הוסיפו רעיונות. במקור, הכותבים תכננו סיפור אהבה גדול בין ג'ואי ומוניקה,
מכיוון שבטיוטת הסדרה, שתי הדמויות הללו היו המיניות ביותר מבין החבורה. הרעיון
ליחסים רומנטיים בין רוס ורייצ'ל עלה בזמן שקאופמן וקריין כתבו את פרק הפיילוט.

העונה הראשונה צולמה בבמה 5 באולפני וורנר ברוס בברבנק, קליפורניה. מנהלי NBC דאגו
שתפאורת בית הקפה הייתה חדשנית מדי, וביקשו שמוקד ההתרחשות יהיה במזנון מהיר, ולא
בבית קפה, אך לבסוף הסכימו עם קונספט בית הקפה. קליפ הפתיחה של הסדרה צולם במזרקה
שהייתה בחוות וורנר ברוס, בשעה 4:00 בבוקר, והיה זה בוקר קר במיוחד. בתחילת העונה
השנייה, ההפקה עברה לבמה 24 הגדולה יותר, ששינתה את שמה ל"במת חברים" לאחר סיום
הסדרה. צילומי הסדרה החלו בקיץ של שנת 1994 אל מול קהל חי, שלהם ניתנו תקצירים
והסברים על הסדרה כדי שירגישו בנוח ויכירו יותר את שש הדמויות המרכזיות. במהלך
ההפסקות בין הסצנות, נשכר סטאנדאפיסט שייבדר את הקהל וישאיר אותו במצב רוח טוב.
תהליכי הצילום של כל פרק, שנמשך בערך 22 דקות, נמשכו כשש שעות, פי שניים ממשך
צילומי פרק בסדרת סיטקום רגילה, בעיקר בשל צילומים חוזרים ושכתובים רבים לתסריט
הסדרה.

אף על פי שהמפיקים רצו שחלקים ניכרים מהסדרה ייערכו בניו יורק עצמה, 'חברים' אף פעם
לא ערכה בעיר צילומים. ברייט טען כי צילומי-חוץ יהפכו את הסדרה לפחות מצחיקה מכיוון
שלטענתו הקהל החי הוא חלק אינטגרלי מהתוכנית. כשהסדרה קיבלה ביקורות על כך שאינה
מציגה כראוי את ניו-יורק, מכיוון שזה לא הגיוני שקבוצת חברים המתקשה מבחינה כלכלית
תרשה לעצמה לגור בדירות גדולות שכאלה, ברייט העיר שהאולפן היה חייב להיות גדול
מספיק בשביל המצלמות, אביזרי התאורה, ובשביל "הקהל, שיראה מה הולך". הדירות גם היו
צריכות להיות בגודל שיספיק לשחקנים לבצע תסריטים מצחיקים מסוימים. פרק-הסיום הכפול
של העונה הרביעית צולם בלונדון, משום שהמפיקים ידעו על בסיס המעריצים הגדול של
הסדרה שהיה שם. הסצנות צולמו בשלושה אולפנים, שבכל אחד מהם היה קהל של 500 אנשים,
הגדול ביותר שהיה לסדרה בכל עונותיה. פרק-הסיום של העונה החמישית, שהתרחש בלאס
וגאס, צולם באולפני וורנר ברוס, אף על פי שאנשים רבים היו בטוחים שהוא צולם בעיר
עצמה.

לאחר שהפיילוט שהופק עמד בציפיותיהם של מנהלי NBC הושקה הסדרה ב-22 בספטמבר 1994
תחת השם חברים, ושודרה בשעת שידור פופולרית - 20:30 בימי חמישי. פרק הפיילוט שודר
בין הסדרות משתגעים מאהבה וסיינפלד, ונצפה על ידי כמעט 22 מיליון צופים אמריקאים.
לסדרה הייתה הצלחה עצומה לאורך שידורה, והיא היוותה מרכיב מרכזי בלוח השידורים של
NBC לערבי חמישי, שאותו קידמה ופירסמה הרשת תחת הסלוגן "Must See TV" - טלוויזיה
שחייבים לראות. בעונה השישית, אחרי פיצוץ במשא ומתן מול השחקנים, נכתב וצולם הפרק
האחרון של הסדרה, אך הצדדים הגיעו להסכם ברגע האחרון. בעונה השביעית הוחלט לסיים את
הסדרה בעונה השמינית שלה, לאור ההידרדרות במדדי הרייטינג עם עליית תוכנית הריאליטי
"הישרדות". אחרי ההצלחה הרבה של העונה השמינית והזכייה ב"פרס אמי לסדרת הקומדיה
הטובה ביותר" הוחלט להפיק עונה תשיעית ואחרונה. כשקריין סיפר לכתבים בשנת 2001 כי
ישנה אפשרות לעונה תשיעית לסדרה העריכו המבקרים כי הוא מבלף, וגרסו שלפחות שני
שחקנים מהצוות לא יחתמו לעוד עונה. כשאושר לבסוף כי חברים תחזור לעונה תשיעית,
החדשות נסבו בעיקר על העלות הכספית - 7 מיליון דולר לפרק - שנדרשה כדי להחזיר את
הסדרה לעוד עונה.

לאחר ציפיות ארוכות שהעונה התשיעית תהא העונה האחרונה של הסדרה, NBC השיגה בסוף
דצמבר 2002 עסקה שהחזירה את הסדרה לעונה עשירית ואחרונה. העסקה נסגרה מוקדם מכיוון
שצוות הקריאייטיב של הסדרה לא רצה להמשיך בדיונים בשנה החדשה, אלא רצה להמשיך לכתוב
את פרקי העונה התשיעית, שעדיין שודרה, וגם פרק סיום אפשרי. NBC הסכימה לשלם לוורנר
ברוס 10 מיליון דולר על הפקת כל פרק בעונה העשירית, המחיר הגבוה ביותר בתולדות
הטלוויזיה לסדרה של 30 דקות, אף על פי ש-NBC לא הצליחה לקבל תשואה מספקת מפרסומות
כדי לכסות את הוצאות ההפקה. צוות השחקנים דרש שהעונה העשירית תצומצם מ-24 פרקים (כך
היה בשאר תשע העונות) ל-18, כדי לאפשר להם לעבוד גם על פרויקטים אחרים.

יוצרי הסדרה סיימו את הטיוטה הראשונית לפרק-הסיום של העונה העשירית, ושל הסדרה
בכלל, בינואר 2004, ארבעה חודשים לפני ששודר. הפרק התעתד להימשך כשעה. קריין,
קאופמן וברייט צפו בפרקי סיום של סדרות סיטקום אחרות, ושמו לב לדברים שהצליחו
ולדברים שלא, על מנת לבנות את תוואי הפרק ואת מאפייניו. הם אהבו את פרקי הסיום
שנשארו נאמנים לסדרה, ואף שיבחו את פרק הגמר של המופע של מרי טיילר מור, וראו בו
כפרק הסיום האידאלי. ברייט, קאופמן וקריין התקשו בכתיבת הפרק האחרון, והעבירו ימים
שלמים בחשיבה על הסצנה האחרונה, מבלי שהצליחו לכתוב מילה. הם לא רצו שיהיה "קונספט
גבוה מדי, או להוציא את הסדרה מעצמה". הקטעים החשובים ביותר בפרק הסיום צולמו ללא
קהל, ועם מספר מינימלי של אנשי צוות. במהלך הסצנה האחרונה התקשו השחקנים להישאר
חתומי פנים ונדרשו שוב ושוב לתקן את האיפור מכיוון שלא הפסיקו לבכות (מה שניכר גם
בסצנה המשודרת), מה שהפך את צילום הסצנה לארוך במיוחד. צוות השחקנים המרכזי נהנה
מפרק הסיום והיה בטוח שהמעריצים יגיבו בצורה דומה:

NBC קידמה ופירסמה רבות את הפרק האחרון, שמשך שבועות לפני שידורו הרבה "באזז"
ועניין תקשורתי. סניפי NBC מקומיים ארגנו מסיבות צפייה ברחבי ארצות הברית, ולפני
הפרק האחרון שודרו במשך שעה שלמה קליפים רטרוספקטיביים, מעונות ופרקים קודמים. לאחר
הפרק, נערכה תוכנית מיוחדת של "The Tonight Show", עם המנחה דאז ג'יי לנו, ובה
התראיינו צוות השחקנים, על סט בית הקפה סנטרל פרק. מחיר פרסומת בת 30 שניות בפרק
הסיום היה בממוצע 2 מיליון דולר.

בארצות הברית, 52.5 מיליון צופים ראו את הפרק ב-6 במאי 2004, והפכו אותו לשידור
הבידורי הנצפה ביותר בארצות הברית במשך שש השנים הבאות. אף על פי שהוא לא היה הפרק
הנצפה ביותר בתולדות הסדרה, פרק-הסיום של "חברים" היה לרביעי ברשימת פרקי-הסיום
הנצפים ביותר בתולדות הטלוויזיה, כשהסדרות שעקפו אותו היו מ.א.ש, חופשי על הבר,
וסיינפלד, שנצפו על ידי 76.2, 80.4, ו-105 מיליון צופים בהתאמה. פרק הנוסטלגיה שקדם
לו נצפה על ידי 36 מיליון צופים, ופרק-הסיום היה לתוכנית השנייה הנצפית ביותר באותה
שנה, כשהנצפית ביותר הייתה הסופר בול. לאחר סיומן של חברים ופרייז'ר, מבקרים תהו על
עתידו של ענף הסיטקום. היו שטענו שזהו סופן של תוכניות הסיטקום, בעוד שהיו שטענו כי
זוהי רק הידרדרות קטנה, והיו שטענו שקיימת הפחתה כללית של תוכניות מבוססות תסריט,
לטובת תוכניות ריאליטי.

12 שנים מאז ירידת "חברים" מהמסך, ב-21 בפברואר 2016, שידרה רשת NBC "איחוד
טלוויזיוני" של חמשת מכוכבי הסדרה - אניסטון, לבלאנק, קוקס, שווימר וקודרו. מת'יו
פרי לא נכח פיזית באיחוד, אך הופיע על גבי מסך בקטע וידאו שצולם מבעוד מועד. החמישה
השתתפו במופע הוקרה מיוחד לבמאי הטלוויזיה ג'יימס בורוז, אשר ביים חלק מפרקי הסדרה.
כמו כן השתתפו במופע שחקנים מסדרות קומיות רבות שביים בורוז לאורך השנים, בהן חופשי
על הבר, טקסי, פרייז'ר, המפץ הגדול, ויל וגרייס ומייק ומולי.

היו מבקרי טלוויזיה שמצאו את דמויותיהם של ג'ואי ורייצ'ל בלתי-מפותחות, אך ככלל
נאמר על צוות השחקנים ש"הם אנסמבל צעיר שאפשר להתאהב בו", ושיש ביניהם "כימיה
טובה". מבקר הטלוויזיה של עיתון ה-USA Today, רוברט ביאנקו, אף הגדיל ושיבח את
משחקו של שווימר כ"מעולה". ביאנקו אף הילל את הדמויות הנשיות, אך היה מודאג מכך
שדמותו של פרי כצ'נדלר הייתה "בלתי מוגדרת", ושלה-בלנק "מסתמך יותר מדי על תפקיד
החתיך הטיפש". ביקורות אחרות טענו שהשחקנים "מנסים ומשתדלים יותר מדי", במיוחד פרי
ושווימר.

ככל שהסדרה התקדמה, הביקורות החלו להיות חיוביות יותר, ו'חברים' הפכה להיות אחת
מתוכניות הסיטקום הפופולריות ביותר בזמנה. המבקרים שיבחו את הסדרה על הכתיבה
המצוינת והתסריט החד, ועל הכימיה ששררה בין השחקנים הראשיים. היו אף עיתונאים שחזרו
בהם מביקורתם הראשונית, שהסדרה היא "חיקוי נואש של 'סיינפלד'", והתנצלו. הביקורות
אף שיבחו את הסדרה על כך שהיא "גורמת לך לצחוק בקול מספר פעמים בכל פרק", ושאיכות
הכתיבה אפשרה לסדרה להיות "מקורית וחדשנית". עיתון הניו יורק טיימס הילל את העונה
השמינית, וקרא לה "קאמבק מדהים באמת". העיתון קבע כי "בזכות איכות העלילה וכמויות
הצחוק, הסדרה מוצאת לה מקום חם בלב המעריצים". לעומת זאת, היו ביקורות שמצאו את
העונה התשיעית "מאכזבת ביחס לעונות האחרות", מכיוון שהעלילה החלה לנטות מחוץ לקו
הנורמלי של הסדרה, ואירועים משונים וביזאריים החלו להופיע בעלילה. עוד ציינו
המבקרים את "מצעד הסלבריטאים" שהופיעו בעונה התשיעית, כנראה, לפי המבקרים, כדי
לחפות על ההדרדרות בעלילה. למרות האכזבה מהעונה, הביקורות מצאו ש"הכתיבה עדיין
חדה". גם הביקורות על העונה העשירית לא היו מזהירות, ואף נכתב עליה שהיא "איומה
בצורה מחשידה, והרבה יותר גרוע מאיך שהייתם מדמיינים סדרה שפעם הייתה כל כך טובה".
אך בסופו של דבר, 'חברים' הופיעה ברשימת "מאה תוכניות הטלוויזיה הטובות ביותר בכל
הזמנים" של הטיים מגזין, בנימוק ש"סודה של הסדרה היה שהיא נקראה 'חברים', אך לאמיתו
של דבר, היא עסקה במשפחה".

הביקורות על פרק-הסיום היו מעורבות, אך נטו להיות חיוביות. ביאנקו מעיתון ה-USA
Today תיאר את הפרק כמבדר ומספק, ושיבח את המיומנות בשילוב בין ההומור לרגש בכל אחת
מן הדמויות. היו ששיבחו את אניסטון ושווימר על משחקם, אך חשבו שחידוש הקשר הרומנטי
ביניהם היה "סוף יותר מדי טוב, אף על פי שזה מה שצבא המעריצים של הסדרה רצה". בסופו
של דבר, נכתב כי פרק-הסיום היה "יותר מרגש מאשר מצחיק, יותר מספק במונחים של סגירת
מעגל מאשר מצחיק עד דמעות".

כדי לשמר את פורמט האנסמבל של הסדרה, צוות השחקנים החליט להגיש את כל השחקנים לאותה
קטגורית פרסים, "שחקן-משנה", והחל מהעונה השמינית, לקטגוריית "שחקן-ראשי". הסדרה
הייתה מועמדת ל-63 פרסי אמי, וזכתה בשישה. אניסטון וקודרו היו לשחקניות היחידות
שזכו ב"אמי", בעוד שקוקס הייתה השחקנית היחידה שכלל לא הייתה מועמדת. הסדרה זכתה
בפרס אמי לשנת 2002 לסדרת הקומדיה הטובה ביותר, והייתה מועמדת בקטגוריה זו בשנים
1995, 1996, 1999, 2000 ו- 2003. הסדרה זכתה בשלל פרסים נוספים: פרס American
Comedy, פרס הליגה ההומו-לסבית נגד השמצה, פרס גלובוס הזהב, שלושה פרסי Logie, שישה
פרסי People's Choice, פרס Satellite, ושני פרסי Screen Actors Guild.

הטבלה שלהלן מציגה את מדרוג הצפייה של חברים בארצות הברית, שם היא התמקמה בקביעות
בין עשר התוכניות הנצפות ביותר. טור ה"דירוג" מציין את דירוגה של חברים ביחס לסדרות
אחרות ששודרו באותה עונת-שידורים, בשעות צפיית השיא. שיטת הדירוג בארצות הברית דומה
לזו שבישראל, ומסתמכת אף היא על מדד נילסן. טור ה"צופים" מתאר את כמות הצופים
הממוצעת בעת השידור הראשון של כל פרק. "תחילת העונה" מתייחס לתאריך שידור פרק
הפתיחה של העונה, "וסיום העונה" מתייחס לתאריך השידור של הפרק האחרון.

אף על פי שמפיקי הסדרה חשבו על חברים כ"רק תוכנית טלוויזיה", מספר פסיכולוגים חקרו
את השפעתה התרבותית של חברים לאורך שידורה. סגנון השיער של אניסטון כונה בשם
"תספורת רייצ'ל", וחוקה על ידי נשים ברחבי העולם. משפט הפתיחה של ג'ואי, "?'How you
doin", הפך למשפט פופולרי בסלנג האמריקאי, כשורת-פתיחה או כברכה בין חברים. לסדרה
גם הייתה השפעה על השפה האנגלית, לפי מחקר של פרופסור לבלשנות מאוניברסיטת טורונטו.
הפרופסור מצא שהדמויות בסדרה השתמשו במילה "so" פעמים רבות כדי לאייך שמות תואר,
כמו עם המילים "very" ו-"really". אף על פי ששינוי זה כבר חדר לתרבות האנגלית,
שימושו בסדרה כפי הנראה תרם לפופולריות שלו. לאחר פיגועי 11 בספטמבר, הרייטינג של
הסדרה עלה ב-17% מהעונה הקודמת, מכיוון שהצופים ראו בסדרה מקום מפלט.

בית הקפה סנטרל פרק, אחד ממוקדי ההתרחשויות המרכזיים של הסדרה, היווה מודל לחיקוי
במקומות רבים בעולם. בשנת 2006, איש עסקים איראני בשם מוג'טבה אסאדיאן פתח קו של
זכיינות בתי קפה בשם "סנטרל פרק", ורשם את השם על שמו ב-32 מדינות בעולם. בתי הקפה
עוצבו כמו בחברים, והיו בהם העתקים מדויקים של הספות, הדלפקים, שלטי הניאון
והלבנים. בבתי הקפה היו גם ציורים שהציגו את שלל דמויות הסדרה, והטלוויזיות הקרינו
פרקי חברים. ג'יימס מייקל טיילור, שמשחק את מנהל סנטרל פרק בסדרה, גאנת'ר, נכח
בפתיחה החגיגית בדובאי, ועבד שם כמלצר. סנטרל פרק נבנה מחדש כחלק מתערוכה מוזיאונית
באולפני וורנר ברוס, והוצג בתוכנית הטלוויזיה "המופע של אלן דג'נרס" באוקטובר 2008.

חברים שודרה לראשונה בבריטניה ב-1994. הסדרה הייתה לאחת התוכניות הפופולריות ביותר,
ובכל פרק צפו בממוצע 2.6 מיליון בריטים. פרק הסיום בבריטניה הצמיד אל המסך 8.6
מיליון צופים, יותר משליש מקהל הטלוויזיה בבריטניה באותה עת.

לדברי חברת שידורי קשת, בישראל יש לסדרה קהל צופים גדול ונאמן יותר מכל סדרת רכש
אחרת, ומשום כך עדיין משודרים שידורים חוזרים של הסדרה. עד עונתה השמינית שודרה
הסדרה לראשונה בערוץ 3, ובשתי עונותיה האחרונות בערוץ 2 במסגרת שידורי הזכיינית
קשת, אשר רכשה גם את כל שאר עונותיה לשידור הן בערוץ 2 והן בערוץ ביפ (אשר שייך
לזכיינית). ערוץ סטאר וורלד הבינלאומי גם שידר פרקים חוזרים של הסדרה, אך הוא נקלט
בישראל רק במסגרת הכבלים והלוויין, ושידורי הערוץ הסתיימו לבסוף בישראל בשנת 2009.
לאחר תקופה זאת, שודרו שידורים חוזרים בלילות בערוץ 2 ובעשור השני של המאה ה-21
משודרים פרקים חוזרים של הסדרה בערוץ יס קומדי של חברת הלוויין ובערוץ הוט קומדי
סנטרל.

כל עשר עונות הסדרה יצאו במארזי DVD ובמארז Blu-ray מהודר בעל הפרדה גבוהה. כל מארז
של סדרה מכיל תוספות מיוחדות וגם קטעים שירדו בעריכה. מוצרי סחורה רבים של "חברים"
יוצרו על ידי חברות רבות. בסוף ספטמבר 1995, יצא האלבום "הפסקול הטלוויזיוני המקורי
של 'חברים'", אשר הכיל שירים שהיו בפרקי הסדרה, והגיע למקום ה-46 ברשימת האלבומים
הנמכרים ביותר. עד נובמבר 1995 נמכרו 500,000 עותקים שלו. בשנת 1999, יצא עוד אלבום
פסקול, בשם "שוב חברים". עוד מוצרי חברים כללו משחק-זיכרון על פרקי הסדרה ב-DVD,
וגם משחק מחשב בשם "חברים: האחד עם כל הטריוויה".

לאחר סיום הסדרה ב-2004, לה-בלנק הצטרף לספין-אוף של "חברים", שנקראה "ג'ואי",
ועקבה אחרי מעברו של ג'ואי ללוס אנג'לס וניסיונותיו להצליח כשחקן. קאופמן וקריין לא
רצו להצטרף לצוות סדרת-הבת, אך ברייט הסכים ושימש כמפיק בפועל. NBC פרסמה רבות את
"ג'ואי" ושיבצה אותה במשבצת השידור הישנה של חברים, ימי חמישי ב-20:00. פרק הפיילוט
נצפה על ידי 18.60 מיליון צופים אמריקאים, אך הרייטינג ירד וירד לאורך שידורן של
שתי עונות הסדרה, ובממוצע צפו 10.20 מיליון צופים בפרקי העונה הראשונה, ו-7.10
מיליון בשנייה. הפרק האחרון ששודר נצפה על ידי 7.09 מיליון צופים במרץ 2006. NBC
ביטלה את הסדרה במאי 2006, לאחר שתי עונות. ברייט האשים את חוסר שיתוף הפעולה בין
פקידי NBC, האולפן ושאר המפיקים בהריסתה המהירה של הסדרה:



https://he.wikipedia.org/wiki/%D7%A7%D7%95%D7%9E%D7%91%D7%99%D7%A0%D7%98%D7%95%D7%A8%D7%99%D7%A7%D7%94

קוֹמְבִּינָטוֹרִיקָה היא ענף במתמטיקה בדידה, העוסק במנייה של עצמים בקבוצות
סופיות המקיימות קריטריון מסוים, ובהחלטה אם קיימים עצמים "אופטימליים" בקבוצות
כאלה.

מספר התמורות של n עצמים הוא !n (קרי: n עצרת, פונקציה השווה למכפלת כל השלמים מ-1
ועד n זה בזה: . למשל: ) יש יותר מטריליון אפשרויות לסדר 15 עצמים שונים בשורה.

הסיבה לכך ש- הוא מספר האפשרויות לסדר עצמים שונים בשורה היא פשוטה: בכמה מקומות
ניתן לשים את העצם הראשון? מקומות (כל המקומות פנויים). בכמה מקומות ניתן לשים את
העצם השני? מקומות, שכן מקום אחד כבר תפוס על ידי העצם הראשון. כך הלאה, עד לעצם
האחרון, לו נשאר רק מקום אחד פנוי. בסך-הכל יש אפשרויות לסידור העצם הראשון; על כל
אפשרות כזו יש אפשרויות לסידור העצם השני, וכן הלאה:

חליפות - מספר האפשרויות לבחור k עצמים מתוך n עצמים שונים, עם חשיבות לסדר הבחירה.

לדוגמה, מספר הדרכים לשים k כדורים שונים בתוך n תאים שונים, כשבכל תא מקום לכדור
אחד בלבד. הנוסחה היא .

חליפות עם חזרות - מספר האפשרויות לבחור k עצמים מתוך n עצמים שונים, עם חשיבות
לסדר וכשיש אפשרות לחזרות (ייתכן ש-k גדול מ-n).

למשל, מספר הדרכים לכתוב מילה בת 5 אותיות. יש לבחור 5 אותיות מתוך 22, אך אפשר
לבחור שוב ושוב באותה אות. הנוסחה היא .

צירופים - מספר האפשרויות לבחור k עצמים מתוך n עצמים שונים בלי חזרות, כאשר אין
חשיבות לסדר הבחירה. בחיי היום-יום בעיות של צירופים הן שכיחות למדי. הנוסחה היא
(קרי n על k), כלומר

חלוקות - מספר הדרכים לבחור k עצמים מתוך n עצמים (ייתכן ש-k גדול מ-n), עם חזרות
ובלי חשיבות לסדר.

ניתן לראות זאת כבעיה . מה מספר הדרכים להכניס מספרים שלמים אי שליליים ב-N משתנים,
כך שחיבורם יתן תוצאה k? כדי לפתור בעיה זו, אפשר לדמיין שטיחת k כדורים בשורה
והנחת מחיצות ב-n-1 מהמקומות שביניהם. ממילא יווצרו n תאים הבאים זה אחר זה, בעלי
גדלים משתנים, לפי מיקום המחיצות, שהמספר הכולל של כדורים בהם הוא k (שימו לב
לאפשרות שתא אינו מכיל כדורים כלל). כלומר, מונחת לפנינו שורה ובה מקום ל-n-1
מחיצות ול-k כדורים, ויש לבחור היכן למקם את המחיצות. זו בעיית צירופים, והפתרון לה
הוא כלומר k+n-1 על k. עוד דוגמה לחלוקות היא יצירת רצף בן k צורות כאשר הצורות
נבחרות מ-n אפשרויות שונות.

עם בעיות קומבינטוריקה מורכבות יותר מתמודד משפט פוליה, העושה שימוש בפונקציית
אוילר. השאלה שעליה עונה משפט פוליה היא: "כיצד ניתן להכין מחרוזת בת n חרוזים מתוך
מלאי חרוזים לא מוגבל ב-k צבעים שונים".

סדרות נסיגה - חלק מבעיות הספירה ניתנות לפתרון באופן רקורסיבי. לדוגמה, אם אדם
יכול לעלות בגרם מדרגות בעליית מדרגה או בעליית שתי מדרגות בבת אחת, מספר הדרכים
שבהן הוא יכול להגיע למדרגה ה-n, הוא מספר הדרכים שביכולתו להגיע למדרגה ה-n-1 ועוד
מספר הדרכים שבהן הוא יכול להגיע למדרגה ה-n-2 (קל לזהות כאן את סדרת פיבונאצ'י).

בעיית נסיגה מפורסמת אחרת היא מגדלי האנוי, משחק הדורש העברה של n טבעות בגודל שונה
ממוט אחד לשני, תוך כדי הסתייעות במוט שלישי, ובהקפדה על כך שטבעת לא תונח על גבי
קטנה ממנה. מספר הצעדים הנדרשים במשחק כדי להעביר n טבעות הוא המכפלה בשתיים של
מספר הצעדים הנדרשים להעברת n-1 טבעות, בתוספת אחת.

פותחו נוסחאות המאפשרות חישוב ישיר של איבר בנוסחת נסיגה, מבלי צורך לחשב איבר אחר
איבר. שיטה אחת להוכחת נוסחה כללית היא האינדוקציה.

עקרון ההכלה וההפרדה - דוור מבולבל מחלק באקראי n מכתבים ל-n תיבות. מהו הסיכוי שאף
מכתב לא יגיע לתעודתו הנכונה? מתברר שסיכוי זה שואף ל-, כאשר e הוא בסיס הלוגריתם
הטבעי. פתרון הבעיה נעשה באמצעות "עקרון ההכלה וההפרדה". יש להפחית מסך האפשרויות
הכללי את מספר המקרים שבהם אחד מהנמענים מקבל את המכתב המיועד לו. אלא שהפחתה זו
מקטינה מדי, שכן הופחתו כל האפשרויות שבהן נמען א' מקבל את מכתבו ובנוסף, כל
האפשרויות שבהן נמען ב' מקבל את מכתבו, אולם אפשרויות אלו נחתכות. בחלק מהמקרים גם
נמען א' מקבל את מכתבו וגם נמען ב' מקבל את המכתב שנשלח אליו, ואין סיבה לגרוע
מקרים אלו פעמיים. על כן יש להוסיף את מספר המקרים שבהם נמען א' ונמען ב' שניהם
מקבלים את מכתביהם, אך זו הוספה מופרזת, משום שכך מונים יתר על המידה את המקרים
שבהם נמען א', נמען ב' ונמען ג' מקבלים יחדיו את מכתביהם. לפיכך צריך להוסיף
ולהפחית לסירוגין.

תמורות ללא נקודות שבת (אי סדר מלא) - עשרה אנשים נכנסים למסיבה ותולים את כובעיהם
על קולב. בכמה דרכים שונות הם יכולים לקחת את כובעיהם חזרה כך שאף אחד לא יקבל את
כובעו המקורי בחזרה? זו למעשה בעיה קומבינטורית של תמורות ללא נקודות שבת, כלומר
תמורה שבה אף אחד מהאיברים לא נשאר במקומו.

בתורת ההסתברות ובתורת הגרפים נעשה שימוש נרחב בקומבינטוריקה. כמו כן, קיימת
קומבינטוריקה גאומטרית החוקרת למשל את האפשרויות לסידור מיטבי של כדורים בתיבה.



