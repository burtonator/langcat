https://li.wikipedia.org/wiki/Immegraasj

Dit artikel is gesjreve in 't Heëlesj. 't Weurt gewaardeerd óm in dit artikel 't
Heëlesj aan te hauwe of aan te gaeve welk anger dialek gebroek is.

Immigratie is d'r term vuur 't zich vèstige in e anger lank of gebeed. 'nen
Immigrant is ieëmes deë e lank binnekumt, in tegezats tot lüj die zich tiedelig
vèstige in e lank. D'r tegepool va 'nen immigrant is 'nen emigrant: ieëmes deë e
lank verlaat. Alle bewegónge op de va migrante op de immigratieroutes, heësj d'r
immigratietoesjtruim. Deë toesjtuim kin versjille per land. Zoeë hant rieker of
veilige leng 'ne groeëteren toesjtruim wie de economisch erme of politiek
geverlige leng. Um dees redene hat jieëker lank e eige migratiebeleid. In zoeën
beleid weëd entsjeidet wievöal lüj zich in 't lank van aavraag möage vèstige,
woeë en aa wèlke eise zie mótte voldoon.

E sjpeciaal gróp binne de immigrante, zint de vlöchtelinge. Zie vrage asiel aan
in 't lank oeë zie wunse 't immigrere. Mieëtstes vlöcht dees gróp vuur kreeg of
um economische redene, zoeëwie arbeid of d'r druim va materieel gelök. Op 't
memint kómme de mietste kreegsvlöchtelinge of politieke vlöchtelinge oet 't
Midde Oeëste, dewiel de mietste economische vlöchtelinge uëverwegend va de
continente Afrika en Azië kómme. De letste joare hant de Europese leng dön
immigratiebeleid tsemlig versjerp, oeë-unger óch Oeës-Europese leng wie Pole en
Hongarieë. Zoeë hat me Hongarieë besjlaote um de grens mit Servië aaf te sjloete
vuur migrante die vanoet anger EU-leng woare trükgesjik. In juli 2015 begós me
aa de boew va die 175 kilometer lange umheinóng. Die wilde me vervólges óch nag
verlenge neëve de grens mit Kroatië.

In economisch rieëker regio's, zoeëwie Europa, 't Australië en Noard-Amerika
migrere migrante dökker um sentimenteel of psychologische motieve. Óch
economische redene kómme vuur i as rede vuur 't migrere en 't venge va 'ne
gesjik of gewunsj beroop of sjtudie is óch vöalvuurkómmend motief vuur
emigratie.

Binne de (deel)continente Afrika, Zuud-Azië en Zuud-Amerika i minder mieës zint
de immegratiesjtruime mieë tiedelig en neet aahaotend va eëd. Dat wil zare, dat
i tegezats tot migratiesjtruime noa de rieëker leng vanoet erm leng, de migratie
i die regio mieë gevólg is va kreeg en natoerrampe. Óch kin klimaverangeróng,
dös 'n untwikkelóng va langen door, rede zing vuur migratie. Zoeë zint lieg
ligkende atolle i de Pacifiek, wie Tuvalu ernsjtig bedreig durch de sjteigóng
van 't zieëniveau.

De immigratie va vlöchtelinge is i vöal leng e controversjieel perbleem. Vuur
allem Oeës-Europese leng wie Hongarieë haote zich vuur d'r toesjtruim va de
neet-westesje migrante vanoet de kreegsheëd in 't Midde Oeëste te bepèrke, weil
de immigrante de leëvessjtandaard en de lone zouwe drökke. Somwieles weëd óch de
homogeniteet va e lank as rede gebroek um migratie te bepèrke. Durch d'r
toesjtruim va migrante oet anger deler va de welt, zouw de lokale koeltoer
verlöare drieëge te goa. Dat sentiment sjpieëlt i Wes-Europese lenger, meh óch
in Oeës-Europese leng en Japan inne wichtige rol. Vunnef leng modige migratie
actief, meh selectief, aa: de VS, Canada, Nüj-Zieëlank, Australië en Israel. De
immigratie is groeëtedeels verantwöadelig vuur e hoeëg netuurlige
bevolkeróngsgreuj i die leng. Vergriezóng, mit 'ne negatieve bevólkingsgreuj en
dalóng van de beropsbevolkeróng kan durch immigratie tegegegange weëde, wat dan
hendig intersant is vuur vöal Wes-Europese leng en leng wie Japan en Australië,
die recent óch te make gekrieëge hant mit vergriezóng.

Óch i Nederland is immigratie e maatsjappelig perbleem. I de gesjichde sjteet
Nederland, en mit name de ouw gewes Holland, bekank um zing tolerantie. Vanaaf
de zestieënden ieëw goof 't zoeëwaal politieke vlöchtelinge as vlöchtelinge die
um kreeg of um economische redene vlöchte (Nederlang deeg 't ecnomisch good).
Bis de weltkrege in 't begin va de twintigsten ieëw woar Nederland e
toevlöchsoord. Aa 't eng va deëzelfde ieëw greujde 't kritiek tege 't tolerante
migratiebeleid, vuural rónk de joare 2000. Op 14 februari 2002, inkel maande noa
de aasjleëg van 11 september 2001 i New York, kam de partie LPF va Pim Fortuyn
op, deë felle kritiek hat op d'r islam. Noa de moard op höm i datzèlfde joar,
richde d'r Venlonaar Geert Wilders in 2006 de PVV op. Tegeliek zeet me i
versjillige anger Europese leng óch dat 't populisme in opkóms is. Bekangde
vuurbilder zint 't Franzuësisje Front National en 't Dütsje AfD. I de
hoeëgtepunt va de crisis (noajoar 2015) is 't óch tot actief verzèt en
börgerlige ungehuërzaamheed gekómme. Mit name d'r angs vuur terrorisme durch 't
toelate van immigrante oet 't Midde Oeës is unger de bevolkeróng en critici van
't Europees migratiebeleid zieër groeët. E significant deel va de bevolkeróng
hat vuural angs vuur d'r islam en vingk dat 't geluif unvereënigbaar is mit de
westesje democratie.

Immigratie va beteëkenis goof 't vanaaf de zestieënden ieëw, óch waal d'r Gooden
Ieëw. I de middelieëwe goof 't al Joede as etno-religieuze minderheed en óch
Zigeuners en Dütsjesj. Vanaaf d'r Gooden Ieëw greujde dat aatal durch de
economisch gooj umsjtandighede en 'n veilig plèk. Dees immegrante woare
vuurnamelig arbeiders en hankwirkslüj. De godsdeenskrege, die Wes-Europa toen
beheësjte, woar doamals de wichtigsten brón va Dütsje emigratie. Aan 't eng va
d'r zèlfde ieëw zoochte óch Franzuësisje Hugenote heem hei i de Nederleng as
gevólg va de Bartholomeusnach in 1572 en de Hugenotekrege die doa-op vólgde.
Doanoa vólgde 'ne nüje sjtruim Joede, meh vuurnamelig Asjkenazim, dewiel de
Joede die vlöchde noa de Nederleng i d'r zestieënden ieëw dökker Sefardisch
woare, dös aafkómstig oet Zuud-Europa.

Vanaaf 't momint dat Nederland zich i d'r nuëgetieënden ieëw industrialiseerde,
kame vuurnamelig economische vlöchtelinge noa Nederland. D'r Ieësjte Weltkreeg
in 't Belsj zörgde vuur 'ne groeëte sjtruim van 1 miljoen lüj. In 't zèlfde
tiedsbesjtèk woeëde de sjteen- en broenkoalmiene i Zuud-Limburg ge-öapend, die
lüj trók oet gans Europa: va Sjlovenië en Italië tot Sjpanje en Dütsjlank. Óch
kame lüj oet alle regio's va Nederlank i Heële en umgeëvóng i de koele wirke. I
sommige veëdele va Heële guëf 't nag allezeleëve zoeëgeneumde
mienwirkesjkolonieë die geboewd woeëde vuur de arbeiers. 't Diktatoriaal bewink
va de nationaal-socialistische leier Adolf Hitler zörgde ungertusje obbenütsj
vuur de groeëtsjalige emigratie va Joede oet Dütsjlank. Döks blieëve zie neet,
en trókke zie wieër noa 't Vereënig Kuëninkriek en de VS.

I de joare '60 en joare '70 va d'r twintigsten ieëw kame groeëte gróppe
arbeidsmigrante noa Nederland oet leng wie Marokko en Turkeie. De dekoloniseróng
hat dao vuur gezörg dat vanaaf de joare '50 al groeëter gróppe Indieësj en
vanaaf de joare '70 Surinamesj zich vèstigde i Nederland. Bekans dirèk hei-op
vólgde de Antilliane. Dizze toesjtruim sjtopde zoeë ungeveër aan 't eng va de
joare '80. Ungertusje weëd klaar dat de arbeidsmigrante, oeë-va gedach woeëd dat
zie trükkieëre zouwe, neet mieë trükkieërde noa lank va herkóms. 't Beleid va de
regieróng toentertied woar soepel. 't Aatal asielaavrage sjteëg hel, en nag
sjneller i de joare '90 vaweëge de kreeg i Joegoslavië en de krege in Afrikaanse
leng wie Kongo en Rwanda. Och 't valle van 't Iezere Gordien durch d'r val van
't communisme zörgde vuur 'ne aahaotende sjtruim van Oeës-Europese migrante,
oeë-unger vuurnamelig Pole, Roemene en Bulgare. 't Arabische Vuurjoar in 2010 en
2011 hat tot gevólg dat 't noe óch vöal vlöchtelinge guëf oet leng oeë noe kreeg
is: Syrië en Irak.

Noot: 't Aatal Sjineze is officieel 64.097 (oeë durch 't neet opgenómme is i de
lies, meh 't guëf vermeujelig vöal mieë, zoeën 80.000 bis 100.000 (sjtank:
2014);



https://li.wikipedia.org/wiki/Il-62_Classic

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

De IL-62 is 't eerste Russische vleegtuug mit ein intercontinentaal vleegbereik.
't Vleegtuug liektj sjterk op'pe Britse VC-10 van Vickers. Allebei de toesjtelle
höbbe de motors neet aan'ne vleugels hange wodoor 't vleegtuug minder
lochweersjtandj haetj en dus sjneller kan vleege.

In januari 1963 waerdje begos mit 't teste en certificere van'ne IL-62 Classic.
Veer jaor later, op 10 meert 1967, waas de eerste Classic in 't netwerk van
Aeroflot opgenomme. D'r waerdje van'ne Il-62 versjillendje versies ontworpe. De
belangriekste versie waas de IL-62MK. Dit type haaj nuuj motorgondels en eine
extra brandjsjtoftank in'ne sjtert wodoor ein groter vleegbereik waerdje
gecreëerdj. De cockpit van'ne IL-62 waas destieds vriej modern. De cockpit
waerdje meerdere kere verbaeterdj maar bleef plaats beeje aan vief persone:
piloot, copiloot, navigator, marconist en baordwerktuigkundige.



https://li.wikipedia.org/wiki/Iesbeer

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

D'n iesbeer of witte beer (Ursus maritimus) is 'ne witte tot geelwitte beer, dee
de groetste vaan zien femilie is en de kösstreke vaan de Noordeleke Ieszie
bewoent. D'n iesbeer is woersjijnelek pas 200.000 jaor trök oontstande oet de
brojne beer, mèt ween heer nog vröchbaar krusinge kin veurtbringe.

D'n iesbeer heet zien leefgebeed in de ierste plaots aon de kös vaan de
Noordeleke Ieszie. Bove 88 graod Noorderbreidde koume ze minder veur, allewel me
ze ouch dao nog wel aongetroffe heet. Verdaolde exemplare kinne 's winters ouch
tot aon Iesland koume. De hoofpopulaties concentrere ziech op Wrangeleiland
(Siberië), Noord-Alaska, Greunland, Spitsberge, meh veural in Nunavut
(Noordoos-Canada). Aon de noordkös vaan Scandinavië oontbreke ze door de wermde
vaan de Golfstroum.

Allewijl gief 't tösse de 20.000 en de 40.000 iesbere. Dit aontal is gestege
vaan 5.000 in 1945, wie de soort door bejaoging bekans oetgeroejd waor. Allewijl
weurt de soort ouch bedreig, door 't aofsmèlte vaan de poolkappe. Daobij is 'r
geveuleg veur milieuvervojling, wat veural op Spitsberge e probleem is: me dink
tot de vröchbaarheid vaan de mennekes hendeg is aongetas.

't Menneke weurt gemeinelek tösse 1 meter 90 en 2 meter 40 laank en weeg 300 tot
600 kilo; oetsjeters tot aon 2 meter 80 en 800 kilo zien bekind. 't Vruiwke
weurt 1 meter 70 tot 2 meter en weeg gemeinelek tösse de 150 en 300 kilo. De
vach is wit, meistal gebroke wit mèt geel of gries nuances, meh de hoed is
zwart, wat me um de ouge en op de neus zuut. De vach is hendeg dik en isolerend,
de kleur hölp dao ouch al bij. Iesbere höbbe recentelek (10.000 tot 20.000 jaor
trök) de baktan vaan d'n omnivore brojne beer verlore. 't Stertsje heet gein
functie mie en is mer 8 centimeter laank.

Vaan alle bere is d'n iesbeer de meis carnivore beer. Heer it bij veurkäör
ziehun, in de ierste plaots de ringelrob en daoneve ouch wel de baardrob, de
zadelrob en de klapmöts. Heer vingk die door bij aosemloker in 't ies te wachte
tot eine bovekump; soms evels geit 'r ouch hun hole in. Neve ziehun vingk 'r
ouch ander poolbieste wie de sniehaos, de lemming, de beloega en versjèllende
zieveugel, of zelfs groete bieste wie 't rendier, de narwal of zelfs de walrös.
Vint d'n iesbeer gein proeje daan veujt 'r ziech mèt eier of besse.

Iesbere zien actief bieste die lang aofstande aoflègke veur ete te vinde; dit
doen ze zoewel euverdaag es 's nachs, en ouch tijdens de poolwinter. Soms weurt
beweerd tot 't vruiwke mèt jóng wel 'ne winterslaop hèlt, meh in de strikte zin
vaan 't woord is dat neet woer. Iesbere zien ouch hendeg gooj zwummers (daorum
de Latiense naom, dee ziebeer beteikent), die daobij 'n gooj menuut oonder water
kinne blieve. De bere trèkke in 't veurjaor en in de herfs nao 't noorde resp.
't zuie, mèt de grens vaan 't poolies mèt.

De paartied doort vaan miert tot juni, meh heet zie huugdepunt in april. D'n
draagtied is zeve tot ach maond. Iesberejónge weure blind gebore, mèt dunne
haorbedèkking en mèt e gewiech vaan 600 gram. Ze höbbe daodoor de besjerming
vaan hun moojer hel nudeg. Umtot de kinder in de poolwinter gebore weure mote ze
door de liefswermde vaan hun ma werm gehawwe weure. De ma graof daotouw 'n hool
in de snie, wat ze de ganse winter neet verliet. Ze deit niks es de jónge veuje;
de mèlk is riek aon eiwitte en vètte. In miert of aprèl verlaote de jónge veur
't iers 't hool.



https://li.wikipedia.org/wiki/Ierste_Wereldoorlog

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

D'r Örsjte Waeltkreeg brook oet óp 28 juli 1914 en doorde bies 11 november 1918.
De aanleiding vör dit militair conflict waor d'r moord óp Frans-Ferdinant in
Sarajevo, troeënópvolger van Hongarije-Oostenriek. De oorzaak mót gezóch werre
in o.m. de betwisting van d'r Elzas. Dizze kreeg wert óp 't Belsj nog ömmer "D'r
groeëte kreeg" geneumd.

De wortele vaan WK I motte weure gezoch in 't veerde kwartaol vaan de
negentiende iew, wie de leiingsjinkende mechde in Europa - zjus zoewie in de res
vaan de wereld - e polletiek hoegs riskant späölke speulde. Bis de betrèkkend
partije betaomde ziech Oesteriek-Hóngarije, Groet-Brittannië, Fraankriek,
Duutsland en Rösland. Veurwèrp vaan hun rivaoliteit, aongewekkerd door e gans en
al aonwezeg nationalisme, waore de ikkenomische expansies, de wèdloup nao
kolonies en 't aspirere nao militair prestige. Aon de wèdren nao mech en aonzeen
nom ouch de Duutse keizer Wilhelm II deil, 'ne besleetloeze en beïnvloojbare
militaris dee ziechzelf betitelde es Duutslands 'Ierse Soldaot'. Heer kaom in
1888 aon de mech. 't Kolonialisme, boebij 'nen aandere staot ziech de
heersjappij incasseer euver e gebeed en zien inwoeners, woort gestimuleerd door
't nationalisme, de meining tot e ras superiäör is aon 'n aander. De Europees
koloniste waore euvertuig vaan hun superioriteit en hu rech um gebeje te bezètte
vaan volker die zie es inferiäör besjoide. Veur de leiingsjinkende mechde in
Europa, zjus wie in de Vereinegde Staote en Japan, booje kolonies twie veurdeil.
Oonder 't möm tot ze de inheimse lui civilisatie bijbringe, gebruukde ze de
kolonies es brónne vaan groondstof en potentiëel aofzètmerret, wat hun regiering
prestiesj goof. Allewel de wèdloup nao kolonies däör oetveel en ze meistens
geëxploiteerd woorte door privé-oondernömminge, deije de Europese regieringe d'r
alles aon um hun rivaole bij te blieve. De koloniaol expansie kaom pas riechteg
op dreef in de twiede haaf vaan de 19e iew: in 1870 controleerde de Europese
mechde zoe'e zeventeg persent vaan de wereldbol, in 1914 al 85%. Ze
concentreerde ziech veural op 't Afrika, dat ierder aon kolonisatie oontsnap
waor.

Nao d'r Fraans-Duutsje kreeg van 1870 waoërt d'r Elzas bie 't Duutsje keizerriek
gevoegd. Begin 20ste ieëw wól Fraankriek dit gebied evvel truuk. De Duutsjers
gónge oet van 't von Schlieffenplan dat es doel how öm de Fraanse sóldaote in
d'r Elzas klem te zètte en te versjloeë. 't Waor de bedoeling öm ooch dör
Nederlands Limburg nao Hasselt te trèkke mae dao waoërt later vanaaf gezieë. Óp
de aafbeelding is waal te zieë dat d'r sjtrieëk tösje Moelinge en Visé es örsjte
sjlaagvaeld beneumd waor. Óp 4 augustus 1914 trókke de Duutsjers Belsj binne.

De Entente, oonder mieë Frankriek, 't Verenigd Koninkriek, Keizerriek Rusland
(töt 1917), Italië (vanaaf 1915) en de Verenigde Sjtaote (vanaf 1917) sjtraeje
same taege de Centraal Mogendhede, gevörmd dör Oostenriek-Hongarije, Duutsjland,
Bulgarije en 't Ottomaanse Riek.

't Waor d'r örsjte kreeg oeëin fabrieksmaotig en flót geproduceerde middele en
d'r techniek de överhaand krege, zoewie machinegewaeëre, gifgaas, kanonne en
prikkeldraad, en oeëin tanks en vleegmesjienger algemèng in gebroek genaome
waoërte. De gebroekde tactieke dateerde evvel nog oet d'r vörige ieëw en dat
waor vólges polemologe èng van de raejes van de enorm aantalle doeje en gewonde.
'ne Belangrieke factor dae ooch biedroog an de massaal ópóffering van
miensjelaeves va alle betrókke leng waor de mäögelekheed eenkel jaore achtereen
coonstaant ópeenvólgende lichtinge mèt doezende jóng mansluuj es deenstplichtige
óp te rope, nao de froonte te veure en dao in te zètte. Deze inzat waoërt vooral
berucht deurdat dèk oondaanks de ópóffering van hieël väöl militaire mer gaanse
klèng successe koesse werre gemeld, zoewie de verovering van klèng sjtökskes dèk
gaans kapótgesjaoëte niemandsland, dat vervólges wer över en waer moes werre
verdedigd of heroverd mèt aeve massaal taegeaanvalle. Gifgaas waoërt hieël väöl
gebroekd in d'r Sjlaag an de IJzer.

An 't èng van d'r kreeg waore veer Centraal Mogendhede politiek en militair
versjlage: Duutsjland, Bulgarije, Oostenriek-Hongarije en 't Ottomaanse Riek -
de lètste twieë hele zelfs óp te besjtoeë. Oet 't Russische Riek óntsjtóng de
revolutionair Soviet-Unie, terwiel in Centraal-Europa allerlèj nuuj klèng
sjtaote waoërte gevörmd. D'r Vólkeboond waoërt ópgerich öm vanaaf da 'ne
waeltkreeg te väörkaome. Mae d'r kreeg èges leidde töt nationalisme in Europa en
de gevolge van de nederlaag van Duutjsland en 't Verdraag van Versailles leidde
oeteindelek töt d'r Twiede Waeltkreeg in 1939.



https://li.wikipedia.org/wiki/Ido

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Ido is de naom vaan 'n internationaal hölptaol. De taol woort in 1907
oontwikkeld es hervörming vaan 't Esperanto. Umtot de mieste esperantiste neet
instumde mèt de veurgestèlde hervörminge, oontstoont 'n splitsing in de
beweging. Ido had evekes succes, meh mós 't nao d'n Ierste Wereldoorlog aoflègke
tege ziene concurrent. Allewijl gief 't nog mer e hemfelke gebrukers, die evels
op 't Internèt good vertrooje zien.

't Esperanto, 'n oetvinding vaan de Poolsen ougendokter L.L. Zamenhof, woort in
1887 bove d'n doupvoont gehawwe. De jaore dao-op greujde de beweging sterk, neet
in 't minste door veurmaolege sprekers vaan 't Volapük ('n awwer, väöl lesteger
hölptaol) die euverlepe. In 1894 evels meinde Zamenhof tot 't nog e stök
sumpelder kós; heer stèlde oonder mie veur d'n accusatief en de lètters mèt
diacriete aof te sjaffe, 't miervoud op -i te doen oetgoon (in plaots vaan -oj)
en de veurnaomwäörd mie op de Romaanse taole te ènte. De mierderheid vaan de
Esperantogemeinsjap evels wees dees veranderinge aof, en umtot Zamenhof vaanaof
't begin had beslote tot "'t Esperanto vaan de esperantiste waor" (en tot heer
dus neet otoritair de taol kós aonpasse), leet heer 't zoe.

De discussie waor evels nog neet goon ligke, en zij die de veranderinge wel
oondersteunde, lete ziech de koumende jaore hure. In 1907 woort in 'n anoniem
gesjrif 'n nui kunstaol veurgestèld, die ziech baseerde op 't Esperanto meh
ziech es 'n apaarte taol verstoont. De taol woort Ido geneump. Dit is 'n
verkorting vaan Esperantido 'aofstammeling vaan 't Esperanto', meh beteikent op
ziech ouch 'aofstammeling' (in allebei de taole). In oktober vaan dat jaor
belagte twie vaan de veurnaomste hervörmers, de Fransoze Louis de Couturat en
Léopold Leau, in Paries 'n vergaodering vaan 't Comité veur de Opnaom vaan 'n
Internationaol Taol. Heibij verkoos me 't Ido bove 't oonhervörmp Esperanto,
Idiom Neutral en Latino sine flexione.

Me sjat tot 20% vaan de kaderfigure en 3 tot 4% vaan de Esperantogemeinsjap
euverleep nao 't Ido. De Ido-beweging waor evels sterk aofhenkelek vaan häör
veurlui; wie in 1914 De Couturat umkaom in 'n oto-oongelök en tenao d'n Ierste
Wereldoorlog oetbraok, stokde de beweging. In 1928 sjeide eine vaan de
prominentste lede, d'n Deense taolkundege Otto Jespersen, ziech aof um 't Novial
te stiechte, wat de beweging wijer verzwaakde. Sindsdeen is 't Ido mer 'n zier
klein taol. Toch heet 't ouch vaandaog d'n daag nog zien sprekers. Edersjaor
weure nog Idocongresse gehawwe, die gemeinelek zoe'n twinteg lui trèkke. De
Idogemeinsjap oonderhèlt versjèllende websites, boo-oonder 'n versie vaan
Wikipedia en versjèllende vaan zien zösterprojekte.

De vief Esperantolètters mèt circonflexe zien aofgesjaf. De klaanke die ze
weergeve zien ofwel oet de taol gehaold, ofwel weure ze mèt digrafe aongegeve. Ĉ
[t͡ʃ] is ch geweure, ĝ [dʒ] en ĵ [ʒ] zien samegevalle in j [ʒ], ĥ [x] is
vervaange door h of k, ŝ [ʃ] weurt noe door sh weergegeve.

Umtot de j neet mie klink wie in 't Esperanto (ze klink noe wie in 't Frans,
dewijl de lètter in 't Esperanto klink wie de Limbörgse j), gebruuk 't Ido ouch
de lètter y, die de klaank [j] euvernump. De lètter ŭ weurt gewoen es u
gesjreve. Tot slot nump 't Ido d'n digraaf qu (Esperanto: kv) en de lètter x
(Esperanto: ks) weer op.

Ouch in 't Ido vèlt de klemtoen miestentied op de einnaolèste lèttergreep, meh
't gief oetzunderinge. D'n infinitief, dee oetgeit op -ar, -ir en -or (zuug
oonder), dreug de klemtoen op de lèste syllaab. Bij wäörd indegend op -ia, -io
etc. weurt de -i- neet geach 'n eige syllaab te vörme. Vaandao Ido radio,
familio tegeneuver Esperanto radio, familio.

Inkel bezunderhede woorte bove al getuind. Ouch in 't Ido goon zelfstendege
naomwäörd oet op -o, bijveugeleke op -a en aofgeleide bijwäörd op -e. De
werkwäórdsvörm valle ouch gooddeils same. 't Gief evels de volgende
bezunderhede:

Wijer veranderinge behelze 't systeem vaan aofleiinge. E paar nui achterveugsele
zien bedach, boevaan sommege ouch door 't Esperanto (entans door de
Esperantiste) zien euvergenome. Zoe kinne bei taole allewijl -oza 'vol vaan'.

Zier beteikenisvol evels is de aofsjaffing vaan 't geslachssysteem oet 't
Esperanto. In die taol zien wäörd veur levende wezes soms expliciet mannelek,
soms neutraol, meh wäörd veur vrouweleke wezes indege ummer op -ino: bovo
'rind', 'bovino' kooj; patro 'vaajer', patrino 'moojer'; viro 'maan', virino
'vrouw'. Dit asymmetrisch systeem voont me minstens impliciet seksistisch, en 't
vroog in de ouge vaan de idiste um hervörming. 't Ido kint daorum ouch 'n
achtervoogsel veur expliciet manneleke wezes, -ulo. Zoe beteikent fratulo
'broor', fratino 'zöster' en frato 'gezinsgenoet' (sekseneutraol). Veur sommege
wäörd is de regelmaotege vörming losgelaote: patro 'vaajer' - matro 'moojer' -
genitoro 'awwer'.

Ouch in de vörming vaan antonieme is 't Ido minder rigoureus. In 't Esperanto
weure die ummer mèt mal- gevörmp. In 't Ido geit dat ouch dèks mèt des- (zelfde
beteikenis wie mal-), meh veur 'n aontal begrippe heet 't nui wäörd opgenome.
'Slech' is mala (Esp.: malbona), 'links' is sinistra (i.p.v. maldekstra), 'kort'
is kurta (in plaots vaan 'mallonga'). In 't Esperanto kump me die wäörd noe en
daan tege, veural in de poëzie.



https://li.wikipedia.org/wiki/Herre

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

't Herre vurmp 't deil van 't centraal zieënstèlsel det zich inne kop verbindj.
't Herre vurmp 't waornummendj, aansturendj, controlerendj en
informatieverwirkendj orgaan bie bieëster. 't Guuef drie gruup aan bieëster mit
herre: de gewèrveldje, en binne de groep vanne óngewèrveldje de geleedpoeatige
(wie insecte, spinne, krieëfte) enne inkvisse. De euverige óngewèrveldje höbbe
gein herre meh verzamelinge van individueel ganglia. 't Herre bevindj zich euver
't algemein inne kop van 't bieës.

't Herren is e kómpleks orgaan; 't miensjelik herren is opgeboewdj oet väöl
tieëntaal aan miljarde neurone (zieëncelle) wovan edert in verbinjing steitj mit
e groeat aantaal anger neurone, sómtieds väöl doezjendje. 't Is wersjienlik de
kómplekste structuur in 't universum. 't Herre bestuurtj en coördineertj
sensorische systeme, bewaeging, gedraag en homeostatische lichaamsfuncties wie
aomhaoling, blooddrök en lichaamstemperatuur. 't Herre is de brón van bewaeging,
ónthaad en (bie hoeager saorte) cognitie (bewöszeen) en emotie.



https://li.wikipedia.org/wiki/Henri_Dunant

Dit artikel is gesjreve in 't Gelaens. 't Weurt gewaardeerd óm in dit artikel 't
Gelaens aan te hauwe of aan te gaeve welk anger dialek gebroek is.

Jean Henri Dunant (Genève, 8 mei 1828 - Heiden, 30 oktober 1910), in zien later
laeve in ‘t Éngelsj Henry Dunant geneump, waas eine Zjwitserse bankeer,
oprichter van ‘’t Roaj Kruus en mede-auteur van ‘t YMCA-handjves. In 1901
óntving hae de Nobelpries veur de Vreje.

Jean Henri Dunant woort gebaore op 8 mei 1828 in Genève, later zouw hae ziene
naam verangere van Henri nao Henry, ómdat dit in ‘t Éngelsj mekkelikker waas óm
oet te sjpraeke. Hae waas ‘ne Zjwitserse zakeman en eine sociale activis. Biej
ein zakereis in 1859 waas hae getuige van eine veldjsjlaag tösje de
Oasteriekersj en de Franse. De Sjlag óm Solferino besjreef hae later in ein book
wo-in hae pleide veur ein gezóndjheidsinsjtituut dat gein grenze kènde. Later is
häöm hiejveur de Nobelpries veur de Vreje toegekènd. Dunant waas de oprichter
van ‘t Roaj Kruus.

Dunant waas de eësjte zoon van eine Geneefse zakeman. Zien heel femielie waas
sjtreng calvinistisch en hej eine sjterke invloed in Genève. Zien awwesj sjtreje
veur ‘t behawt van sociale wirkersj en ware d’r fel op taenge wiej de gemeinte
perbeerde dees luuj minder te betale. Zien vader heelp de weze en de kranke
terwiel zien moder de gewónje en de erm luuj verzörgde. Dit verklaort
waarsjienlik woróm Dunant later in zien laeve eine weldoener is gewore. Hae is
d’r namelik al mèt opgegreujd. Henri greujde op in ein periood wo-in ‘t geluif
ein ummer minder belangrieke rol sjpeelde. Hae richde wiej hae neugetieën jaor
waas, de zoagenaamde Dónderdig Vereiniging op. Dit waas ein gezellige club die
väöl sociaal werk deeg, de Biebel besjtudeerde, en daoróm verbleef Dunant väöl
biej luuj die häöm neuëdig hejje en die ‘t neet zoa good hejje es hae.

Wiej good ‘t werk waas dat hae deeg veur de erm luuj, zoa sjlech waas ‘t werk
dat hae op sjoal aafleverde. Wiej hae veerentwintig waas, moosj hae ‘t Collège
Calvin verlaote ómdat hae sjlechte punte hej. Hiejnao begoosj hae te wirke veur
de wisselbank Lullin und Sautter. Naodat hae ein aantal gooj zake veur de bank
hej gedaon, woort hae aangenómme en bleef hae d’r wirke.

In 1853 besjloot Dunant óm noordelik Afrika te bezeuke óm te kieke of hae hiej
zake koosj doon. Nao dees reis besjloot hae zien eësjte book te sjrieve Notice
sur la Régence de Tunis euver zien ervaringe es accountant biej ‘t besjtuur van
Tunis.

Nao aanleijing van dees reis richde hae ein bedrief op dat zake deeg mèt
kolonies, en naodat hae ein sjtök landj kreeg aangeweze in Algerije, richde hae
dao ein graanhanjelbedrief op genaamp Société financière et industrielle des
Moulins des Mons-Djémila wat in ‘t Limburgs ‘t bèste vertaald kènt waere es
Financiële en industriële vereiniging van Mons-Djémila meules. De landj- en
waterrechte ware neet good op papier vasgelag en de lokale autoriteite ware ouch
neet zoa behulpzaam. Daoróm verleet hae Algerije en besjloot hae óm de Franse
keizer Napoleon III te helpe, dae in dae tied mèt zien leger in Lombardije
verbleef. Frankriek voch aan de kantj van de Italiane taenge de Oasteriekersj,
die doe väöl van ‘t hedendaagse Italië in henj hejje. Napoleon zien hoofketeer
waas gevestigd in ‘t Italiaanse plaetske genaamp Solferino. Dunant sjreef eësj
ein louvend book euver Napoleon III, mèt de intentie óm ‘t perseuënlikke aan
häöm te gaeve. Naodat hae dit book aaf hej, besjlaot hae óm zelf nao Solferino
te gaon en de keizer perseunlik te óntmoete.

Hae arriveerde in Solferino in de aovend van 24 juni [1859], precies de daag dat
d’r eine veldjsjlaag hej plaatsjgevónje. ‘t Resultaat daovan waas versjrikkelik.
Meë es 38.000 mansluuj laoge gewóndj, sjtervend of doad op ‘t veldj, terwiel d’r
mer wènnig medische verzörging waas. Henri waas hiejdoor zoa geshockeerd dat hae
zelf ‘t initiatief naom en de bevolking opreep, sjpeciaal de vrouwluuj, óm sjnel
hulp te verleëne aan de gewónje en de kranke. Dit wirkde, mer d’r ware te wènnig
materiale en Dunant koch zelf alle materiale die neuëdig ware óm klein
ziekehoeze op te richte. Hae reep de bevolking veural op óm allebei de kantje te
helpe, dus zoawaal de Oasteriekesj es ouch de Franse. Hae deeg dit alles mèt de
oetsjpraak Tutti fratelli of in ’t Limburgs gezag Veer zint allemaol broeders.
De bevolking loesterde nao Dunant en heelp de soldaote, zónger zich drök te make
of ‘t viejande of vrunj ware. Daonaeve sjlaagde Dunant d’r in óm Oasteriekse
dokters vriej te kriege die in gevangesjap genómme ware door de Franse. Dees
dokters koosjte häöm van professionele hulp veurzeen, wonao de aantalle
sjlachoffers sjnel minder woorte.

Naodat hae wegging oet Solferino, en truk ging nao Genève, besjloot hae ein book
te sjrieve euver zien ervaringe in Solferino. Dit book, genaamp Un Souvenir de
Solferino, woort gepubliceerd in 1862 op Dunant’s zien eige koste. In ‘t book
besjreef hae zien ervaringe van de veldjsjlaag en de ómsjtandigheje daonao. Hae
besjreef ouch ‘t idee óm in de toekoms ein neutraal organisatie op te richte,
die de gewónje verzörgde es d’r aorlog plaatsj vónj. Hae versjpreijde ‘t book
veural ónger leijing gaevende politieke en militaire luuj in Europa. In de hoop
dat zie ‘t mèt häöm eins zouwe zeen.

Hiejnao begoosj hae door Europa te reize óm zien ideeje te promote. Zien book
woort meistal positief óntvange en de president van de Genèvese vereiniging veur
socialiteit en welvaart, maakde ‘t book, en de suggesties die dao-in sjtóoge, ‘t
thema op de biejeinkoms van de organisatie in 1863. Dunant zien suggesties
woorte heel positief óntvange door de leje. Daoróm richde ziej ein viefkoppig
comité op, wovan Dunant ein van de leje van waas, en ziej zörgde d’r veur dat
zien ideeje oetgeveurd koosjte waere. De angere in ‘t comité ware Gustave
Moynier, generaal Henri Dufour, Louis Appia en Théodore Maunoir, die allebei
dokter ware. De eësjte biejeinkóms waas op 17 fibberwarie 1863, dat noe woort
gezeen es de datum wo-op ‘t Raoj Kruus is opgerich. De naam en ‘t embleem woorte
aafgeleid van de Zjwitserse vlag. Dees vlag, eine roaje achtergróndj mèt ein wit
kruus, hej Dunant ómgedrèjd óm d’r ‘t Roaj Kruus embleem van te make. Dit ómdat
Zjwitserlandj, net es ‘t Roaj Kruus, altied al neutraal ware gewaes in
internationaal conflicte.

In octwoaber 1863 naome veërtieën lenj deil aan ein biejeinkóms in Genève, die
georganiseerd waas door t comité. Hiej praode ziej euver de verzörging van
gewónje soldaote en wiej die verbaeterd koosj waere. Ein jaor later, op ein
diplomatieke conferentie die georganiseerd waas door ‘t Zjwitserse parlemènt,
woort de eësjte zoagenaamde Conventie van Genève geteikend door twelf sjtaote.

In fibberwarie 1868 sjtórf Dunant zien moder. Later in dat jaor woort hae ouch
nog èns verbanne oet de YMCA. Hae besjlaot daoróm óm in 1867 Genève te verlaote
en hae zouw d’r neet meë trukkómme. In de jaore daonao deeg Moynier zien bès óm
d’r veur te zörge dat Dunant gein hulp kreeg van zien vrunj en van anger
organisaties. Zoa ging biejveurbeeld de pries Sciences Morales neet nao Dunant
zelf, mer nao ‘t comité, zoadat Dunant niks aan ‘t geldbedraag hej en d’r niks
meë koosj doon. Napoleon III sjtèlde veur óm de hèlf van Dunant zien sjölje
euver te numme es zien vrunj de anger hèlf zouwe doon. Ouch dit woort verhinderd
door toedoon van Moynier.

Dunant vertrok nao Paries, wo hae in erm ómsjtandigheje laefde. Dit zörgde d’r
aevel neet veur dat hae zien ideeje en planne opgoof. Ónger de Frans-Pruusjische
Aorlog richde hae de Allgemeine Fürsorgegesellschaft op en gaw daonao de
Allgemeine Allianz für Ordnung und Zivilisation (AAOZ). Hae wouw d’r veur zörge
dat waopes aafgesjaf woorte en maakde planne óm ein organisatie op te richte die
euver conflicte tösje lenj zouw bemiddele. Later wekde hae veur de oprichting
van eine waereldbibliotheek, ein idee dat nog ummer op de agenda sjteit van de
UNESCO. Hae waas ouch veursjtander van de creatie van eine joodse sjtaot in ‘t
gebied van Palestina, dat destieds nog ónger Britse invloed waas. Doordat hae
zoa opging in zien ideeje, negeerde hae zien perseuënlikke situatie en inkómme,
wodoor hae d’r financieel ummer sjlechter veursjtóng. Dit ondanks ‘t feit dat
hae beneump waas pes eërelid van de nationale Roaj Kruus vereiniginge van
Oasteriek, de Nederlande, Zjwede, ‘t Pruusjes en Sjpanje, waas hae bienao eine
vergaete persoan, ouch al breijde ‘t Roaj Kruus zich ummer wiejer oet nao anger
lenj.

Hae laefde nog ummer in ermeuj en verhoesde tösje 1874 en 1886 nao versjillende
plaatsje zoa-es Stuttgart, Roame, Korfoe, Basel en Karlsruhe. In Stuttgart
óntmoette hae Rudort Müller mèt wae hae later ein gooj vrundjsjap óntwikkelde.
In 1881, same mèt ein paar vrunj oet Stuttgart, góng hae veur de eësjte keër nao
‘t Zjwitsers dörpke Heiden. Daonao reisde Dunant wiejer en kaom in Londen
terech. Dao begoosj hae gifte van zien femielie te óntvange, wodoor hae d’r
financieel weer baoveop kaom. Wie hae d’r weer ein bietje good veur sjtóng,
verhoesde hae weer nao Heiden. Hiej zouw hae de res van zien laeve verblieve in
ein doktershoes, geleid door Dr. Hermann Altherr, dae ouch ein van zien vrunj
waas.

In september 1895 sjreef Georg Baumberger, de hoofredacteur van de gezèt Die
Ostschweiz, ein artikel euver de sjtichter van ‘t Roaj Kruus. Dit sjreef hae nao
aanleijing van ein óntmoeting mèt Dunant eërder dae maondj. ‘t Artikel, genaamp
Henri Dunant, de sjtichter van ‘t Roaj Kruus, versjeen in ‘t Duutsj
geïllustreerde magazine Über Land und Meer en versjeen daonao al sjnel in anger
waekblaje in gans Europa. ‘t Artikel zörgde d’r veur dat luuj weer aan Dunant
ginge dènke en häöm de neuëdige hulp boaje. Hae kroog nao aanleijing van dit
artikel de Zjwitserse Binet-Fendt Pries en eine breef van paus Leo XIII. Ouch
kroog hae óngersjteuning van de Russische weduwe van de Tsaar, Maria Feodorovna,
die häöm väöl donaties sjtuurde, net es väöl anger luuj. Hiejdoor verbaeterde
zien situatie aanzeenlik.

In 1897 sjreef ziene vrundj Rudolf Müller, dae noe eine docent waas in
Stuttgart, ein book euver de beginsele van ‘t Roaj Kruus, die Dunant zien rol
baeter nao veure brach en Moynier nao de achtergróndj verplaatsjde. In dit book
sjtónge ouch alle tekste oet ‘t book Un Souvenir de Solferino. Dunant begoosj
hiejnao ein correspondentie mèt de Duutsje Bertha von Suttner en sjreef väöl
artikele en breve aan häör. Hae sjreef veural väöl euver vrouwerechte en daoróm
woort in 1897 ‘t Greun Kruus opgerich, dat zich veural bezig hilt mèt de vrouw.

In 1901 krooeg Dunant de allereësjte Nobelpries veur de Vreje oetgereik veur
zien rol in de oprichting van ’t Roaj Kruus en de Conferentie van Genève. De
Noorse militair Hans Daae, dae ‘t book van Rudolf Müller gelaeze hej, hej biej
‘t Nobelcomité d’r op aangedrónge deze pries aan Dunant toe te kènne. De pries
woort gedeild gegaeve aan de Franse pacifist Frédéric Passy, oprichter van de
Vredesliga en same mèt Dunant actief in de AAOZ. De officiële raeje van ‘t
comité óm Dunant deze pries te gaeve woort besjreve in eine breef dae hae thoes
óntving, en dae Dunant zien reputatie besjreef:

Hae sjtórf op 30 octoaber 1910, precies tweë maondj nao de doad van Moynier. In
zien testamènt sjtóng dat hae begrave wouw waere op de begraafplaatsj van
Sihlfeld in Zürich. Ouch sjtóng gesjreve dat d’r altied ein vriej bèd moosj zeen
in ‘t ziekehoes van Heiden, dat klaor sjtóng veur ein erm emes of baedelaer dae
‘t neet koosj betale. Ouch goof hae geldj aan organisaties in Noorwege en
Zjwitserlandj, en betaalde hae al zien sjölje aaf.

In Nederland is ei sjeep van ’t Nederlandse Roaj Kruus verneump nao Henri
Dunant; de J. Henry Dunant is speciaal oetgerös es vakantieverblief veur kranke
gehandicapte.



https://li.wikipedia.org/wiki/Helikopter

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

Eine helikopter, wentelwiek of hefsjroefvleegtuug is ein vleegtuug mit eine (of
twee) grote rotor(s) mit ein verticaal as. Helikopters höbbe ten opzichte van
vleegtuuge (mit oetzonjering van'ne Harrier, Yak-38 en'ne F-35 ) 't veurdeil det
ze verticaal kinne opsjtijge en lanje, in'ne loch sjtil kinne hange en
ziejwaerts en achteroet kinne vleege. Ze waere daorom biejveurbeeldj väöl
ingezatj biej reddingsacties. Daonaeve zeen d'r ouch militaire (verveur van
troepe en materieel) en civiel (passageersverveur euver korte aafsjtenj en van
en nao offshoreinstallaties en sjepe) toepassinge.

De allereerste helikoptervluch ter waereld waerdje op 13 november 1907 in
Lisieux oetgeveurdj door de Franse fietsemaker Paul Cornu. Ziene helikopter haaj
twee rotors, aangedreve door eine 24-pk-motor. Hae kwaam twee maeter baove de
grondj en vloog minder es twintjig seconde. Op 24 mei 1940 veurdje Igor Sikorsky
de eerste succesvol vluch oet mit eine helikopter mit eine rotor.

Net es biej ein vleegtuug haetj eine helikopter vleugels, namelik de
rotorblaajer, die häör sjnelheid kriege door de motoraangedreve as wo op ze zeen
gemonteerdj. De motor van eine helikopter drejtj mit ein constant toeretal omdet
't versjil in toeretal väöl te belastendj zoew zeen veur de reductie. De
lifkracht weurdj oetsjloetendj mit de insjtelhook van'ne rotorblaajer geregeldj.

Taegeliek mit de lift ontsjtuitj d'r ein tangentieel krach die de helikopter
leutj drejje in'ne taege-euvergesjteldje richting van'ne drejrichting van'ne
rotor. Om dit ongewins effect te compensere höbbe de meiste helikopters eine
sjtertrotor. De piloot kan mit pedale de insjtelhook van'ne sjtertrotor
verangere, womit de richting van'ne romp kan waere geregeldj.

Sommige helikopters, zowie de Chinook, Kaman en alle modelle van Kamov, höbben
geine sjtertrotor maar twee hefrotors die in taegegesjteldje richting drejje.
D'r waere ouch helikopters geboewdj mit twee baove ein geplaatsdje rotors die in
taegegesjteldje richting drejje, maar waal dezelfdje lif gaeve. De Chinook
weurdj ouch door de Keuninklikke Lochmach gebroektj.

Ouch is op dit gebied geëxperimenteerdj mit reactieaandrieving (sjtraolmotors)
aan'ne rotortips (biejveurbeeldj 't Nederlandse ontwerp NHI H-3 "Kolibri").
Hiejbiej weurdj gein koppel op'pe rotoras oetgeoefendj. Door vrieving zal de
helikopter in dezelfdje richting es de rotor gaon drejje, maar det effect is
sjlechs klein te compensere mit roere.

D'r is zelfs eine helikopter dinkbaar zônger extra rotor, wobiej de individueel
rotorblaajer bewaeginge make zowie de vleugels van eine vogel. Veur dees
bewaeging is ein ingewikkeldje aandriefas neudig.

Om veureuver of achtereuver te helle (pitch) of ziejwaerts te helle (roll)
weurdj de insjtelhook van'ne hoofdrotorblaajer mit behulp van ein tumelsjief
(Ingels: swash plate) tiedes 't rotere cyclisch verangerdj naogelang de positie.
Om veureuver te helle biejveurbeeldj sjtaon de blaajer sjuuner es ze zich aan'ne
achterkantj bevinje en minder sjuun aan'ne veurkantj. Hiejdoor kriegtj de rotor
aan'ne achterkantj meer opwaertse krach, heltj 't toesjtel veurwaerts en vluugtj
't ouch veurwaerts. Door de hook van alle rotorblaajer taegeliek te variëre kan
ein verticaal bewaeging waere gemaaktj.

Aangezeen de meiste groter helikopters waere aangedreve door eine
gaasturbinemotor (meistal twee) is d'r sjpraoke van ein sjtationair
rotortoeretal. De gaasturbinemotor zelf besjtuitj eigelik oet twee gedeiltes, de
compressorsectie aangedreve door de gaasproducerturbine en'ne powersectieturbine
(vriej turbine). Biej 't verhoge van'ne helling van'ne rotorblaajer (verhoge
van'ne vraog nao lif) zal door de mechanische koppeling tösse vriej turbine
en'ne versjnellingsbak dae de rotorblaajer aandrieftj, 't toeretal (N2) van dees
turbine wille zakke. Es gevolg hiejvan daaltj ouch 't compressortoeretal (N1).

Helikopters sjtorte neet vanzelf neer es de motor zoew oetvalle. Door de dalende
bewaeging bewaegtj de loch door de rotors en blieve die in bewaeging
(windjmeule-effect). Dees techniek hétj autorotatie, de helikopter gedreugtj
zich dan es eine autogyro. Doordet de hoofdrotor en'ne sjtertrotor mechanisch
verbonje zeen, kan de piloot 't toesjtel nog sjteeds besjture en ein noodlanjing
make, es 't toesjtel hoog genog of sjnel genog vluugtj.

D'r waere naeve modelvleegtuuge ouch modelhelikopters gebroektj biej 't
modelvlege. Dees helikopters waere radiografisch besjtuurdj en kinne op häöre
kop vlege en loopings make.



https://li.wikipedia.org/wiki/Heilig_Roeams_Riek

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

't Heilig Roeams Riek (Duutsj: Heiliges Römisches Reich, Italiaans: Sacro Romano
Impero, Letien: Sacrum Romanum Imperium) waas e riek in Centraal-Europa enne
ómringendje gebiede det óntstinge inne middelieëven en besting toet 1806. 't
Waas gein staot inne modern meining van 't waord, mer e politisch verbandj van
werreldlike en kirkelike gebiede die drek of middelik óngerwórpe waren ane
soevereiniteit vanne keizer of Roeams-keuning.

De relaasje vanne keizer mit zien gebiede verangerdje kónstant, aevenes zie
machsbereik. E deil van 't Riek sting ónger zien persuuenlike kóntraol, dewiel
de euverige deiler bestingen oet e groeat aantaal aan hertogdómme, graofsjappe,
prinsdómme, bisdómme, aartsbisdómmen en vriestej en rieksstej. De samehang tösse
dees gebiede noom inne loup vanne middelieëven ieëre aaf es toe. Inne late
vieftieëndjen en vreuge zèstieëndjen ieëf woorte veur 't Duutsj deil van 't Riek
'n aantaal aan gemeinsjappelik instituties gesjape. In 1806, tiejes de
Napoleontische kriege, lag Keizer Grans II de keizerskroean denaer, womit 't
Heilig Roeams Riek woort opgehöffe.

Wienieë 't Heilig Roeams Riek óntsting is neet próntj aan te gaeve. De
keizerstitel woort in 't wèste van Europa oppernuuj ingeveurdj mitte
keizerskruuening van Karel de Groeate in 800. In 962 leet Otto I de Groeate, de
keuning van 't Oeas-Frankisch Riek, zich toet keizer kruuene. De verbinjing
tössen 't Duutsj keuningssjap enne keizerstitel vörmdje de gróndj van 't Heilig
Roeams Riek. Ouch de keuninkrieke Italië en vanaaf 1033 Bourgondië behuuerdje
toet 't Riek. Daonaeve woort de keizer in 't middelieëfs kristelik dinken es de
werreldliken taengenhenger vanne paus gezeen, mit 'n universeel gezag. De
Duutsje gebiede bleven aevel ummer de kern van 't Riek vörme.

De naam "Heilig Roeams Riek" is geleielik aan óntstange. 't Riek woort "Roeams"
geneump, ómdet 't woort gezeen es de veurtzètting van 't (Wès-)Romeins Riek, 'n
idee det translatio imperii woort geneump. 't Waord "Heilig" woort dao innen
twellefdjen ieëf aan toegeveug veur aan te gaeve det de keizerlike waerdigheid
drek van God ane keizer zów zeen euvergedrage. Dao-in woort óntkandj det de paus
de bemiddeleer zów zeen en de keizer door dem mós waere gekruuendj.



https://li.wikipedia.org/wiki/Hannover

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Hannover (Nedersaksisch: Hannober) is 'n krinkloes stad (stad die neet behuurt
bis 'ne krink of Kreis, dus Kreisfrei is) inne middel vaan Nedersakse. De Pruuse
plaots ligk in de groetere Regio Hannover. Häöre regio ligk neve de kring
Landkreis Celle, Landkreis Peine, Landkreis Hildesheim, Landkreis
Hameln-Pyrmont, Landkreis Schaumburg, Landkreis Nienburg/Weser en Landkreis
Heidekreis. Hannover ligk op 'n hoegte vaan 50 meter. De stad heet 'n oppervlak
vaan 204,14 km², en volgens de census vaan 2014 gief 't dao 518.386 inwoeners.
Heimèt heet 't 'n bevolkingsdeechte vaan 2539 de veerkante kilometer. Sinds de
nuie stadsraod vaan 2014 is de SPD de groetse polletieke partie mèt 24 zetels.
Op de twiede en daarde plaots komme daan CDU (16) en de Grüne (14). In Hannover
gief 't 'n universiteit, naomelek Gottfried Wilhelm Leibniz Universität. 't Gief
ach hoegesjaole in de stad. De stad besteit oet 13 distrikte.



https://li.wikipedia.org/wiki/Haarlem

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Haarlem is de hoofstad vaan de Nederlandse provincie Noord-Holland, en nao
aontal inwoeners de twiede stad vaan die provincie: per 1 januari 2005 147.022.
De naom Haarlem is aofgeleid vaan 't woord Haarloheim, 'n woenplaots (heem) op
hoege zandgroond (haar) midde in 't bos (loo). De stad ligk aon de revier 't
Spaarne (weurt daan ouch wel Spaarnestad geneump). 't Spaarne leep van de
Haarlemmermeer nao 't IJ. De stad weurt umringk door duingebeed boete in 't
ooste; dao -riechting Amsterdam- is 't allemaol veen. 't Is sinds de
herinstallering vaan Nederland es kathelieke kèrkprovincie centrum vaan e bisdom
(Bisdom Haarlem). Börgemeister waos (tot 2006) J.J.H. Pop. Noe, in 2007, is B.
Schneiders de börgemeister.

Haarlem heet 'n bezeenswierdege binnestad, mèt oonder mie de Sint-Baafskèrk,
gebouwd in de vieftiende iew (de Haarlemmers zègke "de Groete Kèrk"), de statie,
gebouwd tösse 1906 en 1908, en de Groete Merret, mèt daoraon 't Raodhoes. In
Haarlem stoon ouch 't Teylersmuseum, 't ajdste opebaar museum vaan Nederland, en
't Frans Halsmuseum. In hiel de stad vindt me zoegenaomde höfkes (23), de
bejaordehoezer vaan vreuger. De mieste zien opebaar en ouch te beziechtige. 't
Ajdste (vaan hiel Nederland) is de Bakenesserkamer oet 1395, gelege aon de
Bakenessergrach. Ouch weurt e deil vaan de stad gedomineerd door de
Bakenesserkèrk, de meule Adriaan (aon 't Spaarne) en de koepel vaan de
gevaangenis, gebouwd aon 't ind vaan de negetiende iew. De meujte weerd um te
bekieke is ouch Paviljoen Welgelegen aon 't begin van "de Hout", e bosechtig
park aon de zuidkant vaan de stad. In de Leidse buurt steit noch 'n Baafskèrk,
dat is de kathelieke kathedraol oet 1898 vaan bouwmeister Cuypers. Es me
spierpijn heet gekrege vaan 't loupe, kint me bij d'n bereumpde drogis vaan der
Pigge aon de Bòtermerret (1899) poeiers en zalf kriege um 't oongemaak te
verliechte.

Haarlem weurt in de tiende iew veur 't iers vermeld. Es knouppunt op de weeg die
euver de smale landstoek laanks 't IJ lepe oontwikkelde de stad ziech snel. Boe
't Zand (noe Groete Mèrret) bij 't Spaarne kaom, dao woort door de landshier, de
Graof vaan Holland, tol geheve. De Graof riechde daoveur e steine bouwwèrk oppe
Bakenes (Gravensteen), 'n landtóng in 't Spaarne. Veur de besjerming daovaan
zörgde de ridders vaan Haarlem. Die hèdde de vaan Adrichems, de vaan Haarlems,
de vaan Zanens en de vaan Schotens, later allemaol adelekke geslachte. In 1219
späölde die Haarlemse ridders in de Viefde Kruustoch 'n groete rol; es beloening
daoveur kraog de stad in 1245 vaan Graof Wöllem II stadsrechte. Hiel aajd in
Haarlem is de Begienehoof (Begijnhof) oet 1262. De Begienehoof ligk tösse de
Jansstraot en de Bakenessergrach. De Begienekèrk is later, nao de vlöch vaan de
Hugenote oet Fraankriek, de Waolse kèrk gewore. Graof Floris V gaof de stad in
1274 't rech um belastinge te heffe. In deen tied waos Haarlem e handelsstedsje
mèt väöl weverije. Later woorte veural de beerbrouwerije (met behölp vaan 't
zuver water oet de duine!) en de sjeepsbouw (Scheepmakersdijk) belangriek. In
1355 kraog de stad 't rech jaormèrret te hawwe, en wel op St. Lucasaovend (17
oktober). Me hing daan e kruus in de stadspoort (Kruusstraot) es teike tot
ballinge ouch weer de stad in mochte. In 1389 kraog Haarlem vaan Hertog Albrecht
de Groete of Latijnse Sjaol. Op 't ind vaan de 14e iew woort de Amsterdamse
Poort gebouwd, de einige poort die oet d'n awwen tied nog behawwe is gebleve. In
de vieftiende iew woort Haarlem verriek mèt gashoezer (o.a. t St. Jacobsgasthuis
veur de pelgrims nao Santiago en 't St. Elisabethsgasthuis), e leprozehoes (noe
Dolhuys), weeshoezer, kloesters, höfkes en leefdadigheidsstiechtinge, te väöl um
op te neume. Dat moos allemaol ouch betaold weure, allewel 't mierendeil vaan
particuleere kaom. Daorum kraog de stad in 1429 ouch tolrech. De vieftiende iew
is de iew vaan de bouw vaan de Groete Kèrk, mer ouch de iew vaan Lourens Jansz.
Coster, dee nog veur Gutenberg de bookdrökkuns oetgevoonde zow höbbe. Haarlem
waos e handelsstedsje (Schonenvaardersgilde) mer in 't zuidweste (noe de
Veifhook/Vijfhoek) ontwikkelde ziech d'n textiel: Wolstraat, Raam- en
Voldersgracht, etc. De hiel stad woort oondertösse umwald mèt 'ne steine moer en
mèt hei en dao poorte (o.a. Hout-, Kruis- en Zijlpoort). Haarlem verveel evels
lankzaam in 't midde vaan de vieftiende iew (Hookse en Kabeljouwse Twiste), en
ouch aon 't ind vaan diezellefde vieftiende iew (Opstaand vaan 't Kies- en
Broedvolk in 1492). Ouch de zèstiende iew begòs neet good in Haarlem:
plunderinge door Dene en de bendes vaan Maarten vaan Rossum. Wel woort de Groete
Kèrrek aofgebouwd (1520). In 1558 woort de stad getròffe door de pes.

Tijens de Tachtegjaoregen Oorlog woort de stad, die op 3 juli 1572 veur de prins
gekoze had, in 1573 (op 13 juli) nao maondelaank belègk door de Spanjaarde, die
daobij oongemein väöl soldate verlore, ingenome. Bereump is de heldhaftigheid
vaan 't verzèt zoe es dat vaan Kenau Simonsdr. Hasselaer, de weduwevrow die
alles wat ze had, inzat um de stad te verdeidege. In 1576 woort de stad getroffe
door 'ne groete brand, dee begos bij de "Sleiperskop" aon 't Spaarne mer door de
wind (noord-oos) alles verinneweerde riechting Veifhook (o.a. de St.
Gangolfskerk oppe Bòtermèrret), de Doele en 't Aajd en Nuj Gashoes). Mer 't
Akkoord vaan Veere oet 1577 zörgde in eeder geval deveur tot de Spanjaarde de
stad verlete, die daonao neet mie in Spaonse hen kaom. De Bakenesserkèrrek waos
de ierste kèrrek die door dit verdraag aon de Hervormde woort aofgestoon.
Vaanaof dat momint mochte in Haarlem twie godsdienste oetgeoefend weure. Al gaw
nao 't belègk woorte de walle en poorte hersteld. In deen tied (nao de val vaan
Antwerpe in 1585) bleujde door de koms van väöl Vlaamse immigrante de
textielindustrie obbenuits op. Had Haarlem tijdens 't belègk 18.000 inwoeners,
in 1622 waore 'r us dat al 40.000. De zevetiende iew waos ouch veur Haarlem
riechtig 'n gouwe iew. Hándel, nijverheid (beerbrouwerije, 70 in getal
oeteindelek) en kuns bleuide wie noets teveure, veural de sjèlderkuns maakde
Haarlem bereump. De bereumpste vaan al is Frans Hals gewoore. Mer ouch väöl vaan
zien lierlinge höbbe 'ne gooie naom gekrege: Judith Leyster, de gebreurs
Berckheyde, de gebreurs vaan Ostade, netuurlek ouch van Ruysdael en Saenredam,
en neet te vergete Jan Steen, de sjeepssjèlder Cornelis Vroom en de pèrdssjèlder
Wouwerman. Eine vaan de massa Vlaominge die hei nao tòw vlöchde, waos de
bouwmeister Lieven de Key oet Gent. Vendaog den daag stoon zien meisterwèrreke
nog eve sjoen in de stad es wienie ze gebowd woorte: de Vleishal, de Waog, d'n
toren vaan de Nuij Kèrrek, e nuij stök aon 't Raodhoes en versjeiene particuleer
hoezer. Jacob van Campen (vaan 't pelies oppe Dam) bòwde oppe plaots vaan 't
vreuger Anna-kloester de ierste protestantse kèrrek vaan 't land (1648): de
"Nuij Kèrrek". De rederiekers vaan Haarlem koume op en euveral woorte veur de aw
luij "höfkes" gestiech. Um de opbleuiende economie te oondersteune graofde me
trekvaarte nao Amsterdam (1631) en Leiden (1656). Sins 1656 woort in Haarlem
door d'n drökker Abraham Casteleyn de ierste gezèt vaan Europa oetgegeve: de
Opregter Haarlemsche Courant. Nao 1685 (Edict vaan Nantes) kreeg Haarlem hiel
get Franse refugiés te verwèrreke. Dao stoont tegeneuver tot die Franse 'n
groete bijdrage lieverde aon d'n oetbòw vaan de zijweverije. Oondertösse bleef
de ruizing euver wat noe de bèste godsdeens waos, bestoon. Aon 't ind vaan de
'gouwe iew', wie 't al weer minder ging, woort 't onröstig in de stad: ruizing
tösse oranjegezinde en die tege de Prins waore, en 't touwbaksopreur in 1690. De
achttiende iew waos 'nen tied vaan verval. De nijverheid kaom lankzaam op zie
gaat te ligke, en de welvaart naom zeenderouge aof. Dat gaof ooncontentegheid
oonder de luij wat ziech in 1748 vertaolde in 't pachtersopreur. De twiede
hellef vaan de achttiende iew woort gedommeneerd door gestiedege ruizing tösse
patriotte en prinsgezinde. Toch waos 't ouch 'n iew vaan wetensjap en vaan
weldaodegheid. Nuij höfkes woorte ingeriech (Noblet, Teyler, Staats, vaan
Oorschot) en ouch wees- en ermhoezer verreze. In 1752 woort de Hollandse
Maotsjappij der Wetensjappe opgeriech, e illuster genoetsjap boe oet later de
groete natuurkundege en Nobelprieswinnaar Prof. Lorentz veurtkaom. In 1778 kaom
in de Damstraot de steinrieke zijfabrikant Pieter Teyler van der Hulst te
sterreve. Dee zörregde deveur tot zien wetensjappelekke verzamelimg printe,
naturalia en mie vaan dat in e museum woort oondergebrach: het Teyler Museum, 't
ajdste museum vaan Nederland. In 1795 begòs de Fransen Tied. Op 20 januari vaan
dat jaar veele de Franse binne. Hiel väöl Haarlemmers voonte dat bès: oppe
Groete Mèrret had 'ne grop vròwluij al 'ne vrijheidsboum geplant boerum zie
dansde. D'r woort e nuij stadsbestuur opgeriech en väöl dinger veranderde, al
oonder de läös Vrijheid, Geliekheid en Broedersjap. Zoe woorte bij veurbeeld de
aw gilde opgeheve. In 1799 spande 't nog eve door d'n inval vaan de Ingelse en
de Russe hoegerop in Noord-Holland, mer dat leep op niks oet. In 1808 kaom de
Keuning vaan Holland, Lodewijk Napoleon, de broor vaan de keizer, in Haarlem
woene (Paviljoen Welgelege). 'ne Fijne mins, mer zie verblief doorde neet lang,
want in 1810 moos heer -op las vaan zie broor- al weer de stad oet. Revoluusie
en oorlog dege de welvaart vaan Haarlem gei good. In 1811 brach de groete
keizer, Napoleon zellef, e bezeuk aon de stad, mer väöl applaudissemint kreeg
heer neet. In 1815, nao Waterloo, waos 't aofgeloupe mèt de Franse. De huzare
vaan Wöllem Boreel trokke de stad binne en in de res vaan de negetiende iew heel
Haarlem altied zie garnizoen. Veur de soldaote woort in Schoten in 1882 'n nuij
cavvalerei-kazerne gebòwd: de Ripperda.

De negentiende iew brach in Haarlem es ein vaan de ierste stei d'n trein: in
1839 woort tösse Amsterdam en Haarlem d'n ierste spoorweeg geëupend. Aon 't ind
vaan de negetiende iew woort 't Spaarne door e nui kenaal en 'n sluis in
Spaarndam verboonde mèt 't Noordziekenaal (1865). Daodoor kraog de Haarlemse
industrie 'n flinke injektie. Bekint veurbeeld daovaan is de keuninklikke febrik
vaan Beynes, die waagele veur 't spoor en trams maakde. Me had ouch Figee, e
mesjienefebrik, de werf Conrad boe me baggermeules maakde, en de centraol
wèrkplaots vaan de Spoorwege. Hiel Nederland kint ouch de sjoklaatfebrikke vaan
Droste en Union, die de stad -gewins of oongewins- veurzaoge vaan de reuk vaan
sjoklaat. Nog aander bekinde febrikke: die vaan Enschedé, oetgever en drökker
vaan poszegels en baankbiljètte, de margrienfebrik vaan Cohen en van der Laan,
de zeip- en parfumfebrik 'het Klaverblad', en de "fèlmfebrik" Polygoon, boevaan
me de fèlme wekeleks in de cinema kòs zien. In 1927 annexeerde Haarlem de
gemeinte Schoten. Speculaties oet de vreug twintegste iew tot Haarlem in 2000
mèt Amsterdam 'n agglomeratie vaan aanderhaaf miljoen lui of mie zouw goon vörme
zien klaorbliekelek neet oetgekome.



https://li.wikipedia.org/wiki/Guinee

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Guinee of Guinea (officieel République de Guinée) is e land in westelek Afrika,
aon d'n Atlantischen Oceaan. 't Grens aon Guinee-Bissau, Senegal, Mali, De
Ivoorkös, Liberia en Sierra Leone. Hoofstad is Conakry; dit is wiedoet de
groetste stad vaan 't land.

Guinee is ingedeild in 6 regio's (régions), die wijer verdeild zien in 33
prefecture (préfectures) en e paarhoonderd sub-prefecture of gemeintes
(sous-préfectures). De hoofstad Conakry is 'n speciaol zone, die boete de
regio's vèlt. De zes regio's zien geneump nao hun hoofstad:

Zoewie väöl Afrikaanse len is Guinee etnisch hendeg divers. Wel hure alle
inheimse gróppe tot de sprekers vaan de Niger-Congotaole. Belaankrieke gróppe
zien de Mandinka (ooste) en de Susu (weste). Zij spreke allebei taole oet de
Mande-gróp (respectievelek Maninka en Susu, die neet oonderein te verstoon meh
wel verwant zien. Hun taol slut ouch good aon op 't Bambara, gesproke in Mali.
Ouch de kleinder gróp vaan de Kpelle (mèt häör taol) vèlt binne de Mande. 't
Midde vaan 't land weurt bewoend door de Fulfulde, die hun taol inger verwant is
aon 't Wolof (oonder mie gesproke in Senegal). 'n Aander taol, mèt middelgroete
verspreiing, is 't Kissi, verwant aon versjèllende taole in Guinee-Bissau,
Guinee en Liberia. Al bij al leve in Guinee zoe'n 24 inheimse etnische gróppe.

De dominante religie is d'n islam (veurnaomelek soennitisch), dee door 85% vaan
de bevolking weurt gepraktizeerd. 't Christendom (neve Roems-katholicisme ouch
versjèllende protestantse genoetsjappe) nump 10% veur zien rekening; de res deit
aon traditioneel Afrikaanse religies. In 't land hiers 'n sfeer vaan relatief
religieus tolerantie.

Guinee waor in 't verleie neet de kern vaan e groet riek meh kaom wel mèt
versjèllende belaankrieke besjaovinge in contak, beveurbeeld mèt 't Ghana-riek,
wat, oondaanks ziene naom, in 't modern Mauretanië en Mali laog. Dit riek waor
oonder aandere 'n belaankrieke verspreier vaan de Arabisch-islamitische cultuur.
In d'n èlfden iew góng 't t'n oonder aon de Almoravide-dynastie (de More). Ouch
hun hiersjappij doort neet laank; de opvolgers waore 't Sossoriek (twelfden en
dertienden iew), 't Maliriek (dertienden en veertienden iew) en 't Songhayriek
(vieftienden en zestienden iew).

Aon 't ind vaan de zestienden iew vele de More 't riek weer binne, meh hun
regering doort neet laank. Vaanaof deen tied hadde lokaol hiersers in Guinee de
mach. Väöl vaan die inheimse keuninge doge aon slaovehandel mèt de blaanke.
Vaanaof de achtienden iew gaof 't in 't midde vaan 't land 't riek vaan Fouta
Djallon. Sinds 1878 laog in 't weste 't Wassoulouriek. Vaanaof 't midde vaan de
negentienden iew kraoge de Franse interesse in 't gebeed, wat ze in 1898 es
kolonie inlijfde. In de jaore dao-op woort mèt Portugal de grens mèt
Guinee-Bissau getrokke, mèt de Britte de grens mèt Sierra Leone en mèt Liberia
de landsgrenze dao. Guinee woort 'n deilkolonie vaan 't groeter gebeed Frans
Wes-Afrika.

Bij de stiechting vaan de Vijfde Republiek in Fraankriek in 1958 woort
versjèllende kolonieë de keus veur oonaofhenkelekheid of otonomie gegeve. Guinee
koos oonmiddellek veur oonaofhenkelekheid. D'n ierste president woort Ahmed
Sékou Touré. Touré oontwikkelde, wie wel mier leislui vaan nui Afrikaanse len, e
beleid wat sterk op 't communisme, entans op 't socialisme, waor geënt. Daorum
zoch heer de aonsleting mèt de Sovjet-unie, later ouch mèt communistisch China.
De ben mèt de Vereinegde Staote en aander kapitalistische len woorte evels neet
verbroke. Zelfs mèt Fraankriek bestoont veur e paar jaor nog wel 'n gooj
relatie. Zie bewind oontaardde evels algaw in 'n einpartijedictatuur, boebij
westerse bedrieve geconfisqueerd woorte en inheimse stamhoofde en politieke
tegestanders gemekelek gevaange woorte gezat. Door zien steun aon de
verzètsbeweging in Guinee-Bissau, daan nog Portugees, steunde de Portugeze de
anti-Tourérebelle in Guinee. In 1970 kaom 't dabij tot 'n (mislökde) invasie.
Oondaanks alle binnelandse tegestand en kritiek vaan boete bleef Touré tot
zienen doed in 1984 aon de mach.

Kort daonao woort Touré zienen opvolger Louis Lansana Beanavogui aofgezat. De
leider vaan de coup, Lansana Conté, naom de mach euver en beneumde ziech tot
president. Veural in de beginjaore vaan zien regering deeg heer väöl um de
minserechtesjennis oonder Touré oongedoon te make, meh heer kós 't land neet
rieker make. Aonkondeginge tot democratisatie bleve in gooj bedoelinge steke; in
vervalsde verkezinge bleef heer jaorelaank aon de mach. De lèste jaore vaan zien
bewind gaof 't ummer mier eupeleke kritiek op Conté zien regering, boe heer
deils aon touwgaof. Ouch häöm lökden 't um tot zienen doed, in 2008, aon de mach
te blieve. Oonmiddellek daonao naom 't leger, oonder leiding vaan kaptein Moussa
Dadis Camara, de mach euver.



https://li.wikipedia.org/wiki/Guatemala

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Guatemala (officieel República de Guatemala) is e land in Midde-Amerika, aon de
Caribische Zie en de Stèl Oceaon, grenzend aon Mexico, Belize, Honduras en El
Salvador. Hoofstad en groetste stad is Guatemala-stad, aander stei zien Mixco,
Villa Nueva en Quetzaltenango. 't Land heet 'ne groete Indiaanse componint,
zoewel op etnisch es op cultureel gebeed, meh is door zien verleie es
bananerepubliek economisch achtergebleve.

Guatemala is verdeild in 22 departeminte, die weer zien oonderverdeild in 332
gemeintes (municipios).

Guatemala is wat gruutde betröf te vergelieke mèt Iesland en Bulgarije. 't Land
ligk tösse 13 en 18°NB en 88 en 93°WL. De weskös is vrij egaal en rech, de
ooskös ligk aon de Golf vaan Honduras. 't Groetste deil vaan 't land is
bergechteg (oetzunderinge zien de kösgebeje en 't noordelek departemint Petén),
mèt versjèllende toppe bove de 3000 of zelfs 4000 meter. 't Hoegste punt vaan 't
land is de Tajumulco-völkaon mèt 4220 meter; dit is ouch 't hoegste punt vaan
gans Midde-Amerika. 't Land kint nog mie völkaone, die mèt regelmaot oetbarste.
Ouch eerdbevinge koume geregeld veur. 't Gief versjèllende revere. Die in de
Stèl Oceaon oetwatere zien kort en oondeep; aon d'n aandere kant vaan de
watersjeigel vint me ouch groeter waterluip, wie de Montagua, de Polochic, welke
in 't Izabalmeer oetlöp, de Dulce, wat vaan 't Izabalmeer nao zie struimp, de
Sarstún op de grens mèt Belize en de Usumacinta, op de grens mèt Mexico
(provincie Chiapas). 't Klimaot is tropisch mèt oongeveer dezelfde temperature
't gans jaor door. In 't hoegland is 't aonmerkelek keulder es aon de kös.
Orkane koume geregeld veur.

De gevarieerde natuur vaan Guatemala - mangrovebos, meer, hoeggebergde etc. -
maak 't e bezunder biodivers land. Nationaol Park Tikal steit op de
Wereldèrfgoodlies vaan d'n UNESCO. Vaan de Guatemalteekse fauna is 6,7%
endemisch.

Roond de 59% vaan de bevolking is mesties, of wie me dat dao neump, Ladino. In
vergelieking mèt sommege vaan de naoberlen is de inheimse populatie groet: 39%
vaan de bevolking is Indiaon. Bekaans allemaol zien 't Maya's; groete gróppe
zien K'iche, Mam en Kaqchikel. E klei deil is Arowaks.

't Aontal taole in Guatemala is volges Ethnologue neet minder es 55; de
allermieste daovaan zien Mayataole. Väöl vaan die taole zouwe aandere ieder es
dialekte zien. De Mayataole weure veural in 't midde vaan 't land volop
gesproke. De groetste taol/'t groetste dialek is 't Centraol-K'iche mèt 1,9
mieljoen sprekers; de versjèllende soorte K'iche same hole mie es 2 mieljoen. 't
Garifuna, 'n Arowakse taol en eigelek 'n taol vaan Belize, huurt me in twie
kösdörper. 't Spaons, de officieel taol, weurt hei in 't Midde-Amerikaans dialek
gesproke.

Guatemala is vaanajds zier katholiek, meh wie zoeväöl len in Latiens Amerika
heet 't protestantisme hei de lèste decennia 'nen opmars gemaak. Nog get mie es
50% vaan de bevolking is katholiek. 40% is al protestants, 3% oosters-orthodox
en 1% volg de traditioneel Maya-religie nog.

Guatemala is zeker sinds 12.000 v.Chr. bewoend. Groete deile vaan 't land hoorte
bij 't Mayariek; op väöl plaotse zien Mayatempele te vinde, veural oet de
klassieken tied (250-900 n.Chr.). In de post-klassieken tied gaof 't
versjèllende lokaol keuninkrieke. De herkóms vaan de naom Guatemala is neet gans
dudelek; 't kin koume vaan Goathemala, Tolteeks veur 'land vaan de buim', vaan
Cuauhtitlan, Nahuatl veur 'tösse de buim', of vaan coactmoct-lan, 'land vaan de
slang-etende vogel' (d.i. Mexico). Vaanaof 1519 begóste de Spanjole mèt
expedities op Guatemalteeks groondgebeed. Generaol Pedro de Alvarado verboond
ziech mèt de Kaqchikel en voch tege de K'iche. In de koloniaolen tied waor
Guatemala de naom vaan 'n provincie (Capitanía General), officieel vaan 't
Oonderkeuninkriek Nui Spaanje (Mexico), meh in feite otonoom binne 't Spaons
keuninkriek. Dees capitanía umvatde gans Midde-Amerika.

Op 15 september 1821 woort Mexico, en daomèt ouch Guatemala, oonaofhenkelek.
Vaanaof 1823 woort de Capitanía General 'nen oonaofhenkeleke staot mèt de naom
Federaol Republiek Midde-Amerika, die tege 't ind vaan de jaore 1830
oetereinveel. 't Land verveel in 'nen tied vaan instabiliteit. In 1871 kaom
Justo Rufino Barrios mèt 'n liberaol revolutie. Heer zörgde veur versjèllende
moderniseringe in 't land, in 't bezunder in de infrastructuur, meh mós
tröktrejje wie heer, zoonder succes, perbeerde gans Midde-Amerika mèt geweld
staotkundeg perbeerde te hereinege. Vaan 1898 tot 1920 waor Manuel Estrada
Cabrera, dee de Amerikaanse United Fruit Company (noe Chiquita Brands
International) vrij speul gaof in 't land (en daomèt de 'bananerepubliek'
stiechde). Nao 'ne militaire coup in 1944 woorte veur 't iers vrij verkezinge
oetgesjreve, gewonne door de gemaoteg linkse Juan José Arévalo Bermejo. De
Vereinegde Staote zaoge de linksen trend in Guatemala wie de Kawwen Oorlog begós
mèt greujende aofkier aon; in 1954 zatte ze 'ne coup op, dee de reactionaire
kolonel Carlos Castillo Armas aon de mach brach. De volgende decennia bleve 't
groetste deil vaan d'n tied rechse, reactionair dictature aon de mach, mèt
bekans doorloupende guerilla en börgeroorlog. Pas in 1996 woort, oonder ospicië
vaan de VN, de vrei geteikend. Sindsdeen is de democratie in 't land
veurziechteg herstèld.

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer e bitteke op en:Geography of
Guatemala.



https://li.wikipedia.org/wiki/Groe%C3%ABt-Brittanni%C3%AB

Dit artikel is gesjreve in 't Breuker. 't Weurt gewaardeerd óm in dit artikel 't
Breuker aan te hauwe of aan te gaeve welk anger dialek gebroek is.

Groeët-Brittannië is 'n Europees eiland in de Atlantische Oceaan, ten noordweste
van 't Europees vasland gelaeëge en daova gesjeije doer de Noordzieë en 't
Kanaal. Mit 'n opperflaak van 209,331 km² is 't eiland 't op ach nao groeëtste
eiland van de welt es aoch 't groeëtste eiland van Europa en de Britse Eileng,
woeë aoch Ierland en Man bie huëre. 't Gans eiland behuurt tót 't Veraenig
Kuëninkriek en vestigt de drie 'constituente leng' Ingeland, Sjotland en Wales.

'ne Aowere naam vuur Groeët-Brittannië is "Albion". D'r naam "Brittannië" woert
vuur 't ieësj gebroek doer de Romeine, die 't eiland "Britannia" neumde. 't
Vuurvoogsel 'groeët' waert gebroek óm 't va Bretagne te óngersjeije, dat
oersjprunkelik d'rzelfde naam houw.

D'r naam Groeët-Brittannië waert aoch waal gebroek vuur 't gans Veraenig
Kuëninkriek.

Groeët-Brittannië is nao Java en Honshū 't dichtsbevolkde eiland van de welt mit
(in 2011) mieë es 70.100.000 i-weunesj. Behalve Ierland in 't weste waert 't
ómringk doer mieë es hónderd klaenere eileng, woeëvan 'n aantal aoch tót
Groeët-Brittannië waert geraeëkend, zoeëwie Wight, Anglesey, de Scilly-eileng,
de Hebride, de Orkney-eileng en de Shetlandeileng, aevel neet Man of de
Kanaaleileng.

't Landsjap va Groeët-Brittannië waert gekinmerk doer lieëgland in 't oeëste en
zuje en huëvele en berg in 't noorde en weste. Vuur 't ing van d'r lètste
iestied waor Groeët-Brittannië e sjeereiland van Europa; doer 't gesjmólte
landies woert 't Kanaal gevormd. D'r kórtste aafsjtand tót 't vasteland is 34
kilometer bie Dover, gevormd doer 't Nauw va Calais.

Groeët-Brittannië woert óngevaer 9000 jaor geleje gevormd in 't Pleistoceen.
Daovuur zoot 't vas aan 't Europees vasland.

De ieësjte beweunesj va Groeët-Brittannië kaome van 't vasteland. De beweunesj
in d'r Iezertied sjtónt bekind es de Brythonne, e Keltisch-sjpraeëkend volk. In
d'r Romeinse tied woert 't groeëtste dael van 't eiland, op 't utersjte noorde
nao, de Romeinse provins Britannia. Nao d'r val van 't Romeins Riek trókke
Germaanse sjtamme nao 't oeëste en zuje van 't eiland, die huuj d'r daag bekind
sjtónt es de Ingelsje.



https://li.wikipedia.org/wiki/Gr%C3%B3ndwet

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

In 't sjtaatsrech is 'n constitutie de gróndsjlaag van 'n sjtaat. Dees is dèks,
meh neet ummer, vasgelag in 'n gróndwet, e document woeë-in de grondrechte en/of
de wirking van 't politieke sjtèlsel in e bepaald landj besjreve sjtunt.

Constituties variëre van land tot land, al zint d'r toch inkel vriewaal
universeel kinmerke. Constituties reigele de organisatie van de euverheid, ze
zigke bevuurbeeld of 't 'n parlementair of 'n presidentieel systeem is, welk
mechanisme de wètgaevende mach haat óm de oetveurende mach te controliere, wat
de rol is van de rechterlike mach en op welke meneer de mach verdeild is tösje
de nationaal regiering en de lokaal organe. Ze vermèlde traditioneel ouch 'n
aantal rechte, die in sómmige gevalle neet ech dudelik zin (zoeë-as "'t rech op
wèrk").

De Hóllesje gróndwèt haat dan noch 't speciaal veurbehoud dat 'ne rèchter neet
maog beoerdeile óf de wètte en verdrage mèt de gróndwèt in euvereinsjtumming
zeen. Dit is angesj es in gróndwètte van anger leng, zoeë-wie Duutsjland, Belsj
of de Verenigde Sjtate, umdat 't effectief betekent dat de wètgaever zelf - en
neet de rechter - bepaalt of de wèt waal of neet euvereinsjtump mit de Grondwèt.
Saer Fortuin is dit gegaeve oonderwaerp va parlemair discussie. In 2008 is de
VVD, 't CDA en de Christen Unie taege 'n verendering van dat artikel in de
groondwèt. Groen Links, SP en de PvdA zeunt daovör. De rechter maog de wèt nao
Nederlands sjtaatsrech waal toetse aan 't Europees Verdraag veur de Rechte van
de Miens. Dees toetsing haet in de Nederlandse rechtsorde veur e belangriek deil
de functie van toetsing aan de Grondwèt euvergenomme.

Öp 't Belsj werre b.v Vlamsje decrete en richtlijne getoetst an de gróndwèt dör
de Nederlandstalige Kamer van d'r Raod van Sjtate. De Franstalige Voerenaere
besjoewe die Kamer es polletiek beneumd, vermits ze de Vlamsje interpretatie van
de federaal wètte óp de facilitète es oonoetgesjpraoëke richtlijn hanteert in
häör arreste.

Vriewaal alle democratieë höbbe 'n gróndwèt. E veurbeild van 'n land zonger
gróndwet is 't Vereinig Kuëninkriek. De gróndwèt wuurt vasgesjtèld doer de
gróndwètgaever. Dèks is dit de gewoeëne wètgaever, dae 'n sjpeciaal procedure
volg (bevuurbeeld mieërder laezinge en 'n gekwalificeerde mieëderheid nuuëdig).
In 'n aantal leng besjteet d'r 'n referendum vuur 't verangere van de gróndwèt.
In anger leng is 'n twieëde goodkäöring van twieëderde of de hèlf van de
mieërderheid nuuëdig. Daodoer kint 'n verangeringssproces jaorelank doere. Op 't
Belsj is 'n twieëderde mieërderheid nuëdig in 't federaal parlement um de
gróndwèt, woeë-ónger ouch de taalwètte valle, te verendere.



https://li.wikipedia.org/wiki/Gotiek

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Gotiek ies 'n sjtielvörm in de Europese arsjitektuur en beeldende kuns in de
late mieddelièwe. De gotiek ies rónd 1140 óntsjtange in de umgeving van Paries
(Île-de-France) in Frankriek. 't Belangriekste kènmerk ies 't sjtreve nao
verticaliteit; diet zuut me bieveurbeeld in de huègde en de sjmaalheid van de
geboewe. De gotische kathedrale zint 'n bekènd veurbeeld van dees sjtiel.

De gotiek besjtóng van ca. 1140 tot 1500. De sjtiel die veuraafgóng aan de
gotiek neump me Romaanse kuns. Vanaaf de vieftiènde ièw kaom vanoet Florence de
renaissance op.

De benaming "gotiek" ies in de renaissance bedach door de Italiaanse arsjitek
Giorgio Vasari. 't Italiaans woord gotico, aafgeleid van de Germaanse sjtam de
Gothe, waor oarsjprónkelik 'n sjeldwoord veur barbaarse en primitief culture.
Vasari drökde mèt dees benaming ziene aafkièr van de mieddelièwse arsjitektuur
oet, in tegesjtèlling tot de klassieke arsjitektuur, die in de renaissance sjuus
es veurbeeld woort genómme. Allewiel hae "gotiek" gein negatief beteikenis miè.

In de architectuur van de gotiek sjtreefde me nao verticaliteit en leechheid. Me
óntwiekkelde hieveur 'n eige systeem van boewelemente. De sjpietsbaog en 't
kruusribgewelf, die al ièrder bekènd waore, woorte in de gotiek wiejer
óntwiekkeld.

Kèrkgeboewe woorte hoag en rank en krege groate vènstere, in tegesjtèlling tot
de diekke moere mèt klein vènstere in de romaanse sjtiel. Um diet te bereike
woorte kèrkgeboewe opgezat es 'n skelet van pilere, veural de typische
bundelpilere, lochbaoge en sjteunbaere um de drök van 't daak en de gewelve op
te vange. De tösjeliegkende ruumde koes me völle mèt vènstere. 't Sjtreve nao
verticaliteit kaom ouch tot uting in 'ne veurkeur veur hoag geperforeerde tores.

In de decoratie van gotische kèrke woort gebruuk gemaak van pinakels, wimberge,
kruusblome en maaswerk. Umdat 't moeroppervlak kleiner woort en de vènstere
groater kaome d'r minder moersjilderinge en woort 't gebrandsjilderd glaas
belangrieker. Aan de boetekant woorte de kèrke verseerd mèt beeldhouwwerk, dat
ummer oetveuriger woort en loskaom van de arsjitektuur. De beelde woorte ouch
realistischer.

In de waereldlike boewkuns zuut me veural de decoratief elemente van de gotiek
truuk. Veurbeelde van nog besjtaonde waereldlike gotische architectuur zint o.m.
't gemeintehoes van Leuve en 'n kloastertiendsjuur in Terdoest in de gemeinte
Brögge.

't Koar en de koarumgank van de abdijkèrk van Saint-Denis bie Paries, geboewd
tösje 1136 en 1144 ónder abt Suger, weurt algemein besjouwd es 't begin van de
gotiek. In dees kèrk woorte saer de 7e ièw de Franse keuninge begrave. Suger wol
miè ruumde veur de pelgrims en 'n leech hoag ruumde mèt väöl leechinval. Diet
woort bereik door 't gebruuk van sjpietsbäög en kruusribgewelve en 't aafleije
van de drök door sjteunbaere.

De kèrk van Saint-Denis maakde väöl indruk. 't Boewplan van de kathedraal van
Sens woort aangepas nao 't veurbeeld van Saint-Denis. Wiejer veurbeelde van
vreug gotiek in 't Île-de-France zint de kathedrale van Noyon, Paries
(Notre-Dame), Senlis en Laon. De sjnel verbreiing van de sjtiel ies ónder andere
te verklaore door de concurrentie tösje de biesjoppe in Noord-Frankriek; edere
biesjop wol 'n sjoaner en groater kèrk es ziene buurman. De sjtiel versjpreide
ziech vervolges euver Wes-Europa, woa euveral regionaal variante óntsjtoon. De
cisterciënzer kloasterorde, die 'n sober gotische boewsjtiel mèt wiènig
versering gebruukde, zörgde mèt veur de versjpreiing van de sjtiel euver gans
Europa.

Óngevaer 60 jaor nao Saint-Denis haet de sjtiel ziech óntwiekkeld en begint in
Frankriek de hoaggotiek. In dezen tied weurt begoes mèt de boew van de groatste
kathedrale, bieveurbeeld in Reims, Amiens en Bourges. Me koes ouch in de huègde
van 't sjeep en 't koar ummer wiejer goon. De kathedraal van Chartres, herboewd
vanaaf 1194 nao 'ne brand, haet 'n sjeep mèt 'n huègde van 36 maeter, 't hoagste
tot dan toe.

Vanaaf 1230 neump me de sjtiel meistal rayonnante gotiek; de kèrke woorte nog
hoager, de verticaliteit woort nog belangrieker, de glaasoppervlakke woorte hièl
groat, de sjteine ónderdeile woorte e riechtig skelet. 't Huègdepunt in 't
sjtreve nao verticaliteit woort bereik in Beauvais in 1272: 't koar ies 48,5
maeter hoag (euveriges ies 't geboew 2 kièr ingesjtort). Ouch woort in dezen
tied 't roasvènster e belangriek decoratief ónderdeil.



https://li.wikipedia.org/wiki/Ger_Bertholet

Dit artikel is gesjreve in 't Klummesj. 't Weurt gewaardeerd óm in dit artikel
't Klummesj aan te hauwe of aan te gaeve welk anger dialek gebroek is.

Ger Bertholet (pseud. G. Rapaille) (Klumme, 1948) is dramadocent, acteur,
sjrieëver, dichter, zenger en vertaler van tonieëlsjtökker. Bie d'r radio-umroop
Limburg waor hae actief es Zjèr Bataille in 't Verdreet van Limburg. Daonao
sjreef hae óm de twieë waeke 'ne Limburgstalige column en loos dem vuur in 't
cultuurprogramma van L1 "Het Cultuurcafe". Daonaeve is Bertholet recensent
toneel. Eind jaore tachtèg regisseerde Bertholet tonieëlgroep de Bron oet
Norbik. Hae is wèrkzaam bie Sjtichting Theater- en Danswerkplaats KWANT en
is/waor (mit) initiatiefnummer van de projekten Rückkeher Ünerwunscht
Maastricht, Waolse Medammecour, Blauwe zaoterdaag Venlo, Stadslab Zitterd,
Poink, Tuin der Lusten in Zitterd en Petit Bataille, Kleinkunstfestival
(provinciaal).

"werm dich dichter aan dien eige beelde kaok diene ink es 't mót Sjrieëw zónger
wuerd das te heildes sjtaok dien zinne in dien patsj"



https://li.wikipedia.org/wiki/Franklin_Delano_Roosevelt

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Franklin Delano Roosevelt (Hyde Park, New York, 30 januari 1882 - Warm Springs,
Georgia, 12 april 1945) waor de 32e president vaan de Vereinegde State en
regeerde vaan 1933 tot 1945, zjus dezelfde periode wie Adolf Hitler, en ouch
'nen hoofrolspeuler in d'n Twiede Wereldoorlog. Heer waor 'ne neef vaan Theodore
Roosevelt, dee vaan 1905 tot 1913 president waor. Heer behuurde tot de
Democratische Partij.

In 1904 studeerde heer aof aon de Harvard-universiteit en in 1908 bij Columbia
Law School. Heer trouwde in 1905 zie nisjeke en ze kraoge zès kinder. Op zien
39e euverleefde heer polio; de gevolge vaan die krenkde zouwe zie gaans leve
merkbaar blieve.

In 1933 versloog heer mèt 'n euverweldegende mierderheid ziene rivaal, de
zittende president Herbert Hoover. Zie programma heel 'n hervörming vaan de
Amerikaanse ikkenomie in, die in 1929 mèt de Groete Depressie volkoume
ineingestort waor. Hoover, 'ne rippeblikein, wouw niks verandere aon zienen
ikkenomische polletiek, umtot heer heileg geluifde in de potentie vaan 'n
merretikkenomie um tegeslaag te euverwinne. Roosevelt wouw de malaise evels wel
bestrije, door "get te doen, wat daan ouch". Zie plan duipde heer de "New Deal
(VS)".

Door 't succes vaan dee New Deal woort heer neet minder es drei kier herkoze.
D'n Twiede Wereldoorlog begós heer besjeie; heer beperkde ziech tot 't levere
vaan inkel troepe in Noorwege, meh wie de Japanse lochmach in 1942 de
Amerikaanse vloot bij Pearl Harbor vernietegde, begóste de VS vol mèt te doen
aon d'n oorlog. Heer gold oonder de geallieerde kopstökker es gemaoteg, in
tegestèlling tot de radicalere Winston Churchill, dee mèt Roosevelt en Jozef
Stalin de "Groete drei" ging vörme.



https://li.wikipedia.org/wiki/Fraankriek

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Frankriek ies e land in Wes-Europa en lidsjtaat van de EU. 't Ies ein van de
groatste leng van Europa, mèt 'n oppervlakte van 547.030 km². De hoofsjtad van
Frankriek ies Paries.

In 't zuje grens Frankriek aan Sjpanje, de Mieddellandse Ziè, Andorra en Monaco.
In 't oaste grens 't aan Italië, Zjwitserland en Duutsjland. Aan de noordgrens
liegke Belsj en Luxemburg. De wesgrens weurt gevörmp door 't Kanaal, de
Atlantische Oceaan en de Golf van Biskaje.

't Landsjap van Frankriek ies heuvelechtig in 't noorde en 't weste. De res van
't land ies bergechtig. Aan de oaskant liegke de Franse Alpe, de Jura en de
Vogeze. De zuudgrens mèt Sjpanje weurt gevörmp door de Pyreneeë. De Franse
Ardenne liegke in 't noordoaste. Centraal-Frankriek weurt gedomineerd door 't
Centraal Massief, e plateaugebergte.

De groatste sjtad van Frankriek ies de hoofsjtad Paries, mèt in de sjtad en de
agglomeratie dao-umheen ongevaer 12 miljoan inweunersj. Wiejer belangrieke sjtae
zint ónder andere: Lyon, Marseille, Lille, Toulouse, Bordeaux, Nice, Nantes,
Strasbourg en Rennes.

Nao de Twiède Waereldoorlog voltrok ziech de metamorfose van landboew- nao
industriemaatsjappie. Es belangriek lid van de EU haet Frankriek plaatsgenómme
bie de tièn groatste industriële. 54 % Van de opervlakte van 't land weurt
gebruuk veur de landboew-economie, Frankriek ies nao de VS de groatste exporteur
van landboewproducte op de waereld. De deensverlenende sector haet 'n aandeil
van ruum twiè-derde in 't BNP.

Frankriek ies 'n democratische republiek. De president weurt veur vief jaor
gekoze (véúr 2002 waor dat 7 jaor). De Franse volksvertegewoordiging besjteit
oet de Assemblée Nationale, mèt 577 zetels, en de Senaat.

De president haet ouch, same mèt de biesjop van 't Catalaanse Urgell, 't
opperbesjtuur euver Andorra. Daomèt dreug 'r de oet de middelièwe daterende
titel 'Prins van Andorra'.

Frankriek ies saer 1 jannewarie 2016 verdeild in 18 regio's. Dees regio's zint
weer onderverdeild in departemente, arrondissemente, kantons en gemeintes.
Daoneve zint d'r ouch nog 4 euverzièse departemente: Guadeloupe, Martinique,
Frans-Guyana (Frans: Guyane française) , Mayotte en Réunion. Dees departemente
höbbe alle vief de administratieve sjtatus van regio. Frankriek haet nog ander
euverzièse gebiedsdeile, 't zoagenaamp Territoire d'outre-mer.

De officieel taal ies Frans. Dao zint ouch een aantal sjtreektale, bieveurbeeld
Baskisch, Bretoens, Catalaans, Corsicaans, Nederlands, Elzassisch en Occitaans.
Tot nog neet zoa lang geleje woort 't gebruuk van dees sjtreektale ontmoedig
door de regering en de sjoale. Tegewoordig weurt op sommige sjoale waal lès
gegeve in dees minderheidstale, meh Frans ies nog altied de enige officieel taal
van de euverheid.

't Frankriek van huuj besjleit 't groatste deil van Keltisch en Romeins Gallië,
meh de naam ies aafgeleid van de Franke, eine Germaanse sjtam dae ziech relatief
laat haet gevörmp en ziech vestigde in 't Romeinse Riek.

't Groatste deil van de gebiede die tegewoordig Frankriek vörme zint in 486
onder Clovis vereinig. Hae vereinigde de Franke in ein riek: Frankriek. Meh me
neumde 't toen nog ummer Gallië. Naodat Clovis gesjtorve waor, woort 't gebied
mièrder kière gesjpliets ónder de Merovingische dynastie.

De twiède Frankische dynastie, die van Karolinge, kaom aan de mach in 't miedde
van de achste ièw. Nao de doad van Sjarel de Groate woort 't riek van de Franke
in drieje gedeild, in 'n oastelek, 'n westelek en 'n mieddedeil. 't Westelek
deil woort later Frankriek.

De aafsjtammelinge van Sjarel de Groate, de Karolingersj, regeerde gebiede die
euvereinkómme mèt 't tegewoordige Frankriek tot 987. In dat jaor woort Hugo
Capet tot keuning van Frankriek gekroand. Hae sjtiechde ein nuuj dynastie, 't
Hoes Capet. Wie 't Hoes Capet in 1328 gein rechsjtreekse manneleke opvolgersj
miè houw, heel me ziech aan de Salische wèt. Dat beteikende dat d'r gein vrouw
aan de mach koes kómme. Me koos dus eine nuje keuning, Filips VI, oet 't Hoes
Valois. Dees dynastie regeerde tot aan 1589, wie ze woort opgevolg door 't Hoes
Bourbon. 't Hoes Bourbon bleef aan de mach tot aan de Franse revolutie.
Veuraofaond op de nui groondwet die heiop volgde, is ouch 'n abstrakte, en väöl
bekindere verklaoring gesjreve: de Déclaration des Droits de l'Homme et du
Citoyen.



https://li.wikipedia.org/wiki/Fonologie

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Fonologie is 't ónderdeil van de taalweitesjap of taalkunde, dat de klanke
(foneme) besjtudeert in hun woordondersjeiende functie. De weitesjapper weurt
fonoloog geneump.

De fonologie ondersjeit ziech es discipline van de fonetiek, doordat ze ziech
neet primair op de vörming van de sjpraokklanke zelf meh op vaste
klankversjuvinge in besjtumde contexte riech. 't Geit dan um zake es
palatalisatie, auslautverhärtung in 't Algemein Nederlands en väöl ander tale,
of de verzjwaking van consonante (ouch waal lenitie geneump) die bieveurbeeld
gebeurt tösje twiè klinkersj of in 't Limburgse woord iech, dat daodoor andersj
klink dan ik in 't Nederlands en Fries.

De basis van de moderne fonologie weurt gelag bie weitesjappers es Ferdinand de
Saussure, Nikolaj Troebetskoj, Jan Baudouin de Courtenay en Roman Jakobson. 'n
Belangrieke ontwiekkeling waor de toepassing op de fonologie van de principes
van de generatieve taalkunde, allerièrsj door Noam Chomsky en Morris Halle in
hun invloodrieke book The Sound Pattern of English.

Kiek ouch: klinkerharmonie en in de brei beteikenis daovan de umlaut.   Dit
artikel is e sjtumpke. De kans Wikipedia helpe door 't aan te völle



https://li.wikipedia.org/wiki/Fluor

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Fluor of fluwor is e sjemisch element mit 't symbool F en 't atoeamnómmer 9. 't
Behuuertj toete groep vanne halogene (groep VIIa). 't Element kump in
monoatomische vorm neet veur inne netuur. 't Vörmp diatomische molecule difluor
(F2), die vanwaenge de hoeag reactiviteit zelf ouch koem inne netuur te vinje
zeen. 't Element kump dus inne netuur vriewaal exclusief in samegestèldje stoffe
veur.

Inne organische sjemie kan e fluoratoeam vriewaal eder waterstofatoeam vervange.
Det wil zègke det 't aantaal potentieel organische fluorverbinjinge gigantisch
groeat is. Wen alle waterstofatoeame door fluor waere vervange
(per-fluoridering) óntstaon verbinjing die biezunjer inert zeen. Sómmige daovan
vinjer wiedversprèdj toepassinge. E good veurbild is teflon, 't
per-fluorequivalent van polyetheen. Ouch kleinder molecule wie
chloorfluorkaolwaterstoffe (ferone) of fluorkaolwaterstoffe waere väöl toegepas
es keulmiddel, zuvermaakmiddel of driefgaas. Vanwaenge de aantasting vanne
ozonlaog versjuuf 't gebroek van chloearhajendje verbinjinge nao verbinjinge
zónger chloear, dus mit fluor en waterstof.

Vleujzoer of waterstoffluoried (HF) is e maotig sterk zoer det waal uters
reactief is. 't Tas glaas snel aan en wuuertj gebroek veur 't etsje daovan.
Broompentafluroide (BrF5) us zoea reactief det 't de zoerstof oet silicate
vriemaak. De groeate reactiviteit wuuertj veroearzaak door 't feit det fluor de
grótste elektronegativiteit haet van alle elemente. 't Wuuertj gebroek bie
analyse vanne zoerstofisotoopverhajingen in geologische matterjale wie klei. 't
Kan in nikkel bewaardj waeren ómdet dit metaal 'n besjurmendje fluoriedhoed
óntwikkeltj.

Fluoried is vergiftig, mer in klein wieväölhejen ouch e noeadzakelik
spaorenelement. Tandjglazuur besteitj oet hydroxyapatietkristalle mit 'n
sjroefdislocatie inne midde. Dees kristalle zeen dus sjroefvörmig gegreujd. De
as vanne sjroef is 'n weike plaats wo door bacterieel wirking tandjrot kan
optraeje. Wen fluoriedione waeren aangebaojen in 't drinkwater of inne
tandjpasta hechte dees zich oppe weike plaats en blokkere die. 't Gevolg is
minder tandjrot. Aevel wuuertj ouch door (ónger anger) de Belzje euverheid 'n
studie oetgeveurdj nao de relevantie en vergiftigheid van fluoried in water en
tandjpasta. In 't algemein wuuertj aafgeraoje gefluorideerdje perdukte te
gebroeke.



https://li.wikipedia.org/wiki/Elektricit%C3%A8%C3%A8t

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Elektricitèèt, in d'r vólksmoond dèk sjtroom geneumd, wert oondersjèjje in
fenomene roond sjtatische elektrische laojinge, die werre besjtudeerd in de
elektrostatica en bewaegende elektrische laojinge (sjtroom), die werre
besjtudeerd in de elektrodynamica.

Elektricitèèt is geneumd nao elektron, 't Griekse waoërd vör barnsjtèè.
Sjtatische elektricitèèt kan namelek werre opgewekt dör e sjtuk barnsjtèè över
'ne wólle lap te vrieve.

De elektricitèètslieër hat hieël väöl technische toepassinge mäögelek gemakd. In
de elektrotechniek wert de elektricitèètslieër dan ooch töt de uterste grenze
verkènd en wieër oontwikkeld. In taegensjtèlling töt väöl ander natuurkundige
versjiensele zeunt de versjiensele die mèt elektricitèèt te make haant dèk hieël
nauwkeurig te maeëte en väöraaf te beraeëkene.

Zjuus wie vuur is elektricitèèt gèng miensjeleke oetveending, d'r miensj haat
sjtroom alleng lieëre ópwekke, gebruke en beheerse. Elektricitèèt keumt ooch in
de natuur vör, oonder mieë es bliksem. Sommige visje, zoewie d'r sidderaal,
zeunt ooch in sjtaot sjtroom óp te wekke.



https://li.wikipedia.org/wiki/Eilandj

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'n Eilandj is 'n landjoppervlakdje die aan alskantje is ómringk door water, meh
kleinder is es e kóntinent en grótter es 'ne rots of 'ne zandjbank. 'n Eilandj
kan zowaal in 'n zieë, es e maer of 'n reveer ligke.

E getieje-eilandj is 'n eilandj det bie eb bereikbaart is euver 't landj en bie
vlood wuuertj ómringk door water, wie Mont Saint-Michel in Frankriek. E
sjiereilandj is 'n landjoppervlakdje die via 'n landjingdje mit 't vastelandj
verbónjen is.

Veure ummer aangreujendje en aafkalvendje Waddeneilenj geldj det 'nen
aangegreujdje zandjbank 'n eilandj moog waere geneump es inimaal 160 hektaar bie
gemiddeldj hoeag water neet wuuertj euverspeuldj door 't water vanne Naordzieë.

Algemein wuuertj geaccepteerdj det Gruuenlandj (mit 'n oppervlakdje van
2.166.086 km²) 't grótste eilandj oppe werreld is. Australië wuuertj gezeen es e
kóntinent; waere 't es 'n eilandj gezeen, den zów 't mit 'n oppervlakdje van
7.686.850 km² 't grótste eilandj oppe werreld zeen.



https://li.wikipedia.org/wiki/Ebola

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Ebola of ebola hemorragische koors is 'n bie miense veurkómmendje
virusgekrenkdje die wuuertj veroearzaak door 't ebolavirus. De gekrenkdje is
zeldzem en kump veur inne vorm van regionaal oetbraken in lenj in Midden-Afrika.
De naam ebola kump vanne gelieknamige reveer, de Ebola in Kongo-Kinshasa (of
Zaïre), wo in 1976 'n twieëdje oetbraak plaatsvónj en ebola veur 't ieës door
Peter Piot woort herkèndj en aangetuuendj inne plaats Yambuku, gelaengen op 95
kilomaeter vanne reveer. De aandeuning veroearzaak e hoeag sturfdjeciefer en
besjikbaar taengen 't virus is nag gein specifieke behanjeling of genaesmiddel.

De incubatieperiood van ebola is twieë toet einentwintjig daag. Meistes
óntwikkeltj de patieënt nao zeve daag de ieëste gekrenkdjeversjiensele. Naodet
de ieëste symptone zich veurdoon, namelik koors, zwaor koppien en sterke
piensjeute, kan de gekrenkdje snel verergere. 'n Atypisch symptoom is de hik,
waat de helf vanne patiënte truf.

Inne begin vanne gekrenkdje zal de patiënt neet-specifieke griepechtige symptone
vertuuene, wie kaelpien, koors en algemein malaes. Dees symptome kómme snel
opzètten en verergene snel. Kop-, spier- en gewerfpien, koors mit kaaj rillinge,
gein aetlös en e zwaakdjegeveul zeen de meis-veurkómmendje vreug symptome.

'ne Vlekvörmendjen hoedoetslaag vertuuentj zich sómtieds róndj daag vief vanne
infectie, veurnamelik oppe rómp. Dezen oetslaag is neet hieël kènmirkendj es 't
slechs in zoeaget 15% vanne gevalle veurkump. Daonao volge maag-dermklachte wie
boekpien, käöken en diarree. Teikene van aantasting en bleujing vanne sliemvleze
zeen: binjvleesóntstaeking, lestig en pienlik slikken en bleujingen op
versjillige plaatse van 't maag-dermstèlsel. Bleujinge vanne sliemvleze kómmen
inne helf vanne gevalle veur. In volgendje fases kónne wiejer bleujinge,
óntstaeking vanne hertspier en lóngeudeem veurkómme.

De oetbraak van 't virus in 2014 begós nao alle wersjienlikheid bie e jungske
van twieë en zien mam oete Guinese regio Guéckédou op 2 dieëtsember 2013. In
mieërt 2014 stórve zeker 111 luuj in Guinee aan 't virus en wore 127 luuj
geregistreerdj en geïnfecteerdj. Ouch in 't naoberlandj Libera woorten aan 't
ènj van mieërt 2014 twieë besmettinge mit 't virus vasgestèldj. Op 10 april 2014
woort vasgestèldj det twieë luuj besmetj wore mit ebola in Marokko, det d'rop
wees det 't virus zich wiejer versprèdje. In juni 2014 talj me al 759
besmettinge, wovan 468 mit 'nen doeajeliken aafloup. Op 22 september 2014 wore
volges de Werreldgezóndjheidsorganisatie (WHO) al 5.843 besmettinge bekèndj,
wovan 2.803 patiënte wore gestórve. In Spanje is 'ne misjenaer gestórven ane
gekrenkdje. Op 2 oktoeaber 2014 leet de WHO weite det 't doeajetaal al waas
opgeloupe toet 3.338 en 't aantaal besmettinge 7.178 woor.



https://li.wikipedia.org/wiki/EU

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Europese Unie of EU is ei oet 28 Europese len bestaond staoteverband. De EU
vind häören oersprunk in de Europese Gemeinsjap veur Kole en Staol en de
Europese Economische Gemeinsjap, in 1958 gevörmp door zès len (Belsj, Duutsland,
Fraankriek, Italië, Luxembörg en Nederland), boevaan Limbörg dus vaanaof 't
begin lid waor. In de jaore daonao greuide de EU in umvaank door de Oetbreiing
vaan de Europese Unie, in de vörm vaan nuie lidstaote en in mach door 't
oetbreiie vaan häör krach. 't Verdraag vaan Mestreech vörmde in 1993 de allewijl
EU. De lèste aonpassing aon de consitutionele basis waor in 2009 mèt 't in 2007
oonderteikende Verdraag vaan Lissabon.

De EU opereert via e systeem vaan oonaofhenkelek supranationaol institute en
door de lidstaote intergouvernementeel gemaakde beslute. Belaankrieke institute
vaan de EU zien oonder aandere de Europees Kommissie, de Raod vaan de Europese
Unie, d'n Europese Raod, 't Europees Hof vaan Justitie, (deil vaan 't Hof vaan
Justitie vaan de Europese Unie) en de Europees Centraol Baank. 't Europees
Parlemint weurt eeder vief jaor gekoze door de Europeane (de lui mèt Börgersjap
vaan de Europese Unie).

De EU heet 'nen Europesen interne merret ('ne gemeinsjappeleke merret)
oontwikkelt via e gestandaardiseerd rechsysteem dat in alle lidstaote geld. Via
de Verdrage vaan Schengen (de len die hei bis behure zien deil vaan 't
Schengengebeed, bestande oet EU- en neet-EU-staote) zien paspoortcontroles
aofgesjaf. 't EU-beleid riech ziech op 't vrij laote bewege vaan arbeid,
geujere, deenste en kapitaol, 't oetveerdege vaan wètgeving oppe gebeed vaan
justitie en binnelandse zake en 't aonhawwe vaan e gemeinsjappelek beleid oppe
gebeed vaan handel, landbouw, vès en regionaol oontwikkeling. 'n Monetair unie,
de eurozone, is gevesteg in 1999 en besteit sinds jannewarie 2014 oet achtien
len. De EU heet permanente diplomatieke vestiginge euver de ganse wereld en
weurt vertegewoordeg in de Vereinegde Naties, de WTO, de G8 en de G20. In 2012
woort aon de EU de Nobelpries veur de Vrei touwgekind, dee woort oetgereik op 10
december 2012 en naomes de EU in oontvangs genome door Herman van Rompuy, Martin
Schulz en José Manuel Barroso.

Op dit momint is Jean-Claude Juncker de president vaan de Europese Commissie en
Donald Tusk de president vaan d'n Europese Raod. Allebij weure dèks in de media
geneump bij de bijnaom President vaan Europa, evels zalle zie ziech noets zoe
profilere in 't opebaar.

Nao de Twiede Wereldoorlog woort door mie en mie Europeane 't idee geaccepteerd
tot Europese integratie de innegste meneer waor um aof te rekene mèt 't
wiedgaond nationalisme dat euver 't gaans kontinint heersde sinds de Romantiek.
Jean Monnet, Robert Schuman en Konrad Adenauer presenteerde in 'ne touwspraak in
1950 't zoegenaomp Schumanplan. e Jaor later woort de Europees Gemeinsjap veur
Kole en Staole (EGKS) opgeriech door 't teikene vaan 't Verdraag vaan Paries
door Belsj, Wes-Duitsland, Fraankriek, Italië, Luxembörg en Nederland.

De EGKS bleek zoe succesvol tot in 1957 woort beslote bis wijere integratie. 't
Verdraag vaan Roeme, geteikend door dezelfde zès len, riechde Euratom en de
Europees Economische Gemeinsjap op. In 1967 woorte de drei organisaties door 't
teikene vaan 't Fusieverdraag samegevoog, boenao ze wijer wèrkde oonder de naom
Europese Gemeinsjappe (EG). Dit leide bis de opriechting vaan de Kommissie, de
Raod en 't Parlemint.

In 1973 woorte Denemarke, Ierland en 't Vereineg Keuninkriek lid vaan de EG.
Griekeland woort lid in 1981, Spanje en Portugal in 1986. In 1990 troje de
deilstaote oet de veurmaolege DDR touw tot Duitsland en daomèt ouch tot de EG.
't Verdraag vaan Mestreech, geteikend in 1992, beteikende de opriechting vaan de
EU. 't Lag de basis veur wijere vörm vaan samewèrking oppe gebeed vaan
boetelands en veilegheidsbeleid, op juridisch en intern vlaak, en in de vörming
vaan de Economische en Monitaire Unie. De Verdrage vaan Schengen zörgde veur
'nen Europesen interne merret. In 1995 woorte Oosteriek, Finland en Zwede lid
vaan de EU.

De euro woort ingeveurd in 2002. In 2004 woorte tien nui len lid vaan de EU:
Cyprus, Esland, Hongarije, Lètland, Litouwe, Malta, Pole, Slovenië, Slowakije en
Tsjechië. In 2007 kaome Bulgarije en Roemenië debij, boenao de EU 27 staote
tèlde. Um te zörge tot de Unie nao dees oetbreiing good bestuurbaar bleef, woort
in 2007 't Verdraag vaan Lissabon geteikend. Op 1 juli 2013 trooj Kroatië tot de
Unie touw. Daomèt kaom 't totaal aontal staote op 28 te stoon.

Op 23 juni 2016 besloot 't Vereineg Keuninkriek in e rifferendum veur de EU te
verlaote. 't Weurt d'n ierste kier tot 'ne zelfstendege lidstaot de Unie verliet
(veurheer heet allein Greunland dat gedoon, in 1985, mer Greunland is 'n otonoom
gebeed binne 't Keuninkriek Denemarke). De oonderhandelinge hei-euver zien nog
neet begós; de termijn boe-op dit geit gebäöre is daorum nog oonbekind.

Sins 1 juli 2013 gief 't in Europese Unie 28 lidstaote, e groondgebeed vaan
4.381.376 km² en naovetrint 507 miljoen inwoeners. Es me de EU es ei land
besjouwt, nump zie qua groondgebeed de zevende plaots in op de wereldlies en qua
bevolkingsaontal de daarde, nao China en India. 't Hoegste punt vaan de EU is de
Mont Blanc in de Alpe (IT, FR), mèt get mie es 4807 meter. De liegste punte in
de EU zien Lammefjorden (DK) en Zuidplaspolder (NL), allebij 7 meter oonder 't
zieniveau. 't Landsjap, klimaot en economie vaan de EU zien hendeg beïnvlood
door häör kös, dee 65.993 kilometer laank is. De meiste lui woene in 't gedeilte
mèt maritiem kilmaat (Wes-Europa, Centraol-Europa), e Mediterraon klimaot
(Zuid-Europa) of e werm continentaol klimaat (de Noordeleke Balkan, of 't zuie
vaan Centraol-Europa). Es de EU weurt mètgetèld es e land is 't ei vaan de meis
geurbaniseerde len ter wereld (op e paar klein len wie Singapore nao), mèt zoe'n
75 % vaan de Europeane woenechteg in de urbaan gebede. Op basis vaan oonderzeuk
zal in 2020 90% vaan de inwoeners in zeve EU-staote in de stad leve. Stei zien
hendeg verspreid euver de EU, al gief 't 'n opvallende urbanisering es me mie
nao 't weste geit. Roontelum de Benelux (dus de Benelux, Nord, Noordrien-Wesfale
en Oos-Ingeland) gief 't de hoegste concentratie. Dit dus inclusief Limbörg.

't Gief zès lidstaotkandidate, wat meint tot zie de kans höbbe in de touwkoms
ouch lid te weure vaan de Unie. Op force vaan 't EU-verdraag kin eder Europees
land in aonmerking komme mèt kandidaatsjap. Wat 'n Europees land is, is
opgenomme in de door de EU-gehanteerde Lies vaan Europese len. Hei mót wel bij
weure gezach tot de zoegenaomde Rössische len tenminste in dees politiek
situatie, die al hiers sinds de Kaw Oorlog, noets in aonmerking zölle komme. Wat
de Rössische len zien is ummertouw de vraog. Zoe woort in ierste instantie alle
len die bij de veurmaoleg Sovjet-Unie zote gezeen es deil vaan dees categorie.
Evels gief 't noe al väöl verdrage tösse de Unie en Armenië, Georgië en
Azerbeidzjan. Rösland op ziech zal veural in de vörm die 't land noe heet noets
kinne, en woersjijnlek noets wille touwtreije bis de Unie. Aander Rössischtaoleg
len zien betwis. Wit-Rösland zal, boete zien dictatoriaal staot, neet gauw
oonderhandelinge beginne mèt de Unie door de geveulege relatie mèt Rösland. Mèt
Oekraïne is gezoch nao kontak mer op 't lètse momint is dit aofgebroke en hiers
d'r door de spanninge tösse Europa en Rösland noe zelfs groete opstande in 't
land, die nog ummertouw bezeg zien. Vaan e land wie Moldavië dat zien wortele
heet in zowel Roemenië (dus EU) en Rösland, is de status oonbetwis. Wijer is de
EU-visie vaan wat Europa noe percies is zoewel geografisch es cultureel gezeen
de breids gehanteerde visie vaan wat me Europa kin neume.

De 4 euverlègkende kandidate (Wat meint tot 't twiefel gief vaan of de nationale
kant, of de Europese):

Um aongenomme te weure es kandidaat mót me aon alle punte voldoen vaan de
Criteria vaan Kopehage.

't Gief ouch e groet aontal EU-liechaome die dèks zien ingestèld door
twiedegraods wètgeving en e speciaal dool veur ouge höbbe. Dees liechaome wuere
de Agenture vaan de Europese Unie geneump.

Allewijl gief 't 'n jaorlekse begroeting vaan de EU vaan umtrint 130 miljaard
euro, gefinancierd door aofdrechte (betaolinge) oet de 28 staote. 't Gief
groetendeils EU-oetgaves oonder 't reikesjap vaan de lidstaote. De ieder
geneumde Europees Reikenkamer verloert jaorleks of dees oetgaves volgens de
reigels, en dus reigelmaoteg, zien gedoon. Véúr 2012 waor dit oordeil nog noets
positief gewees, umtot 't te väöl foute goof gedeurende de besteiing door de
lidstaote en umtot geconstateerd woort tot de control die 't goof naoder de
besteiing oontouwreikend waor. Zoe'e dreikwaart vaan de recette vaan de EU
vertoent ziech in aofdrachte door de lidstaote. De res vörmp eige moyem. De eige
moyem is inveursrech. Dat gief 't umtot de EU-len taks zètte op neet-Europees
produkte (heibij weurt e land wie Zweitserland dus ouch mètgetèld es
neet-Europees), mer ouch landbouwtask op beterkoupde landbouwprodukte die vaan
boete de EU weure geïmporteerd en e vas percentaasj vaan de aofzèttaks- (of
btw-)opbrings vaan de staote. De aofdrachte vaan de lidstaote zien gerelateerd
aon de umvaank vaan de nationaal ikkenemie, 't bruto nationaal inkoume (BNI). De
BNI-aofdrach vaan edere lidstaot is vaan twie factore aofhenkelek:

Wat betröf Limbörg is 't aondeil in 't gans EU-BNI vaan 2013 0,43%. Aon de
Neerlandse kant 0,45 percent, boedoor dit deil vaan Limbörg dus 0,45 persent
vaan 't bereikend versjil betaolt, en aon de Belzje kant 0,4 persent.

De EU goof in 2011 zoe'n 130 miljaar oet. Dat is umtrint ein percent vaan 't
bruto binnelands produk vaan de 27 len same. Es vergelieking, 't nationaal
budget vaan Fraankriek is umtrint 800 miljard euro. Es tegestèlling vaan de
nationaal begrutinge, maag de EU gei begrutingstekort höbbe. Alle oetgaves mótte
door de inkoumes weure gedèk.

'n Aander belaangrieke oetgaaf vaan de EU weurt gevörmp door de structuur- en
cohesiefoondse. Dees foondse veur däörzaom greui höbbe es dool de oonderling
ikkenomische versjille tösse de rezjio's kleiner te make en de ikkenomische
struktäör vaan de Unie beter te make. Wat betröf de struktäör speule de aonlègk
vaan infrastruktäör, plattelandsoontwikkeling en bevördering vaan de
wèrkgelegeheid 'n ról vaan beteikenis. De doemekroed geit veurnaomelek nao de
ermste regio's vaan de Unie, evels ouch de rijkere, beveurbeeld veur de
herstruktäöriering vaan aw industriegebeijer en oonderwies.



https://li.wikipedia.org/wiki/Duutsj

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Duits, Duutsj, Dutsj of Pruus is de cultuurtaol vaan Duitsland, Oosteriek, 't
groetste deil vaan Zwitserland en de Duutsjtalige Gemeensjap van Belsj. Dees
standerdtaol is gebaseerd op de Hoegfrankische dialekte, die gesproke weure in
Zuid-Hessen, Zuid-Thüringen en Noord-Beiere. De stad Eisenach, boe Martin Luther
de Biebel in 't Duits vertaold heet, ligk ouch in dat gebeed.

In brei zin is Duits de naom veur 't complex vaan Wes-Germaanse dialekte en
streiktaole die in geneumde len, meh ouch in Holland en Vlaandere ligke. Nao de
lèste weurt gewoenlik neet mèt de term Duits verweze. Allewel tot 't begrip
Duits door de moderne tendens, streiktaole mie en mie es apaarte taole te
beneume, e smaller begrip gewore-n is, en dus minder sprekers heet gekrege,
blijf 't meenstens de cultuurtaol veur hoonderd miljoen minse.

Tot aon de Twiede Wereldoorlog waor Duits de cultuurtaol vaan Zuidoost-Lèmburg.
Oonder aandere daoraon dank 't dialek vaan Kèrkraoj en Vols zien väöl Duitse
wäörd.

't Duits heet veer naomvalle, zjuus wie 't Ieslands. Dit zien: nominatief,
genetief, datief en accusatief. Lidwäörd weure nao naomval en geslach verboge.
De oetgeng veur de bijvogeleke naomwäörd die e lidwoord of e veurnaomwoord
volge, zien gemekelek te oonthawwe mèt 't zoegenaomp stoolmodel:



https://li.wikipedia.org/wiki/Diplomatie

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Diplomatie (van 't Aadgrieks: δίπλωμα, "'n aafspraok make mit anger lenj") is de
kónde enne praktiek van óngerhanjelinge veure tösse vertaengewuuerdigers van
staote. Gebroekelik verwies 't nao de internationaal diplomatie, 't haje van
internationaal verbenj middels tössekóms van professioneel diplomaoten
aangäöndje zake wie vraej, hanjel, krieg, economie, cultuur, miljeu en
miensjerechte. Internationaal verdrage zeen normaliter óngerhanjeldj gewaore
door diplomaote veurdet die óngerstäöndj waere door lenjelike politiekers. In 'n
informeel of sociaal meining is diplomatie 't gebroek van taktiek veur
strategisch veurdeil te behaolen of waerziedsj acceptabel oplossinge veur e
gedeildj perblieëm te vinje; beveurbeildj door 'n verklaoring op 'n
neet-confrontationeel of 'n belaefdje meneer te verwäörde.

De sjoealse disciplien vanne diplomatiek (of oearkóndelieër), die geitj euvere
bestudering van aaj documente, óntlieëntj de naam vanne zelvendje brón es
"diplomatie", meh de modern beteikenis versjiltj behuuerlik vanne diplomatie
zelf.



https://li.wikipedia.org/wiki/David_Bowie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

David Bowie (Brixton (allewijl Groet-Londe), 8 jannewarie 1947 - New York, 10
jannewarie 2016) waor 'ne Ingelse muzikant, acteur en sjèlder. Heer is veural
bekind gewore um ziene kunszinneg ingestèlde popmeziek.

Heer naom zien ierste nómmer op in de Ingelse stad Morden, in de R.G. Studio's.
Rubber Band (zoewie 't nómmer hèt) woort metein 'n hit in gans Europa. Daonao
volgde hits wie Changes, Ziggy Stardust, Let's Dance, Dancing In The Street,
Heroes en mèt de band Queen Under Pressure. Bowie waor zienen tied erg wied
veuroet wat te merke is op zien LP Aladdin Sane boe heer op de hoes e vreem
besjèlderd geziech heet. Heer heel vaan 't extravagante en op ein vaan zien
ierste plaote (The Man Who Sold the World) waor heer gekleid in e kleid, wat
weer gesprekstof opleverde euver zien seksualiteit. Door de decennia heer
beoefenden 'r 'n väölheid aon meziekstijle en naom heer diverse personages aon,
boevaan Ziggy Stardust de bekindste is.

In 't midde vaan de jaore '80 späölde heer 'n hoofrol in de film Labyrinth,
geproduceerd door Jim Henson. Zien tegespeulers waore, boete 'n ech meidske en
'ne baby, allemaol póppe.



https://li.wikipedia.org/wiki/DNA

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

DNA - Deoxyribonucleic Acid oftewel Deoxyribonucleïnezoer - is de belangriekste
drager vaan genetische informatie veur 't leve.

DNA is 'n lang dubbelstrengs molecuul dat besteit oet 'ne rögkegraot vaan
deoxyribosesokker, boe vervolgens 4 versjillende type base aon vas haange. Ein
zoe'n deoxyribose-base monomeer nömp me 'n nucleotide. De twie strenge zien
gevlochte in 'ne dubbele helix, en zien complentair aon mekaar. Mèt de
combinaties aon basevolgorde (de DNA sequentie) weurt genetische informatie
opgeslage. Eerder levende cel heet DNA es informatiedrager. Allein sommige
virusse gebruke RNA es primaire informatiedrager.

De code in 't DNA codeert veur versjillende dinger. Ten ierste codeert zie in
gene veur eiwitte. De eiwitcoderende stukskes sequentie bevatte bij de mins
echter mèh zoe 'n 1% van 't gehiel. Ten twiede codeert een groete groep
sequentie veur regulerende effecte op gene. Ten derde besteit de groetse fractie
aon sequentie bij de mins nog altied oet sequentie boevaan me neet gans wèt of
't überhaup 'n functie heet, en zoe jao, wat daan. Dizze verhowinge versjille
evels wel dramatisch tusse soorte: Bij väöl bacterië is 80-90% vaan alle
sequentie eiwit-coderend.

DNA is 'n polymeer vaan nucleotide homomere. Een nucleotide besteit oet een
deoxyribose gekopped aon 'n stikstofbevattende nucleïnebase. Deoxyribose is 'n
pentose - dat wil zègke een sokkermolecuul mèt vijf koolstofatome. Diz
nucleotide zitte aonein vas middels 'ne fosfaatgroep die aonsleute op 't derde
en vijjfde koolstofatoom van de deoxyribose. Veur DNA zien d'r veer versjillende
base: Adenine (A), Cytosine (C), Guanine (G) en Thymidine (T). De bases zien
weijer te onderscheije in de purines - A en G - en pyridines - T en C.

Umtot de fosfaatgroepverbinding beij twie opvolgende nucleotide op 'n aander
koolstofatoom aongrip ('t 3e of 't 5e) heet DNA 'n riechting. De kant vaan 't
DNA boe 't 5e atoom vrij is - de 5' (spreek oet: 5-accent) kant - 't begin vaan
't molecuul. De kant boe 't 3e atoom vrij is - de 3' kant - is daan netuurlijk
't einde. Es me een sequentie DNA sjrijf, is 't daan aoch gebrukelek um vaan 5'
nao 3' te sjrieve (beveurbeeld: 5'-ACTGTGAC-3')

Eeder levende cel heet DNA. Bij prokaryote zweef 't DNA vrij rond in de cel. Bij
de mieste prokaryote besteit al 't DNA daoneve oet ein circulair molecuul
(oftewel, 1 circulair chromosoom) vaan 'n paar Mb groet. Kleiner stukskes
circulair DNA vaan 'n paar Kb kinne daoneve veurkaome es 'n zoegenaomp plasmide.
Bij eurkaryote is 't DNA in alle gevalle verpak in een celkern. Aoch is de
groette väöl groeter (mierdere Gb's zien gein oetzeunderinge), en is 't DNA hej
lineair en opgesplits in ein of mierdere chromosome. De mieste eukaryote zien
daoneve aoch nog 'ns diploïd, wat beteikent tot alle chromosome gedupliceerd
veurkaome. De mins heet beveurbeeld 23 versjillende chromosome, mèt een totale
lengte vaan 3 Gb, die eeder cel dubbel heet (eint van de maternale owwer, d'n
aander vaan de paternale owwer): dus in totaal 46 chromosome per minseleke cel.

Zoeës hejbove besjreve codeert DNA veur eiwitte. Alveurens eiwitte gemaak weure,
weurt 't DNA aofgesjreve tot RNA. Dit RNA fungeert daan es intermediair tusse
DNA en eiwit. Dit aofsjrieve nump me transcriptie. Bij transcriptie weurt 't DNA
weer lokaal ontbonde, en keump d'r oppenuij een polymerase lings, allewel dit
kier gejn DNA polymerase mèh 'n RNA polymerase. Transcriptie begint en eindig op
specifieke plekke, en wat d'r oetkeump nump me daan een transcript. Transcriptie
weurt zier now gecontroleerd door hoonderde, zoe neet doezende, versjillende
eiwitte. Umtot transcriptie oeteindelek leijdt tot eiwitproductie, gebruuk de
cel regulatie vaan transcriptie um z'n eiwithoeshowwing te regele. Op diz menier
kin 't zelfde DNA molecuul codere veur zier oeteinlaopende celtypes.

Een stukske vaan 3 base keump overein mèt ein eiwit. Zoe 'n stukske vaan 3 base
nump me daan 'n codon. 't Aontal aon meugeleke codons is groeter daan 't aontal
meugeleke aminozoere (20), codeert 'n aontal codons veur 'tzelfde aminozoer.
Zuug 't pleetsje veur de coderinge.



https://li.wikipedia.org/wiki/Crypte

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

'n Crypte is 'n oondergróndse ruimte oonder 'n kèrk, bedoeld öm relikwieje in te
beware. 't Waoërd "crypte" betekent "verborge". De crypte óntsjtong o.m. oet de
graafkeldere van martelaare in 't Romeins Riek. Baove de graver waoërt dèk 'n
kèrk geboewd, gewiejd an d'r betreffende martelaer. Later waoërt zoe'ne kelder
ooch bie aander kèrke geboewd, oeëbie de relieke van heilige en väöral van
martelaere 'n plaatsj krege in de crypte. Daonaeve waor de crypte 'n
geprivilegeerde begraafplaatsj vör hoeëg gèsseleke.

Crypte waoërte 't mètste geboewd in de periode dat 't romaans d'r överheersende
boewsjtiel waor, mae 't haat owwer crypte, en 'n eenkel jónger, gotische crypte.
Naodat in d'r twelfde ieëuw 't gebroek óntsjtóng öm relieke in relieksjrijne
zichbaar vör de geleuvige in de kerk zelf te tuëne, zeunt d'r gèng cryptes mie
geboewd.



https://li.wikipedia.org/wiki/Ca%C3%AFro

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Caïro (Arabisch القاهرة‎ al-Qāhirah, Koptisch ⲕⲁϩⲓⲣⲏ Kahire; in de volksmoond
مصر Maṣr, lètterlek Egypte) is de hoofstad vaan Egypte. De stad ligk aon de
basis vaan de Nijldelta en heet neet minder es 10 mieljoen inwoeners; in de
veurstei woene nog ins zoeväöl lui. Caïro is heimèt 't politiek, economisch,
cultureel en intellectueel midde vaan gans 't land. De stad woort in 969
gestiech es fort bij de al bestaonde stad Foestaat. Foestaat en Caïro woorte de
residentie vaan 't Fatimidekalifaot en greujde daodoor snel. Oet dezen tied
stamp nog d'n Al-Azjarmoskee, nog ummertouw e beeldbepaolend monumint. Nao 't
oetereinvalle vaan 't kalifaot waor Caïro nog deil, dèks hoofstad, vaan
versjèllende staote en greujden 't oet tot de groetste stad in d'n islamitische
wereld. In 1517 evels woort Egypte oonder de voot gelope door 't Osmaans Riek en
raakde Caïro zien centraol positie kwiet aon Constantinopel. Wie 't centraol
gezag vaan de sultan begós te verdwijne, bleujde ze op oonder de ummer
oonaofhenkeleker oonderkeuning. Ouch oonder Brits koloniaol bewind en es
hoofstad vaan 't oonaofhenkelek Egypte greujde de stad door.



https://li.wikipedia.org/wiki/Brussel

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Brussel of Breusel ies de hoofsjtad van Belsj, va Vlaandere en de de facto
hoofsjtad va de Europese Unie. De sjtad Brussel haet miè es 143.000 inweunersj,
dewiel de agglomeratie miè es 1.2 miljoen inweunersj haet. Brussel ies ein van
de 19 gemeintes van 't Brussels Hoofsjtaejelik Gewes.

Brussel ies óntsjtange rónd 'n kesjtièl aan 't rivierke Zenne rónd 't jaor 979.
De plaatsj woort doe Bruocsela geneump. Dae naam kump deils oet 't keltisch,
"bruoc" beteikent moeras, en deils oet 't Latien: "sella", dat beteikent kapel
of tempel. Huuj ies de Zenne trouwens bienao gaaroets neet miè te zeen in de
sjtad. De gouw Brabant waor verdeild in veer graafsjappe, en 't kesjtièl woort
't centrum van 't graafsjap Brussel. 'n Ièw later góng me weer weg van dees
plaatsj en vestigde ziech aan de zujelike zie van de Zennevallei, op ein plaatsj
die Koudenberg heesj. Hie liek tegewoordig de Groate Mert.

In de 11e ièw kaom d'r 'n handelspos op de weeg tösje Brugge en Kölle. In de 12e
ièw kreeg Brussel ein sjtadswal en de graaf woort hertog va Brabant. In 1229
kreeg Brussel sjtadsrechte van Hendrik d'n ièrsjte van Brabant. De
lake-industrie en -handel woorte belangriek en Brussel woort 'n economisch
centrum. Ömsjtreeks 1225 begoes me te boewe aan de kathedraal
Sint-Michiel-en-Sint-Goedele. De volgende ièwe sjpecialiseerde de handel ziech
op de sjoan sjtoffe die me exporteerde nao Frankriek, Italië en Ingeland.

In 1356 woort de mach euvergenómme door Wenceslas van Luxemburg en zien vrouw
Johanna van Brabant en verliènde zie de "Blijde Inkomst", woain verklaord woort
dat de rechte van de inweunersj gerespecteerd zouwe were door de hertoge. De
sjoanbroor van Johanna, Lodewiek van Male waor 't d'r neet mèt eins dat zie de
mach euvernaome en probeerde Brabant te verovere. Brussel goof ziech euver, meh
woort get miè es eine maond later alweer bevriejd onder leiing van Everaard
t'Serclaes.

In 1430 erfde Filips de Goje, hertog van Bourgogne, Brabant. Brussel woort doe
de hoofsjtad van Bourgogne. In 1477 trouwde Maria van Bourgondië mèt Maximiliaan
van Oasteriek. Zie sjorf in 1482 en leet häöre echgenoot Brussel nao. Vanaaf
toen regeerde de Habsburgse dynastie. Wie Maximiliaan sjtorf verplaatsjde zien
dochter, Margaretha van Oasteriek, de hoofsjtad nao Mechele, woa zie häör naefke
Sjarel V groatbrach.

In 1515 woort Sjarel V mèt 15 jaor heersjer van Bourgogne en dus ouch van de
gebiede die noe Belsj zint. Mèt 16 jaor erfde hae Sjpanje. Hae woort in de
Sint-Michiel-en-Sint-Goedele oetgerope tot keuning va Sjpanje. Umdat hae gebore
waor in Gent, besjouwde hae de Nederlande es zien vaderland. Hae maakde Brussel
weer de hoofsjtad. Brussel kreeg ouch 'n rechbank en 't woort al gauw de
belangriekste Brabantse sjtad. In 1555 goof Sjarel de Nederlande en Sjpanje aan
ziene zoon Filips II. Dit waor 't begin van de Sjpaanse periode veur Brussel.
D'r kaom noe eine tied van godsdeensoorloge, de Tachtigjaorige oorlog; 't waor
gedoon mèt de bleujtied van Brussel.

In augustus 1695 woort Brussel door de Franse troepe van De Villeroi
gebombardeerd. De Groate Mert en e groat deil van de sjtad woorte verwoes door
de brand. De Mert woort daonao weer opgeboewd in baroksjtiel.

In 1789 vóng de zoagenaamde Brabantse revolutie plaatsj tege keizer Jozef II,
meh de onafhankelikheid heel neet lang sjtand. Tösje 1794 en 1815 waor Belsj
Frans gebied. Vanaaf 1815 kaom 't Belsj bie Nederland, ónder Willem I. In de
nach van 24 op 25 augustus 1830 brook in Brussel de revolutie oet. Nao de
onafhankelikheid kaome d'r väöl Franse en Wale in Brussel wone. Tot daen tied
waor Brussel 'n Brabantse en Nederlandstalige sjtad gewaes. Waalse ambtenaere
oet de provincies woorte aangetrokke um de administratie van Belsj te bemanne.
't Nederlands woort verbanne oet alle insjtèllinge en oet 't besjtuur.

In de neugetiènde ièw kènde Brussel 'n sjterke industrieel óntwikkeling. Onder
Leopold II woorte versjillende prestigieus geboewe opgetrokke. Ouch parke en
lane woorte aangelag. De sjtad greujde en ouch 't aandeil Franstalige woort
groater.

In de Ièrsjte waereldoorlog woort Brussel door de Pruusje bezat. 't Vlaams
activisme kaom in d'n oorlog miè op, meh nao d'n oorlog kaom d'r dan weer ein
groate tegereactie in de Franse media. In 1935 woort de waereldtentoansjtèlling
gehouwte op de Heizel.

In de Twiède waereldoorlog woort Belsj bezat door de Nazi-troepe. De sjtad woort
in september 1944 bevriejd door de geallieerde. In 1958 woort opnuujts de
waereldtentoansjtèlling in Brussel gehouwte. De "Expo 58" waor e groat succes en
Brussel heel dao ein van zien bekèndste attracties, 't Atomium, aan euver.

In de jaore 60 van de twintigste ièw woort Brussel ein Europese sjtad: d'r
woorte allerlei Europese insjtèllinge gevestig, woa-ónder de Europese Commissie
en de Raod van de Europese Unie.

't Centrum van Brussel haet e Vlaams en Brabants uterlik. 't Bekènds ies waal de
Groate Mert mèt de gildehoezer oet de 17e ièw en 't gotisch sjtadhoes. De
kathedraal Sint-Michiel en Sint-Goedele ies in de sjtiel van de Brabantse gotiek
geboewd. Wiejer bezeenswaerdighede in 't centrum zint 't beeldsje van Menneke
Pies (Manneken Pis), de Muntsjouwburg, de volkswiek Marolle mèt 't
Justitiepaleis, de Zavel, 't Keuningsplein mèt diverse musea en 't Keuninklik
Paleis.

Sjuus boete 't centrum liegke väöl hoezer in Art nouveau-sjtiel, woa-onder
versjillende van de architek Victor Horta. De Nationaal Basiliek van 't Heilig
Hart liek in Koekelberg. In 't Bruparck, 't terrein woa in 1958 de
waereldtentoansjtèlling woort gehouwte, sjteit 't Atomium.

Dao zint drie róndwaeg um Brussel: de Ring róndum 't Brussels Gewes (de
sjnelwaeg: R0), de groate rink um de neugetièn gemeintes van Brussel en de
kleine rink dae de sjtadsmoer oet de 14e en 15e ièw volg.

De metro van Brussel haet 68 sjtasies en twiè liene. Wiejer rieje d'r ouch trams
in Brussel.



https://li.wikipedia.org/wiki/Botswana

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Botswana (officieel (Ingels): Republic of Botswana, (Tswana) Lefatshe la
Botswana) is e land in zuielek Afrika, grenzend aon Zambia (mèt eine punt),
Zimbabwe, Zuid-Afrika en Namibië. Hoofstad is Gaborone. 't Dunbevolk land, wat
veur e groet deil oet druge groond besteit, heet 'n good wèrkende democratie en
relatief succesrieke en bleujende economie, boemèt 't 'ne witte raof is in
Afrika.

De zes steideleke distrikte zien Gaborone, Francistown, Lobatse, Selebi-Pikwe,
Jwaneng en Soba. Veur 2001 bestoont 't Noordwesdistrik oet de distrikte Chobe en
Ngamiland.

Botswana is oongeveer zoe groet wie Madagaskar. 't Zuie vaan 't land weurt door
de Kalahariweuste ingenome, die in dit land ieder 't karakter vaan 'n haafweuste
dreug. In 't noorde is 't land nater (savanne); dao ligk oonder mie de
Okavangodelta. 't Land is gooddeils vlaak, plateau-echteg.

Väöl vaan de bekinde savannebieste leve in Botswana in groete concentraties. Zoe
vint me in 't Chobe National Park de groetste concentratie savanneolifante
(Loxodonta africana) op de wereld. 't Gief ouch groete concetraties vaan de
blauwe gnoe (Connochaetes taurinus). Wijer kint 't land ein vaan de groetste
populaties vaan de bedreigenden Afrikaanse wèlden hoond (Lycaon pictus).
Ecotoerisme is 'ne belaankrieken economische factor in 't land.

Druugde en weustevörming zien groete milieuprobleme in 't land. Door de sjaarse
rege en 't wieneg oppervlaakdewater is 't land sterk aofhenkelek vaan
regeseizoene (zoe sterk tot 't nationaol motto pula ofwel 'rege' luit; zuug de
tabel mèt 't waope). Veur de bewatering sleit (baort) me depe waterpötte.

De veurnaomste etnische gróppe vaan Botswana zien de Tswana, de Kalanga en de
Böskesmaander. Blaanke make oongeveer 3% vaan de bevolking oet, Indiërs (die
dèks via Zuid-Afrika, Mozambique of Mauritius, Afrikaanse len mèt väöl etnische
Indiërs) oongeveer 'tzelfde. Daomèt is Botswana etnisch homogeender es zien
naoberlen Namibië en Zuid-Afrika. De mieste Kalanga en Böskesmaander höbbe ziech
cultureel (in taol en leefwijs) aongepas aon de Tswana; nog minder es 10.000
Böskesmaander praktizere hunne traditionele jeger-verzaomeleerslevesstijl. De
regering perbeert de Böskesmaander oet hun leefgebeed te kriege en te
assimilere. Sinds 2000 zien, door de economische malais dao, väöl Zimbabwane nao
Botswana gekoume.

De algemein euverheersende volkstaol is 't Tswana (otoniem Setswana). Dit woort
in 1993 al door 1.070.000 lui gesproke; dat waor toen 't euvergroet deil vaan de
bevolking. Tswana is 'n Bantoetaol, die huurt tot zone S en in 't bezunder aon
't Sotho verwant is. De taol heet trouwes mie sprekers in Zuid-Afrika (veural in
de Noordwesprovincie) es in Botswana zelf. Aander in Botswana gesproke
Bantoetaole zien, in aofloupende volgorde vaan aontal sprekers, 't Kalanga (ing
verwant aon 't Shona; tege de grens mèt Zimbabwe), 't Kgalagadi (in 't zuie, in
de buurt vaan Zuid-Afrika), 't Herero (in 't distrik Ghanzi), 't Mbukushu (in 't
Noordwesdistrik), 't Yeyi (Noordwesdistrik en Centraol distrik), 't
Noord-Ndebele (in 't Noordoosdistrik) 't Birwa (in 't zuie, ieder e
Sotho-dialek), 't Nambya (ing verwant aon 't Shona), 't Lozi (verwant aon 't
Sotho en Tswana), 't Zezuru (ieder e Shona-dialek), 't Kuhane (in 't
Noordwesdistrik, subdistrik Chobe; 'n taol oet zone K), 't Gciriku (in 't
noordweste, tege de grens mèt Namibië) en 't Tswapong (Centraol Distrik,
oostelek deil subdistrik Mahalapye; ing verwant aon 't Sotho en Tswana). De
recinte immigratie vaan Zimbabwane heet 'n groete populatie Shonasprekers
(typische, gein perifeer dialekte wie inheims in Botswana) binnegebrach.

De Khoisantaole zien in Botswana nog good vertegenwoordeg. De groetste is 't
Naro (mèt zoe'n 10.000 sprekers in 't distrik Ghanzi); dao-op volge 't Shua
(Centraol Distrik), 't Ju/'oan (Noordwesdistrik, tege Namibië aon; veural in dat
land gesproke), 't !Xóõ (deile vaan Ghanzi, Kgalagadi, Zuierdistrik en Kweneng;
väöl dialekte; 'n taol bekind um zien enorm aontal foneme), 't ‡Kx'au//'ein
(distrik Ghanzi), 't Tsoa (Centraol Distrik en Noordoosdistrik, ouch in
Zimbabwe), 't /Gwi (in 't Kweneng-distrik), 't [[1]] (in 't distrik Ghanzi), 't
Khwe (Noordwesdistrik), 't [[2]] (in 't Noordwesdistrik, ing verwant aon 't
Khwe), 't Kua (Centraol Distrik en Noordoosdistrik), 't ‡Hua (distrik Kweneng;
verwant aon 't !Xóõ en oetstervend) en 't Nama (200 lui in 't distrik Kgalagadi;
veural 'n taol vaan Namibië en Zuid-Afrika).

De Germaanse taole zien veural oonder de blaanke bevolking vertegenwoordeg mèt
't Afrikaans (zoe'n 20.000 sprekers in 't zuie, tege de grens mèt Zuid-Afrika)
en 't Ingels (mer e paar doezend ierstetaolsprekers; evels wiedverspreid es
twiede taol).

Bij de volkstèlling gaof 70% vaan de bevolking ziech es christelek op. De
mierderheid vaan die christene weurt oetgemaak door Anglicane, Methodiste en
leje vaan de Vereinegde Kónkergationeel Kèrk vaan Zuielek Afrika, meh
versjèllende aander genoetsjappe bestoon. 6% steit te book es volger vaan de
Badimo, 'n traditioneel religie. Klein gróppe vaan moslims (5.000) en hindoes
(3.000) bestoon, allebei moot me zeuke oonder de Indische bevolking. 20% gaof
gein religie op.

De Khoisan zien de oersprunkeleke bewoeners vaan Botswana, wie bove gezag leve
ze nog ummertouw in groete deile vaan 't land. Tösse 200 en 500 nao Christus
trokke de Bantoe 't gebeed binne; hun expansie nao zuielek Afrika waor roond 't
jaor 1000 compleet. In tegestèlling tot de Khoisan, die jegers-verzaomelere
waore, kóste de Bantoe landbouw en iezer. Bantoevolker leefde in losse
confederaties vaan stamme. In de twiede hèlf vaan de negentienden iew kaome veur
't iers Boerekoloniste 't land vaan de Tswana in, zoewie ouch de Ndebele. De
inheimse stamhoofde repe daotege de hölp vaan de (mèt de Boere rivaliserende)
Britte in. Zij deilde 't gebeed vaan de Tswana, in deen tied bekind es
Beetsjoeanaland, in e zuielek deil, wat es Brits Beetsjoeanaland in de
Kaapkolonie woort geïncorporeerd, en 't Protectoraot Betsjoeanaland, wat
sameveel mèt 't modern Botswana. 't Protectoraot woort vaanoet Kaaps
groondgebeed (Mafikeng, toen es Mafeking bekind) geregeerd; dit bleef zoe tot in
1965 Gaborone woort gestiech.

'n Wijer politieke segregatie volgde in 1910, wie Zuid-Afrika oonaofhenkelek
woort en 't Protectoraot Beetsjoeanaland in Britse han bleef. E plan woort
opgestèld um Botswana, same mèt Basutoland (Lesotho) en Swaziland, op de langen
door in Zuid-Afrika te incorporere, meh allewel tot dit lèste land dao bij
herholing op aondróng, woort dit neet geïmplementeerd, zeker neet wie
Zuid-Afrika in 1948 de apartheid instèlde en in 1961 oet 't Brits Gemeinebès
stapde. Begin jaore zesteg góng 't land in vrei euver op oonaofhenkelekheid, die
op 30 september 1966 woort touwgekind. Seretse Khama, stamhoof vaan de Ngwato,
woort d'n ierste president. Sindsdeen heet 't land good en zoonder staotsgrepe
gefunctioneerd en is de economie oontwikkeld tot 'ne gemiddelde levesstandaard
vergeliekbaar mèt len wie Turkije en Mexico. Boete doorgoonde druugde heet 't
land sinds de twiede hèlf vaan de jaore tachteg veural te make mèt 'n zwoer
Aidspandemie: 24% vaan de bevolking zouw besmet zien ('t einnaohoegste
percentaasj op de wereld) en de levesverwachting is mèt tientalle jaore umlieg
gegaange.

Dit artikel is gooddeils gebaseerd op (meh neet vertaold oet) 't corresponderend
Ingelstaoleg artikel in dees versie, wijer op 't Duitstaoleg artikel en op
en:History of Botswana.



https://li.wikipedia.org/wiki/Bombay

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Mumbai (sinds 1995, vreuger Bombay) is de hoofstad vaan Maharashtra, India, en
de groetste stad vaan dat land (17 miljoen einwoeners in 2005). Daomèt is de
stad ein vaan de groetste stei op de wereld. De conurbatie is zelfs groeter es
die vaan Tokio en daomèt 't groetste urbaan gebeed op de gaanse Eerd.

Mumbai ligk aon de Indische Oceaan en is de groetste ziehave vaan Wes-India.
Veur 't personevervoer is 't zelfs d'n ierste have. Mumbai is ouch commercieel
centrum vaan India: de effektebeurs en de reservebaank vaan 't land zien hei
gevesteg. In Mumbai zit ouch 't centrum vaan de (bleujende en immense) Indiase
filmindustrie: Bollywood. Wijer ligk binne de grenze 't Borivali National Park,
wat wel 't eineg Nationaal Park op Eerd is wat in 'ne metropool ligk.

Al sinds de steintied moot 't gebeed boe noe Mumbai ligk bewoend zien. De stad
waor vaanaof de derde iew veur Christus deil vaan 't riek vaan Asjoka; later
veel 't oonder de Silhara-dynastie en oonder Gujarat. Oet de late Middelieuwe
stamme de ajdste gebawwe die noe nog stoon. De naom beteikent Mojer Mumba, nao
de Hindoe-godin Mumbadevi.

In 1534 vereuverde Portugal de plaots. In 1661 kaom zie in Ingelse han;
aonvenkelek aon de keuning persoenlik, later aon de Ingelse Oosindische
Compagnie. In deen tied steeg 't aontal inwoeners enorm: vaan 10.000 nao 60.000
in vieftien jaor.

Tösse 1817 en 1845 woort de stad oonderworpe aon 'n ingriepend
inzjenieursprojek, boebij de zeve eilen tot ei stök vasteland gemaak woorte. Wie
in 1869 't Suezkenaal geëupend woort kraog de stad inins touwgang tot de haves
aon de Middellandse zie en greujde ze nog sneller, tot ein miljoen in 1906.
Later woort 't 't brandpunt vaan de Indiase oonaofhenkelekheidsbeweging oonder
Mahatma Ghandi. In 1960 woort ze tot hoofstad vaan Maharashtra. Sins 1986 is de
stad groeter es Calcutta en daomèt nómmer ein in India.

Tösse december 1992 en jannewarie 1993 gaof 't relle tösse Hindoes en moslims,
gevolg door 'ne reeks van 13 gecoördineerde bomaonsleeg op 13 miert. Daobij vele
mie es 1300 doeje.



https://li.wikipedia.org/wiki/Boek

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De boek of 't abdomen (ouch pens) is bie gewerveldje dere, worónger de miens, 'n
holte, de boekholte, die is gevöldj mit 'n aantaal aan organe die veural te make
höbbe mitte spiesvertaering, de perduksje van urien enne veurtplantjing. Organe
die zich ech inne boekholte bevinje, wie de maag, de laever, de miltj en 't
euverdeil vanne derm ligke intraperitoneaal (binnen 't boekvlees); organe die
dao-aan waal grenze meh zich neet ech inne boekholte bevinje, wie de nere enne
alvleisjkleer, neump me extra- of retroperitoneaal. 'n Orgaan wie de uterus is e
bietje e grensgeval.

't Boekvlees of peritoneum is e vlees det de boekholte ane binnekantj enne
boekorgane ane boetekantj bedèk.

De boekholte is aafgesjèdj van 't hert enne lónge door 't midderif of diafragma,
'n spier inne vorm van 'n dun koeppelvörmige plaat die bie sametrèkking de
bórsholte vergruuetj t'n koste vanne boekholte, zoeadet de lónge zich vól mit
lóch kónne zuge. Ómdet de boekinhaad koum samedrökbaar is, zal hiebie de
boekwandj get nao boete kómme. Inne midde vanne boek zitj de navel.

Oppe boek van mansluuj (en sómmige vrólje) greutj, aafhenkelik vanne gene,
boekhaor. Dit haor óntwikkeldj zich inne puberteit en kan bestaon oet 'ne streep
aan haor tösse de sjaamstreek enne navel, mer 't kan ouch de ganse boek bedèkke.



https://li.wikipedia.org/wiki/Boeing_737

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

De Boeing 737 Original Generation besjtuitj oet twee vleegtuuge: de B737-100 en
de B737-200.

't Begos allemaol mit de B737-100 dae op 9 april 1957 de eerste vluch maakdje en
in februari 1958 veur Lufthansa vloog. Dit vleegtuug waerdje gein succes en
sjlechs 30 exemplare roldje oet de fabriek. Omdet Lufthansa waal väöl interesse
haaj in dit vleegtuug, maar mit ein groter capaciteit, ontjwikkelde Boeing de
langere B737-200 dae plaats goof aan maximaal 128 passageers. Dit vleegtuug koos
‘t lochruim op 8 augustus 1967 en vloog häör eerste liendeens op 10 februari
1968 veur Lufthansa. Dit waas ‘t eerste vleegtuug oet de B737 reeks det
succesvol waas.

Op de lengte van de romp nao, zeen allebei de vleegtuuge ‘tzelfdje. Ze zeen
op’pe zelfdje meneer opgeboewdj, gebroeke dezelfdje ongerdeile etc. Ouch de
cockpits zeen identiek.

De Boeing 737 Classic Generation is ein doorontwikkeling van de Boeing 737
Original Generation en besjtuitj oet drie vleegtuuge.

Lengte: 30,53 m. Breidte: 28,35 m. Heugte: 11,3 m. Max. sjnelheid: 945 km/u
Vliegbereik: 3520 - 4260 km.

Lengte: 33,40 m. Breidte: 28,88 m. Heugte: 11,13 m. Max. sjnelheid: 900 km/u
Vleegbereik: 5000 - 6000 km.

Lengte: 36,45 m. Breidte: 28,88 m. Heugte: 11,13 m. Max. sjnelheid: 900 km/u
Vleegbereik: 5000 - 6000 km

Lengte: 32,00 m. Breidte: 28,90 m. Heugte: 11,10 m. Kruutssjnelheid: 915 km/u
Vleegbereik: 3100 - 5500 km



https://li.wikipedia.org/wiki/Blues

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De blues is e volksmeziekgenre wat zienen oersprunk heet in 't zuie vaan de
Vereinegde Staote. De ierste beriechte euver dit genre koume roond (of zjus
veur) 1900 op. 't Geit daan um e leed, gezoonge in laankzaam tempo, miestal
begeleid op gitaar of banjo, mèt akkoorde in majeur en 'n melodielijn die nao
mineur neig (zoegeneumde blue notes). De jaore dao-op raakde 't genre bekinder,
en zoe roond d'n Ierste Wereldoorlog kaom 't in vaste vörm te zitte. Aon 't
commercieel inziech vaan W.C. Handy daank me de typerende twelfmaotege vörm: I -
I - I - I - IV - IV - I - I - V - V/IV - I - I/V.

In 't interbellum kaom in hoeg tempo 'ne steideleke vörm vaan de blues op, mèt
zwarte zengeresse wie Bessie Smith en Ma Rainey. Ouch woort de blues
geïncorporeerd in d'n jazz, boe heer gemeinelek sterk woort versneld. Tegeneuver
dees urbaan bluessoorte bleef op 't platteland de volkse blues bestoon. Heer
woort dao zoewel door blaanke es door zwarte oetgeoefend; de sterk gesegregeerde
meziekindustrie zörgde evels veur 'n splitsing tösse race music (veur zwarte) en
hillbilly music (countrymeziek, veur blaanke), en daomèt op de laangen door ouch
veur 'n splitsing in stijl. Jimmie Rodgers zat versjèllende blaanke bluessongs
(blue yodels) op de plaot. De groetste meister vaan de Afro-Amerikaanse blues
waor Robert Johnson. Zien bluese zien klassiek gewore en stök veur stök talloes
kiere gecoverd.

Al in de jaore daarteg oontstoont 'ne nuie vörm vaan blues, dee 't hoeg tempo
vaan de verjazzde vörm euverpakde: de rhythm and blues (ouch wel r&b). Dit genre
waor vaan meet aofaon zier sterk gesegregeerd, neet in 't minste um de dèks
seksueel gelaoje tekste (en daorum ouch veur väöl zwarte neet acceptabel). 'n
Oetzundering waor Louis Jordan, dee in de jaore 1940 versjèllende kiere
mainstreamsucces haolde. de groeten doorbraok vaan dit genre kaom midde jaore
1950. Artieste wie Chuck Berry en Little Richard woorte opgenome in 'n nui
struiming, die me rock 'n roll góng neume (zuug wijer dao). De opkoms vaan de
elektrische gitaar had ouch zienen invlood op de gewoene blues. Te beginne in
Chicago, meh al gaw in gans 't land, gónge musici dit instrument gebruke.
Exponent vaan d'n elektrische blues zien oonder mie Howlin' Wolf, Muddy Waters
en B.B. King. Deze blues sloog sterk aon bij rock ('n roll)-musici, neet allein
in de Vereinegde Staote (Jimi Hendrix) meh zeker ouch in 't Vereineg
Keuninkriek. De Rolling Stones begóste es bluesband; d'n invlood vaan deze
muziek op hun eige nommers maakde de rocksound tot wie v'r häöm allewijl kinne.
Vaan nog väöl groeter belaank waore de blues (zoewel r&b es elektrische blues)
veur de oontwikkeling vaan de soul.

Allewijl weure zoewel akoestische es elektrische blues en bluesrock door
versjèllende muzikante oetgeveurd. In Nederland woort oonder mie d'n Drent,
Harrie Muskee groet mèt deze meziek, wie väöl later ouch ziene provinciegenoet
Daniël Lohues. Limbörgse blues is oonder mie op de plaat gezat door Huub Stapel
(in zien versie vaan Och waas ik mar).



https://li.wikipedia.org/wiki/Bisjop

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

'ne Biesjop of bisjop (Nederlands: bisschop) ies in de hiërarchie van de
Katholieke kèrk, de Orthodoxe Kerk de Anglicaanse Kerk of de Lutherse Kerk 'ne
geistelike dae 'n biesjdóm besjuurt. De naam kump van 't Griekse episcopos, wat
"opziechter" beteikent. Hae krieg 't amt toegeweze door 'n wiejing, die door
drie ander biesjoppe weurt verliènd. De paus haet häöm van te veure beneump of
haet de veurdrach bevestig.

De biesjop maog es ièreteikes 'ne mieter, 'ne biesjopssjtek , 'n boorsjkruus en
'ne biesjopsrink drage. De sjtek (sjtaaf) haet aan de bovekant 'ne krol. Meistal
ies'r gemaak van edelmetaal of 'n verfiende houtsoort. 't Ies 't teike van mach
en herderlike zörg. 't Boorsjkruus ies 'n teike van waerdigheid, meistal van
goud gemaak. Ouch abte en abdisse drage diet teike.

't Gebeed, dat kèrkrechtelik besjtuurd weurt door 'ne biesjop hèt 'n biesjdóm.
In Nederland zint dat 't biesjdóm Remunj, Breda, Groninge-Leeuwarde, Haarlem,
Den Bosch, Rotterdam en 't aartsbiesjdóm Utrech. Belsj haet de biesjdómme
Hasselt, Luuk, Antwerpe, Brugge, Doornik, Gent, Name en 't aartsbiesjdóm
Mechele-Brussel.



https://li.wikipedia.org/wiki/Bep_Mergelsberg

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Bep Mergelsberg is 'ne Belzje dichter, sjriever, columnist in ‘t Norbiks en in
‘t Nederlands. Ze is gebaore in Norbik, gemèngde Èèsde-Mergraote in Zuud-Limburg
op 30 april 1957. Ze wónde in Mestreech, Leuve, Voere en allewiel in Sittard.
Mergelsberg is drama-docente en theatermaker en gèft dramalès an keender,
jóngere en volwassene en regisseert in 't amateurtoneel. Mergelsberg haat wiejer
't sjtatuut van 'Erkènde Vlaamse toeristische gids' (Pos-HBO) en haet jaorelang
ervaring es gids in de Euregio Maas-Rien. Es HBO kultureel werker haet ze
ervaring in de politiek/kultureel/sociaal interessante gemeinte Voere. Ze is
mieë es 30 jaor gelaeje begonne mit 't vertale van toneelsjtukke - Fitgerarld
Kuzs oet 't Frankisch en Shakespeare - in 't Norbiks en in de Veldekesjpelling
vör toneelgroep De Bron. Bie 't Groeët Limburg Dictee waoërt ze in 2008 twiede;
in 2009 achste.



https://li.wikipedia.org/wiki/Belgrado

Dit artikel is gesjreve in 't Ètsberger. 't Weurt gewaardeerd óm in dit artikel
't Ètsberger aan te hauwe of aan te gaeve welk anger dialek gebroek is.

Belgrado (Sèrvisj: Београд, Beograd, letterlik "Wiete Stad") is de houfstad ven
Sèrvië (zaer 1404). In 2002 teldje de stad 1.670.000 inwoeaners. 't Laet ane
zuudse randj ven de Panonisje lieëgvlakdje, wo de Sava oetmóndj inne Donau.

Venaaf de dèrdje ieëf veur Christus loog óp dees plaats 'n aanvenkelik Keltisje
en spaeder Romeinsje stad die dórch de Romeine Singidunum woort genömp. Hienao
góng de plaats deil oetmake ven 't Byzantiensje Riek, wonao euverhieërsjing
dórch de Hunne, Sarmate, Ostrogote èn Avare vólgdje, toete Sèrve hie aankome
róndj 't jaor 630. In gesjreve brónne wuuertj Belgrado in 878 genömp es 'n
óngerdeil ven 't Bölgaarsje Keuninkriek, óngere naom Beligrad, det wiet fort
ódder wiete stad beteikentj. Spaeder woort Belgrado weir óngerdeil ven 't
Byzantiensje en spaeder 't Bölgaarsje Riek. Venaaf de Middelieëver laet de stad
in 't Sèrvisje Keuninkriek.

d'n Ieëste Sèrvisje keuning dae euver Belgrado regieërdje waas Dragutin
(1276-1282), dae de stad in henj bekoom vennen denwaerige keuning ven Hongarië.



https://li.wikipedia.org/wiki/B%C3%B3ches

Dit artikel is gesjreve in 't Bóchezer. 't Weurt gewaardeerd óm in dit artikel
't Bóchezer aan te hauwe of aan te gaeve welk anger dialek gebroek is.

Bóches (Nederlands: Bocholtz) is e dörp in de jemingde Zumpelveld Ì Zuud
Limburg. Dao woeëne 5620 luuj (1 januari 2006, brón: CBS).

Bis 1982 waor 't 'n eige jemingde. 't Dörp waor al bewoeënd in de tsied van de
Romeine jetsuge de opgraving van 'ne jroese romeinse villa an d'r
Vlengendalerweg (1911), en tswei sarcofage die d'r jevonge zunt.

I Bóches jieët 't 'n angtsal bezongerheede tse neumme, went ut jeed uever os
Klimaat. Ut miest opvallende is, dat dur i Bochus jee of nauwelijks onweer
muegelijk is. Tot noe tsauw is doa noch jing wissenschaftliche verklaering vuur
jevonge. D'r zunt ichter tswei parametere die uuverduetlich aajeave dat un
willekeurige onweersstuuring (of ing willekeurige actievere buuj) jee lang leave
bespaard is, zoe gauw wie ze ì Bóches kuunt. Tsen iestje numt de
bliksemactiviteit duudlich aaf, zoedat der maar nog u paar ontladinge sund in de
buurt va Bochus. De buij zellef nuumt och duudlich aaf, en wat uuver bliet sind
u paar druupe. Doé bie ist natuurjlich nit oesjeschlosse dat de betriffende bui
of onweersstuuring donoa d'r droad jewuun wer oppakt of zilfs nog actiever weat.
Fenomene wie inge Downburst, Golfbalhagel of ing Windhoes, zunt ì Bóches al jans
oesjeschlosse. Och is noa jejeavens van de Wetterstation Oche-oeschjbich bekind
jejeave dat ì Bóches noch noets mieje dan 68 millimeter neerscjlaag is jevalle
op tsied vaan 24 schtond. Vaa wateruuverlast ist dorum alling mer in hiele
zildzaame jevalle spraache, zoe wie in 2011 wie der schneij woar jeschmolze.
Daan jeed ut echter neet um direkte jevolge vaan ut wear. Dorrum moag dur term
'Noedweer' alling mer jebroecht weade mit betrikking op anger plaatsje, so wie
beij vuurbeeld Remunj, woa vuurig joar de Sjtad veer kier onger wasser stong.
Ing verklaering vuur ut oesblieve va Noédweer in de regio Bóches, zouw kinne
zieje dat der wienig wasser stil bliet schtoa in ut Heuvelland. Dit wasser (in
d'r vorm van beij vuurbeeld u meer of ing groese rivier) hand onweersbuie nuudig
um tse kinne activere, of actief tse blieve.

Op 23 november 1896 kraog Bóches vaan d'n Hoege Raod vaan Adel e waope
touwbedeild, wat ziech zoe liet umsjrieve:

Jacobus de Mierdere is de parochieheilege vaan Bóches. Lazuur mèt 'ne paol vaan
zèlver is 't waope vaan de femilie Von der Leyen, die e tiedsje hiere vaan
Bóches en Zumpelveld zien gewees.

Elk joar in Augustus is 't Mei-I-Vaare (Oogstdankfeest) ì Boches. 't Weaät
jeorganiseerd durch de stichting Mei-I-Vaare Bocholtz.

Ondanks dat Boches nit toeristisch is zunt d'r waal best vuel auwee jebowee tse
zië sowie kasjtiël de Bongard (privé bezit) en Hoeve Overhuizen (och privé
bezit). D'r sunt jing richtige musea mèh op d'r zölder van de carréboerderie d'r
Scholtissenhof is ing miniatuur welt jemaat va Limburg.

De kirch va Jacobus de Meerdere is jebowd woëde tussche 1869 en 1873, durch d'r
Pierre Cuypers. De pastorie is và 1796. Ì 1953 is de Krick jroesser jemaat durch
d'r H. Koene.

't Kesjtieël Overhuizen (dialek: op 'n Noaveres) is al vermeld in 1330. Van 't
kesjtieël zunt d'r paortbaog in helsjtein, de capella domestica, de jroesse
carréboerderie in kundersjtein en 'ne keller nog aanwezig. Van 1774 tot 1794
waor 't de zetel van de heerlekheid Zumpelveld. 't Kasjtieël is durch de Franse
neerjehaold.

'n Anger kasjtieël is kasjtieël De Bongard oes 1373, dat mìt Overhuizen verbónge
waor via 'ne óndergróndse jank. In 1523 vóng 'n verbowwing plaats. Dao sjteet
nog einge rónge hooktore. 't Jeboew haet kènmerke van Maaslandse renaissance mìt
opvallende sjpeklaoge. Ouch heij bevingk zich 'ne haof.

Oes joa ken me in de wieëtschafte: D'r Aouwe Kino, Café De Trepjer en I'm
weissen Rössel. Och in de jroesse Sjporthal is ing wieëtsjaft.



https://li.wikipedia.org/wiki/Asbes

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Asbes (vaan 't Grieks ἄσβεστος ásbestos 'oonvergenkelek', 'oonverweusbaar') is
de verzaomelnaom veur 'n gróp vaan wolletege mineraole die vaan nature oontstoon
wienie de kristalle vaan bepaolde stein door geologische percesse weure
oetgerek. Asbesvezele bestoon zelf weer oet microscopisch klein fibrille
(vezelkes), die bij kneuzing en aander bewèrkinge of versjendeleringe vrijkoume.
De zès erkinde soorte asbes zien chrysotiel of witten asbes (Mg3(Si2O5)(OH)4),
amosiet of brojnen asbes (Fe7Si8O22(OH)2), crocidoliet of blauwen asbes
(Na2Fe2+3Fe3+2Si8O22(OH)2), tremoliet (Ca2Mg5Si8O22(OH)2), actinoliet (Ca2(Mg,
Fe)5(Si8O22)(OH)2) en anthofylliet ((Mg, Fe)7Si8O22(OH)2); nog aander materiaole
koume veur 'nzelfde classificatie in aonmerking.

Asbes is liech, oonbrenbaar en gemekelek te bewèrke en woort daorum veural in
d'n twintegsten iew väölvöldeg es isolatiemateriaol en brandvertrager touwgepas.
't Kin zuver weure touwgepas, meh ouch in plaote en es spuitmateriaol (door
beveurbeeld silicone). De vezele, of beter de fibrille die bij bewèrking
vrijkoume, zien evels levesgevierlek en kinne tot versjèllende longkrenkdes,
boe-oonder kaanker leie. Dat probleem tröf veural hun die demèt wèrke (in de
kojl of in de verwèrking), meh ouch consumente en aonwoenende vaan
productieplaotse kinne slachoffer weure. Vaanaof de jaore 1970 is de touwpassing
vaan asbes gestiedeg trökgeloupe; in väöl len (dao-oonder ouch Nederland en 't
Belsj) is 't intösse verboje. Es me asbes, wienie eine kier verwèrk, oongemeujd
liet, is 't in principe neet gevierlek. Me moot evels oetkieke neet drin te goon
baore of snije. Ouch bij brand kin asbes in 't milieu koume. 't Eweghole vaan
asbes oet gebouwe of oet 't milieu is 'n lestege zaak, boe-in bepaolde bedrieve
ziech specialisere. Oonder de len die noe nog asbes producere zien Rusland,
Kazachstan en Canada.



https://li.wikipedia.org/wiki/Arabiere

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Arabiere zeen luuj die veurnamelik innen Arabische werreld woeanem em 't
Arabisch es moderspraok höbbe.

Döks besteit verwarring euver 't waord. Ouch waordebeuk bevatte döks
twievelechtige diffenisies van 't waord. Väöl luuj dinke det religie e wichtig
criterium is en dat alle Arabiere moslim zeen, meh det is zeker neet 't val.
Tródsdet 't grótste deil vanne Arabiere weltwied waal islamitisch is, laeve väöl
kristelike Arabieren in beveurbeildj Egypte en Libanon. Wiejer wore väöl
inwoeaners van beveurbeildj Mekka inne viefdjen ieëf ouch Arabiere. Anger luuj
bepirken 't toet luuj die in 'n bepaoldje regio zeen gebaore, wie 't Arabisch
sjiereilandj, wo de Arabiere van oearsprónk waal aafkumstig zeen, mer ouch dit
is huuj gei sloetendj criterium mieë. Vaorts wuuertj döks gedach det alle
Arabiere 'ne gemeinsjappelike veureiljer, wie Abraham (Arabisch: Ibrahim) höbben
of mótten aafstamme van luuj die op 't Arabisch sjiereilandj laefdje, mer ouch
det is neet 't val.

Saer Moeamed enne euverlevering vanne Koraan is d'n invlood van 't Arabisch oppe
werreld hieël groeat gewaore. Dore Arabische vereuveringe saere zevendjen ieëf
enne later arabisering van väöl lenjer wie die inne Maghreb is 't aantaal aan
Arabieren inne werreld gegrudj toet róndje 200 miljoen.



https://li.wikipedia.org/wiki/Arabi%C3%AB

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Arabië of 't Arabisch Sjiereiland (Arabisch: شبه الجزيرة العربية shibh
al-jazīrah al-ʻarabīyah of جزيرة العرب jazīrat al-ʻArab; "eilandj vanne
Arabiere") is e gebied in Azië, drek t'n oeaste van Afrika. 't Wuuertj begrens
dore Roeaj Zieë, de Golf van Aden, d'n Indischen Oceaan, de Arabische Zieë, de
Golf van Omaan enne Perzische Golf.

't Sjiereilandj ómsleitj de volgendje lenj: Saoedi-Arabië, Jemen, Omaan, Kataar,
Koeweit enne Vereinigdje Arabische Emirate. Ane naordrandj ligke Jordanië en
Irak die ouch nag e deil van 't sjiereilandj bezitte. Bahrein ligk op 'n eilandj
kórt veure kus van 't sjiereilandj.

De regio speeltj 'n wichtige geopolitieke rol in 't Midden-Oeasten ennen
Arabische werreld door zien groeat aolje- en gaasveurraoje.

Veure modernen tied woort 't Arabisch Sjiereilandj ingedeildj in veer
versjillige regio's: Hidzjaz, Nadzjd, Zuud-Arabië en Oeas-Arabië. Hidzjaz en
Nadzjd maken 't grótste deil oet van 't hujig Saoedi-Arabië. Zuud-Arabië
besteitj oet Jemen en Omaan. Oeas-Arabië besteitj oete ganse kusstrook vannen
Arabische kantj vanne Perzische Golf.

't Grótste deil van Arabië is óngesjik veur landjboew, wodoor irrigatie
essentieel is. De smaal kusvlakdje enne geïsoleerdje oases, die veur minder es
ei percent vanne landjoppervlakdje staon, waere gebroek veur 't verboewe van
kaore, kóffe en troeapische vröchte. Oppe res van 't sjiereilandj is de
vieëteelt mit geite, sjäöp en kemieële wied-verbrèdj.

Sómmige gebiede wie Dhofar en Al Mahrah in Omaan en Jemen kènnen e troeapisch
moessonklimaat. Hie vindj me groeatsjaolige kokospalmplantages. 't Grótste deil
van Jemen haet e bergklimaat det veur e deil wuuertj beïnvloodj dore troeapische
moessonraenges. De vlakdjes höbbe meistes e troeapisch of subtroeapisch druueg
weusdjeklimaat of e druueg steppeklimaat.

Dore vröchbaar baomen in Jemen óntstinge naerzèttinge in bao gans 't landj, van
zieëniveau toet inne berg toet huuegdjes van 3000 maeter. Inne hoger zaone zeen
groeate terrasse geboedj gewaore veur 't verboewe van kaore, vröchte, kóffe,
gember en khat meugelik te make.



https://li.wikipedia.org/wiki/Aqaba

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Aqaba (Arabisch: العقبة Al-‘Aqabah) is 'n stad in zuiwest-Jordanië, de einege
ziehavestad vaan 't land, die grens aon 't Israëlische Eilat. Aqaba bevint ziech
in 't uterste noorde vaan de Golf vaan Aqaba (oonderdeil vaan de Roede Zie) en
is de hoofstad vaan 't Aqaba gouvernemint. De Jordaanse euverheid wèlt vaan de
stad 'n enorme toeristische bestumming make en daorum gief 't gein umzèttaks of
accijns op verhandelde produkte. De stad oondergeit oontwikkelinge wie aander
stei in d'n Arabische wereld, wie beveurbeeld Dubai en Doha.

In de aajdheid stoont Aqaba bekind es Elath (אילת ’Êlath) in 't Hebreeuws (en
meugelek ouch in de taol dee in Edom woort gesproke). 't Waor 'n centrum vaan de
Edomiete, en later vaan de Arabische Nabateeërs. De Ptolemeïsche Grieke neumde
de stad Berenice, en de Romeine Aila en Aelana. Kort nao d'n tied vaan Mohammed
ging 't deil oetmake vaan 't nui kalifaat, en later vaan de rieke vaan de
Oemmajade, Abassiede, Fatimiede en Mamelukke. Väöl iewe later zouw 't oonderdeil
weure vaan 't Ottomaanse Riek. De Arabiere vereuverde 't in 1917 oonder leiing
vaan Thomas Edward Lawrence, en zörgde tot 't oonderdeil woort vaan 't
keuninkriek vaan de Hidjaz. In 1925 woort 't euvergedrage aon 't Britse
protectoraot vaan Transjordanië. Vaan november 1956 tot jannewarie 1957 is 't
bezat gewees door Israël. Tot de Perzische Golfoorlog vaan de 80er jaore woor
Aqaba 'ne belaankrieke importeur vaan Irakese geujere. Um Aqaba de ruimde te
sjinke um te greuje ruilde Keuning Hussein in 1965 6000 km² weustenij mèt
Saoedi-Arabië veur 12 km. köslijn ten zuie vaan Aqaba.

D'n oersprunkeleke Hejazspoorweeg is allein nog meh in gebruuk veur
geujereverveur. Daorum zien de menere um nao en vaan Aqaba te goon bösse vaanoet
aander Jordaanse stei (wie bv. Amman), taxi's (nao Eilat, Israel via de Wadi
Araba-grens), bote nao Egypte en vlöchte vaanaof 't Vleegveld Aqaba.



https://li.wikipedia.org/wiki/Alan_Turing

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Alan Mathison Turing (Londe, 23 juni 1912 - Wilmslow, 7 juni 1954) waor 'ne
Britse wiskundige en informaticus. Hae weurt besjouwd es de vader van de
informatica.

Turing sjtudeerde kwantummechanica aan de Universiteit van Cambridge. Dao maakde
hae kènnis mèt 't zoagenaamde besjliessingsprobleem. 't Besjliessingsprobleem
vreug of 't meugelik ies um vas te sjtèlle of e bepaald algoritme al dan neet
eindig es 't weurt toegepas op 'ne bepaalde inveur. In 1936 publiceerde hie zien
belangriek artikel On Computable Numbers, with an Application to the
Entscheidungsproblem.

't Door Turing óntwiekkelde Turingmesjien ies e model dat alle oplosbaar
probleme kènt oplosse. E probleem dat neet door 't Turingmesjien opgelos kènt
were, ies daomèt onoplosbaar. 't Besjliessingsprobleem ies door 't Turingmesjien
neet op te losse. Me kènt de computer zeen es 'n implementatie van 't
Turingmesjien.

In de Twiède Waereldoorlog wèrkde Turing veur de Government Code and Cypher
School. Dat waor de Britse crypto-analytische deens, die óndersjöpde beriechte
van de Pruusje moos óntciefere. Turing wèrkde in de groep dae codes koes
óntciefere die door 't Duutsje Enigma-systeem waore gemaak.

Nao d'n oorlog wèrkde Turing aan de Universiteit van Manchester. In 1950 bedach
hae de Turingtes, 'n tes um vas te sjtèlle of 'n mesjien miensjelike
intelligentie haet. Hae besjreef diet in Computing machinery and intelligence.
Bie de Turingtes moet eine persoon via e beeldsjerm chatte mèt twiè veur häöm
ónbekènde en ónziechbaar gesjprekspartnersj. Eine ies 'ne miensj en d'n andere
ies 'ne computer. Es de proefpersoon de gesjprekspartners neet vanein kènt
óndersjeije, haet 't mesjien de Turingtes doorsjtange.

In 1952 woort Turing gearresteerd vanwege zien homoseksualiteit. Op 7 juni 1954
woort hae doad gevonge in zien hoes mèt 'ne appel mèt gieftige cyanide in zien
hand. Me geit devan oet dat hae zelfmaord haet gepleeg, hoewaal zien mam
beweerde dat 't 'n vergiessing zou zin gewaes, veroorzaak door Turings
ónzörgvuldige umgank mèt chemicalieje.

Nao Turing ies de Turing Award geneump, 'ne pries dae gezeen weurt es de hoagste
binne de informatica.



https://li.wikipedia.org/wiki/Advent

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

De advent, van 't Latiense adventus dat kóms beteikent, ies bie de katholieke de
tied, ter veurbereiing, op 't keersjfiès. De advent begint op de veerde zóndig
veur de keersjmes, dae vèlt tösje 27 november en 3 december, en ies teves 't
begin van 't kerkelik jaor. De lengde van de adventstied kènt versjille, tösje
22 tot 28 daag, umdat de advent ummer op 'ne zóndig begint en eindig op
keersjaovend. De veer zóndige höbbe 'ne eige naam, respectievelik: Levavi,
Populus Sion, Gaudete en Rorate. De adventstied ies 'n periode van boete. De
liturgische kleure (kasuifel e.a.) zint dan ouch paars.

Dao besjtoon speciaal adventsleder, die door koare gezónge were. 'n Paar bekènde
veurbeelde zin:'t Gregoriaans 'Rorate coeli desuper'; 'O komm, o komm, Emmanuel'
op teks van Heinrich Bone in Cantate 1852, melodie: Kölner Gesangbuch 1852;
'Leise rieselt der Schnee', teks en melodie van Eduard Ebel en 'Lied der Hirten'
of 'Sei willkommen' oet 't Keersjoratorium van H.F.Muller.

In dezen tied weurt in de kèrk 'ne adventskrans opgehange met 4 keertse d'r op,
die achtereinvolges op edere adventszóndig were aangesjoke es symbool van houp
en es teike van 't kómmende keersjfiès. 't Gebruuk dateert oet de 19e ièw. De
lètste jaore weurt zoa'ne krans ouch in winkelsj, sjoale en hoezer opgehange. .
Van 'n traditie oet 't Erzgebergte (Duutsjland) sjtamp 't gebruuk um
drieheukskes of bäögskes mèt brennende keertse achter de vènster te plaatse.

'n Ander traditie, ouch oet de 19e ièw, ies de adventskalender veur kinger. Dat
ies ein mèt keersjtaferele verseerd kalenderblaad mèt in totaal 24
vènstersjlaegskes die opegemaak kènne were. Op ederen daag in de advent maog
emes ein deurke eupene en de verrassing, die dao achter ziet, opete. Meistal ies
dat sjloek in de vörm van 'n sjoekelate figuurke.



https://li.wikipedia.org/wiki/Adolf_Hitler

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Adolf Hitler (Braunau am Inn, 20 april 1889, Berlien, 30 april 1945) waor 'ne
Duitse politicus en dictator. Heer waor d'n aonveurder vaan de NSDAP en regeerde
vaan 1933 tot aon zienen doed Duitsland es Führer en riekskanselier. Heer waor
'nen begenaodegden spreker en weurt algemein gezeen es eine vaan de groetste
leislui oet de historie, en eine vaan de vreedste. Zie gedachtegood woort
veurnaomelek behiers door de Groetduutse gedachte en 'n oongewoen sterk
antisemitisme, dat zie tragisch huugdepunt voont in d'n Holocaust.

Adolf Hitler woort in 1889 gebore es zoon vaan douanier Alois Hitler en Klara
Pöltz, die Alois zien nisjke waor. Umtot ziene vaajer gebore woort ietot die
twie trojde hètde heer eigelek Schicklgruber, nao dee zien mojer; heer heet deen
naom tot zie veertegste gedraoge. Aanders es wat dèks bewierd is heet Hitler
zelf dee naom noets gedraoge. Zien aofstamming heet genealoge dèks veur probleme
gezat; zoe zien 'rs zelfs geröchte tot zien natuurleke bompa 'ne Joed waor, al
is 't noets oetgemaak of dat ech woer waor of tot 't hei um socialistsiche
propaganda gong.

Naotot 't gezin e paar kier verhoes waor gonge ze in Linz woene, boe Hitler aon
zien middelbare sjaol begós. Zien lierers besjreve häöm es intelligent meh lui.
Mèt zestien jaor gong heer vaan sjaol aof zoonder ze te höbbe aofgemaak. Heer
gong in Wene woene en woolt kunssjèlder weure, meh woort bij de academie
aofgeweze vaanwege gebrek aon talent. In Wene, boe 'n groete Joedse gemeinsjap
leefde, kaom heer in aonraoking mèt antisemitische literatuur en moot heer zien
antisemitische ideeë oontwikkeld höbbe. Vaan 1910 tot 1913, wie heer 'n erfenis
kraog vaan zien vaajer, mós heer in 't ermehoes leve. In 1913 verhoesde heer nao
München.

Wie de meiste Duitsers waor heer anthousias wienie d'n Ierste Wereldoorlog
oetbrak, meh heer kós neet mètein mètdoon, umtot heer veur de militairen deens
woort aofgekäörd. In augustus woort heer evels toch nao 't front in
Noord-Frankriek en 't Bèlsj gesteurd. Hitler waor 'ne fanatieken en veural
loyale soldaat, wat häöm neet geleef maakde bij zien mèt-soldate. Aon 't eind
vaan d'n oorlog waor heer tot korporaal gepromoveeerd. Heer raakde 'n paor keer
gewond, en verloor in 1918 tijdelek 't geziechsvermoge.

Nao d'n oorlog, in 1919, gong heer werke es politiespion veur staotsgevierleke
partije. Wie heer de Deutsche Arbeiterspartei bespioneerde, raakde heer zoe in
de ban vaan häör ideeë tot heer besloot tot de partij te koume. Mèt zien
orateurstalent greujde dees partij hendeg snel en in 1923 waagde heer zelfs 'ne
staotsgrip, de zoegeneumde Hitlerputsch, dee mislökde. Daoveur woort heer in
april 1924 to vief jaor gevangenis veroordeild, meh door de väöl sympathisante
binne de Duitse polletiek kraog heer al in december 'tzelfde jaor amnestie. In
de gevangenis sjreef heer 't begin vaan Mein Kampf, wat later de catechismus
vaan 't nazisme zouw weure.

In de voorspojege jaore twinteg kraog de NSDAP neet väöl stumme, meh nao de
krach vaan 1929 sjoot zien aonhang umhoeg. Veural de boere, de middestanders en
de oorlogsveterane steunde häöm. Umtot de regeringe, die tot 1933 e cordon
sanitaire um häöm eweg bawde, dèks veurtijeg vele, had heer väól
verkezingseuverwinninge. Tenslotte woort heer in 1933 riekskanseleer, in twie
regeringe (de ierste veel al snel). Nao de Rieksdagbrand leet heer de Rieksdag
de Machtegingswèt aonneme, dee häöm dicatoriaal mach gaof.

Heer riechde terreureinheide op, wie de SA, SS en Gestapo. Heer gaof de
industrie väöl impulse, veural de wapenindustrie, en stimuleerde de cultuur,
boemèt de staot ziech intensief begós te bemeuje (zuug Entartete Kunst). Heer
verbrook 't Tractaat vaan Versailles en stapde mèt Duitsland oet de Volkerboond.
Nao e paar annexaties begós in 1939 mèt d'n inval in Pole de Twiede
Wereldoorlog, zuug wijer dao.

Hitler bloof in Duitsland oonverminderd populair, wat neet inkel aon de enorm
propagandamachine te daanke waor. Heer begós wel ummer mie in 'n eige wereld te
leve, die sterk gong versjèlle vaan de realiteit. Wie vaanaof 1942 de kanse in
d'n oorlog kierde en Duitsland ummer wijer trökgedronge woort, verloor heer de
behiersing euver zien gedrag; generaals dórve dèks neet vertèlle tot häór legers
verslaoge en verneteg waore.

Op 28 april 1945 trojde heer mèt zien secretaresse Eva Braun. Twie daog later
pleegde ze beide zelfmoord in de commandobunker in Berlien woe ze 't letste
gedeilte vaan d'n oorlog verbleve hadde.



https://li.wikipedia.org/wiki/Abaziens

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

't Abaziens of Abaza is 'n Naord-Kaukasische spraok die gekaldj wuuertj in
Karatsjaj-Tsjerkessië in Röslandj, in 't Distrik Abazinski. De spraok wuuertj
gekaldj door zoea 37.800 luuj in Röslandj (2010), oet 'n etnische bevölking van
43.300 (2010) en mit 'n ganse bevolking van 47.880 in alle lenj. De spraok haet
de ISO 639-3 code abq.

't Abaziens hètj ouch waal Abazintsy, Ahuwa of Ashuwa. Versjillige dialekte zeen
Ashkaraua (Ashkar, Ashxar), Bezshagh en Tapanta. Sómmige hievan zeen
gedeildjelik verstaonbaar mit 't Abchazisch. De spraekers zeen euverwaegendj
islamitisch.

In Röslandj wuuertj de spraok mit 't Cyrillisch sjrif gesjreve. 't Guuef ouch
gezètte, radioprogramma's, tillevies en waordebeuk. 't Is de ieëste spraok veur
95% vanne Abaziene; 70% van häör gebroek ouch Rössisch.

In Törkieë laef de spraok minder es in Röslandj, mer 't guuef dao toch nag
10.000 spraekers (1995). In Törkieë wuuertj 't Abaziens in 't Letiens sjrif
gesjreve. De spraekers kalle dao ouch Törks.



https://li.wikipedia.org/wiki/Zutphen

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zutphen (Nedersaksisch: Zutfent) is 'n stad en gemeinte in de Nederlandse
provincie Gelderland, aon d'n IJssel, mèt 46.380 inwuners (1 juli 2005). Ander
kerne in de gemeinte zien Bronsbergen, Warken en Warnsveld.

Oondanks ziene rillatief gering gruutde heet Zutphen e paar veurnaom besteurleke
functies, die 't verkraog in 't begin vaan de negentiende iew wie 't nog
rillatief groeter waor. Zoe is d'n tribbenaol vaan dees regio in Zutphen
gevesteg, wie ouch de poliesacademie. Sommege höbbe d'n tribbenaol nao 't väöl
groeter Apeldoorn wèlle verplaotse; dit heet me evels aofgebloze. In Zutphen
vint me ouch de Hanzehal, woe eveneminte wie de Jaarbeurs van het Oosten
georganiseerd weure.

Oondanks zwoere besjaojing in d'n Twiede Wereldoorlog heet de binnestad vaan
Zutphen väöl middeliewse en ander aw monuminte bewoerd. 't Bekindste is de
Groete of Sint-Walburgiskèrk, begós in romaanse stijl, oetgebouwd in de gotiek,
en mèt de bereumde Librije, 'n aw bibliotheek. Ander kèrke zien de Broederenkerk
en de Nieuwstadskerk. Ouch zien väöl reste vaan de aw walmör bewoerd gebleve,
veural 'n aontal bolwerke en poorte.

De aajdste spoere vaan beweuning goon trök tot in de Roemeinsen tied. De
nederzètting Zutphen is waorsjijnlik gestiech in de vreug Middeliewe; de naom is
aofgeleid vaan súd fenna, "zuidven". In de negende iew woort Zutfen geplunderd
door de Noormanne. In 1046 woort Zutfen es graofsjap in lein gegeve door de
bisjop vaan Utrei. Dit graofsjap bleef bestoon tot 1136, wie 't aon Gelre kaom.
De plaots, die e veurnaom handelscentrum woort, oontwikkelde ziech tot stad en
kraog in 1190 stadsrechte vaan Otto van Gelre. Es Hanzestad oontwikkelde Zutfen
ziech in de loup vaan de daartiende en veertiende iew ummer sterker, en 't
breide ziech ouch zoe oet tot stadsvergroeting nudeg waor. In 1349 weujde in de
stad 'n pesepidemie, woevaan de Joede de sjöld kraoge.

Vaanaof de zestiende iew raakde de stad dudelek op de achtergrond, zoewel door
de opkoms vaan stei als Arnem en Zwolle es ouch door d'n Tachtegjäöregen Oorlog,
dee ummer wiiselende bezèttinge en väöl opeinvolgende belegeringe mètbrach. Wie
de stad in 1591 in Nederlandse hen kaom begós prins Maurits van Oranje ze te
versterke. Ouch nao d'n Opstaand behoolt 't dee status, en vaanaof 1700 woort de
vesting zelf sterk oetgebreid. De status vaan vestingstad woort officieel
vasgelag en dat beteikende tot de stad neet moch greuje, tot ze in 1874 vaan dit
gans verawwerd predikaot verlos woort.



https://li.wikipedia.org/wiki/Zie%C3%ABniveau

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

't Zieëniveau is de gemiddeldje huuegdje van 't zieëspegel ('t vlak vanne zieë)
es alle variaties die 't gevolg zeen vanne getieje waeren eweggemiddeldj. Twieë
menere guuef 't veure huuegdje van 't zieëwater te maete: 't absoluut zieëniveau
t'n opzich van 't middelpuntj vanne aerd en 't rilletief zieëniveau t'n opzich
vanne zieëbaom.

't Zieëniveau is 't rizzeltaot van 't voluum aan vleujbaar water op aerd en
vanne gemiddeldje temperatuur die de gemiddeldje dichheid van 't water
beïnvleudj. Verangeringe in 't absoluut zieëniveau (zoeageheite eustatische
verangeringe) zeen inne loup vanne geologische tiedsjaol en zelfs inne gesjreve
gesjiechte veurgekómme. Es te väöl ies is opgeslagen inne poealkep enne
gletsjers daaltj de zieëspegel, in glaciaal periode (iestieje) zelfs mit inkel
tieëntaal aan maeters.

't Zieëniveau wuuertj es rifferensievlak gebroek veure huuegdje aan te duje van
locaties op 't landj (wie lóchhaves en woeanplaatse) en van vleegtuger inne
lóch.



https://li.wikipedia.org/wiki/Vriemetselariej

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

De vriemetselariej of maçonnerie is 'n waeltwiej brodersjap va vriemetselaere of
franc-maçons die zich organisere in plaatsjeleke of regionaal loges en sjtraeve
nao geesteleke verheffing van de miensjheed. De loges besjteunt van aodsher oet
mansluuj mae allewiel geft 't ooch wal vróluujloges. Me kan allèng lid waeëre
van 'n loge óp väördracht van e al besjtaond lid.

D'r wert 'n oondersjèèt gemakd tösje de middelieëwse en de nuuj vriemetselariej.
Van de middelieëwse metselaersvereniginge van boewgezelle oontlieënde de nuuj
metselariej, die in d'r 18de ieëw oontsjtong, de symbole wie d'r weenkelhaok,
waterpaas, passer, 't sjeetloeëd en de rituele.

In Ingeland en Sjotland ontsjtonge in 't begin van d'r 18de ieëw de speculatief
vriemetselariej. Algemèng wert aa-genaome dat de örsjte loge of wèrkplaatsj in
1717 in Londe waoërt opgerich. Vrie flot versjprèjd de bewaeging zich op 't
Europese vastelaand, oeë taege 't midde van d'r ieëw in alle belangrieke
plaatsje èng of mieërdere loges töt sjtaand kaome.

De pauseleke veroordeling in 1738 is op zichzelf al 'n aanwiezing dat de
vriemetselariej in Europa 'n neet oonbelangriek versjiensel waor. De loges waore
clubs of broodersjappe, die volges bepaalde rites vergaderde en an hön breur
bepaalde morele plichte väörhele, zoewie oonderlinge biesjtaand.

Ze koesterde hieël verhaeve ideje, oeëbie 't welzijn van 't mensdom ömmer in 't
ow gehaowe moes waeëre: geliekhèèd, broederlekhèèd, verdraagzaamhèèd, vraej,
materiële en morele väöroetgaank. Al dis ideale vin v'r ooch truuk in 't
gedachtegood van de Verlichting. De loges recruteerde in de intellectuele klasse
van dae tied: de aristocratie, gèselekhèèd en börgeriej.

In 1738 tekende paus Clemens XII 'ne bul In Eminenti, oeëbie e de
excommunicatiesjtraof oetsjprook taege Katholieke die lid waore van 'n loge. De
veroordeling waoërt in 1751 nog 'ns bevestigd dör Benedictus XIV. In 't
Preensbisdom Luuk vaardigt preensbisjop Theodoor va Beiere in 1760 'n mandamaent
oet in verbaand mèt de loge die in Verviersj gevestigd waor en verbeejd 't
lidmaatsjap op sjtaove va excommunicatio major Van dèzze frivole preensbisjop
maog veroondersjtèld waeëre, dat e dis veroordeling neet oet ège bewaeging haat
oetgesjpraoëke, mae waal oonder druk van bepaalde kèrkeleke instanties.

D'r Luukse historicus Georges de Froidcourt vermeldt vör 't jaor 1749 'n loge,
La Nymphe de Chaudfontaine, gesjtich dör d'r Ingelsje Lord Stanhope, dae in 't
kuuroord verbleef. Oet 't mandemaent van Theodoor van Beiere bliekt dat
Verviersj al in 1760 'n loge how. Volges Froidcourt is 't aanneumelek dat 't in
Luuk 'n loge how in 't midde van d'r 18de ieëw. Dis wèrkplaatsj haat häör waerk
oonderbraoëke en waoërt in 1770 heropgericht en erkaant dör 't Groot Ooste va
Fraankriek: La Parfaite Intelligence (De volmaakte versjtaandhouding).

In 't verzeuk van de leden in 1775 an 't Groot Ooste van Fraankriek, oeë-in ze
öm constituties vraoge, is te laeze: depuis un temps immémorable les vrais
frères maçons dispersés sur la surface de la Province de Liège, se sont
rassemblés dans sa capitale pour y travailler à l'Art Royal de la maçonnerie,
soutenus par la Force, instruits pas la Sagesse, ornés par la Beauté. De aow
constituties waore verlaore gegange nao d'r doeëd van d'r sjatbewaarder Frère Le
Rond (Laurent Le Rond, kanunnik va Zoutleeuw, gesjtorve è Luuk op 14 november
1770 in d'r laeftied va 72 jaor). In 't verzeuksjrif va 1775 waoërte es leden 26
breursj geneumd, bekaans allemaol va adel.

Kort dao-op waoërte in Luuk twieë nuuj wèrkplaatsje opgerich: La Parfaite
Ègalitè, oeëvan de lede töt de börgeriej behoerte (1775) en La parfaite Union of
L´Union des Coeurs (1775), ooch nog Loge de Saint-Jean geneumd, warsjienglek
ömwille van ´t lokaal oeë ze biejèè kieëme, n.l. d´r kloeëstergaank van de Seent
Janskèrk.

In Mestreech besjtong al in 't midde van d'r ieëw 'n loge La Constance. Aoke how
ooch 'n Franstalige loge, die d'r ègeste naam droog. Georges de Froidcourt haat
aa-getuuënd dat F.K. de Velbrück lid waor van La Parfaite Intelligence.

De Vriemetselaere va Zitterd, georganiseerd in de loge La Lune, make saer begin
2007 reklaam väör hun aktivitète in 't Plat.

De vriemetselarie is eine drang dae van binne oet de minsj keumt waodeur hae 't
geistelek laeve van häöm en van aander luuj op eine hogere traej wil brènge.



https://li.wikipedia.org/wiki/Vols

Dit artikel is gesjreve in 't Völzer. 't Weurt gewaardeerd óm in dit artikel 't
Völzer aan te hauwe of aan te gaeve welk anger dialek gebroek is.

Vols (Nederlands: Vaals) is 'n jemingde en e dörp in 't oeterste zuud-oste va
Nederlands-Limburg.

D'r naam Vols is oontsjtande in de middelieëwe (Romaans taaleiland va Vols-Aoke)
en durresj de joare verenderd va Vals, Uals, Vaus, Voyls, Wals, Voels, Waelsrt,
Baels, Vaels, Volsz bis Vols (en Vaals). De eklärung zow tserukjoa noa 't
Romaanse valles dat daal betseesjent.

De oppervlakte bedriesjt 23.9 vierkante kilometer. I Vols bevinge ziesj
versjiedene dele zowie doa zunt: d'r Blommedaal en 't Kirresjdaal (Van
Clermontplein). Op de letste plaatsj entsjpringet vruier 'n baach, nämlisj de
Gau. Binne de jrenze van de jemingde Vols liet d'r Völserberresj, dat is 'ne
hujel daeë 322 meter hoëg is ('t hoeëgste punt va Nederland) en woa ooch drei
länder tsezame komme. Nämliesj 't Belsj, Duutsjland en natuurlisj 't Hollendsj.

Op 1 januari 2004 hau de jemingde 10.423 iwoeënere die uvver vuur kerne verdeeld
zint. Zaer joeli 2011 hat de jemingde tswasjproachieje plaatsjnaamborder a jen
i-jank van de dörper.

't Dialek van Vols is 't meis zudlik va alle Limbörgse dialekte. 't Dörp is
verjreujd mit Óche en 'n kwaart van de inweunersj is vaan Pruusje aafkóms. Wie
an 't begin va de Tswaide Weltkrèèg in 1940 de Duutsjers Nederland (in Vols)
binnekaome is de daag dao op 't Duutsj es kirchsjpraor is ersáts dörch 't
Hollendsj.

De modernizering van de lakefabrikaag i Oche, loeët ing bluiperiode i vur Vols.
Durch de politieke en religieus onruiighede, woar ’t vur hieël get luuj beëter
um ‘t veld te rume en Oche hinger zich te lotte. I Vols woar ’t nit alling
beëter um te woane, ’t woar inge bedriefstak woabeej väöl sjtreumend water woat
gebroekt, dat woar volop i Vols te vinge. Vols woar 'Sjtaats' en dus gódgezind
taegenuvver de Protestante. Dat houw als resultaat dat rónd 1649 ing mengeling
va geloofsrichtinge in ós kleej sjtedje vurkómp. (E geveul dat me anno 2007
gemekkelig va kótbeej ken mitmake, wen me vur kótter of langer tsiet i Vols is,
of zoegaar doa woant) Hieël get weëvere en zakeluuj nome hun nering mit noa
Vols. Dat kómp nit gód a beej de Katholieke Völser. Van d’r inge kant woare ze
in de gelaegenheed um durch de ópkommende industrie hön broeëd te verdinge, van
d’r angere kant moeëte ze, um hön zie geloof te wille noakómme, oetwieke noa
wieraaf gelaege kirke. Gelukkig vur hön, kómp doa tusje 1672 en 1678 wer
verendering i. De Fransoeëze vole Vols binne, ze sjtoke de woaninge van de
predikante i brand. ’t Woar warsjeinlik nit zoe dat de Völser de Fransoeëze mit
ope erm hant en bleve binne-hoale. Vur de zoeväölste kier dóng zich ‘t zelfde
vur: de durchtrekkende troepe woate vurzieë va beejvurbeeld: broeëd, bier,
vleesj, havver en hui. Ee deel wat doabeej nogal pieng dóng, woar dat de
Fransoeëze “vergote’’ um te betale.

Als inge van de lètste verenderet óch d’r lakefabrikant Johann Arnold von
Clermont, de sjtad Oche vur Vols. I 1761 gool heë kastieël Volsbróch. Al ieëder
haw de familie kastieël Neubourg i Gulpe, i egedóm kreëge. Peter de Grote, d’r
tsjaar van de Roese, woava de liefwacht gekleid góng in ‘t durch von Clermont
gefabriceerd lake, oot doa middig óp d’r 27 juli 1717, uvver Lemieësj en Viele,
vanoet Oche óngerwaeg noa Maastrich. I 1764 woat d’r ieësjte sjtee gelaad vur ’t
sjpieëder 'Hoes von Clermont', woa-i nit alling ’t woanhoes, meh óch de fabriek
woar óngerbraat. (Huujtsedaags als gemingdehoes i gebroek) Natuurlik góng ’t
vertrek van de Clermonts oet Oche nit zónder noadele vurbeej, veural umdat heë
väöl werkloze hingerleet. Sjpieëder leet d’r von Clermont ’t sjtatig Hoes
Blommedal (Blumenthal) (Bloemendal) bowwe. Heë hat bis a zie eind, i 1795, doa
gewoand. Umdat d’r von Clermont hieël get egedóm i Vols how, leet heë i 1792 d’r
'obelisk' bowwe, als grenspoal, zoedat me koeënt zieë wie wied dat zie
gróndgebied leep.

’t Leep allemoal gód i Vols bis óp ’t moment dat de Fransoeëze binnetrókke.
Vanaaf dat moment begone zich verenderinge aaf te tekene. Ing forsje
reorganisatie van de textielbranche blieket nuuëdig. Väöl fabrikante gónge truuk
noa woa ze vandaan woare: Oche. Doa koeënte ze groeëte modern fabrieke bowwe,
a-gezieë dat durch de kirk en economisch opzicht, ópins mieë vreejheed doa woar.
Vanaaf de Franse revolutie dónge zich ummer ópnui dezelfde dinger vur. Te
beginne mit durchtrekkende Östenriekers die óp groeëte sjoal óp plundere oet
woare. Doanoa de Fransoeëze, die sjwoar krigsbelastinge hove. De Franse tsiet i
Vols woat gekenmerkt durch ee, dök um de inkel weëke wisselende sjtatus van de
gemingde, die de ing kier hoofdsjtad woar van ‘t kanton, da wer aan e eurgens
angesj zittend besjtuur moeët loestere. ‘t Continentaal Sjtelsel van d’r
Napoleon, dat i 1806 i-góng, mit vurnemme dat d’r Engelsje handel mit ‘t
Europees vasland woat aafgesjloate, zurget vur ing kótte óplaeving van de
industrie. Dat kómp umdat bis wied in d’r umtrek ging tolle en grenze mieë
woare. Dat haw als vurdeel dat alle produkte vreej an d’r man of vraw gebraat
koeënte weëde. Dat góng gód bis i 1815. Hinger de oetgehungerde reste van de oet
Roesland truukkómmende Fransoeëze, kómpe hingeree de Kozakke, de Pruusje, wer de
Roese, da de Sakse, Mecklenburger en als lètste de Sjwede a. Die woate allemoal
i Vols, Viele en dierekte sjtreek óngerbraat. Ze dónge zich tegód an de producte
van ‘t land, mieëstal zónder te betale. Noa ‘t Wener Congres, lieket Vols ópins
beej ‘t “Koninkrijk der Nederlanden” te hure. Ieësjte noadeel: vanaaf da moeët
me zich i officieel sjtökker bedinge van de “Nederlandse taal”, wat natuurlik
angesj woar dan gewend. Bis an die tsied haw me zich alling meh bedingd va zieng
ege taal, egelik ’t mieëts uvvereekómmend mit Oche en egelik Hoeëgduutsj
dialekt. Óndanks dat me egelik óp ‘t officieel ‘Nederlands’ uvvergóng, woate bis
in ’t joar 1940 i Vols duutsjtalige bleer oetgegevve. Bis óp huuj weëde i
mierdere kerke nog ummer Duutsje liedjes gezonge.

In ‘t joar 1846 woat Blommedal gebroekt als pensionaat. Zoegaar de mam van d’r
president Kennedy, Rose Kennedy, hat als sjtudent e joar in ‘t kloeëster van het
H. Hart van Jezus, verbleëve. Bis begin zuvvetsiger joare van d’r vurge eeuw,
dóng hoes Blommedal dings als pensionaat. Doanoa inkele joare zónder besjtemming
en noe als hotel.

Vrugger woar dierek nevver 't pensionaat de Mulo. Eurgens in de joare achtsig,
is die sjoeël gesjloate. Hieël get lierlinge va Vols en boetenaaf hant heej les
gehad. Hieël get gebowwe in ós gemingde hant d’rvur gedingd um an de educatie
van ós jeugd beej te drage. Natuurlik góng dat nit zónder de lierare. Dat gebow,
dat vrugger an d’r linkerkant nevver d’r gaad van ’t hoes Blommedal sjtóng, hat
plaatsj mótte make vur ’t nui bejaardehoes. Dat woar óch zoe mit ‘t Patronaat,
dat bis 1967 in de Tentsjtroat sjtóng. Óch in ’t patronaat woate lesse gegevve,
waal in ganse anger risjtoenge. Zoe woar doa ins ing tekensjoeël óngerbraat. En
nit te verjeëse, inkele toneelvursjtellinge woate doa ópjevuurd. De genauw
plaatsj woa ‘t markant gebow sjtóng, liegkt dierek vur de Hervormde kirk en is i
gebroek als parkeerplaatsj.

De St. Jozefkirk die i 2005 is gesjloopt, woar e benoa futuristisch gebow wie ze
i 1958 woat ópgelivverd. De kirk woar angesj, imposant en egelik e kunstwèrk woa
d’r kunsteneer Charles Eyck óch a hat beejgedrage. Dat durch de glaaskunstwèrke
die (gelukkig) hergebroekt gunt weëde in d’r nuibow van de Brei Sjoeël i Vols.
Óch zunt in de kirk va Viele nog inkele sjilderinge van d’r Charles Eyck te
zieë, woa-ónger e triptiek.



https://li.wikipedia.org/wiki/Verenigde_Sjtate

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Vereinegde State van Amerika of Vereinegde Staote vaan Amerika (aofgekort
V.S., Ingels United States of America, aofgekort U.S.A., in de volksmoond
Amerika) is e federatief rippebliek in Noord-Amerika. Nao bevolking en oppervlak
is 't 't daarde laand, polletiek, ikkenomisch en militair is 't de mechtegste
natie op Eerd. Ouch cultureel en wetensjappelek heet dit land hiel väöl in te
bringe. Hoofstad is Washington D.C.; New York is evels väöl groeter. Aander
belaankrieke stei zien Los Angeles, Miami, Pittsburgh en San Francisco.

't Land oontlient ziene naom feitelek aon zien bestuurleke indeiling. 't Is
opgedeild in 50 state, die 'ne wiedgaonde vörm vaan oonaofhenkelekheid höbbe.
Zoe höbbe ze eige wètte, eige senate en Hoezer vaan Aofgevaardegde en eige
Oppertribunale. Washington D.C. behuurt neet tot 'ne staot meh ligk in 't
zoegenaompde District of Columbia. Wijer höbbe de VS nog inkel gebede die boete
de indeiling in staote valle.

Boete de staote umvat 't land ouch territoria. Die territoria kinne otonoom zien
of direk door de regering weure bestuurd. Anno 2017 geit 't allein um diverse
eilen; in 't verleie woorte diverse gebede die noe 'nen eige staot vörme es
territorium bestuurd. Zoe waore Alaska en Hawaii tot 1959 nog territoria.
Territoria höbbe gein stum in 't parlemint of bij de presidentsverkezinge.

Allewel d'r väöl plekke in de VS gein bevolking höbbe, gief 't 'nen hielen houp
groete stei in dit land. Dit zien de hoonderd groetste stei in de VS, gebaseerd
op 't inwoenertal vaan 1 juli 2006:

De VS höbbe gein officieel taol, allewel tot bekans ederein 't Ingels behiers.
't Ingels vaan de VS versjèlt dudelek vaan 't Ingels in Groet-Brittannië; de
versjèlle zien evels kleiner es die tösse 't Mestreechs en 't Zittesj. 't Is de
mojertaol vaan 81,1% vaan de Amerikaanse bevolking. Spaons is mèt 10,7% 'n gooj
twiede. Daonao volge 'nen houp immigrantetaole, dèks vaan generatie op generatie
doorgegeve, allemaol mèt minder es 1% sprekers: Sjinees, Frans, Duits, Tagalog,
Vietnamees ezw. De mies gesproke inheimse taol is 't Navajo.

De VS zien vaanaof de opriechting lid vaan de Vereinegde Naties en zien de
militair kern vaan de NATO. Ze bekleie eine vaan de vief permanente zedele in de
Veilegheidsraod vaan de VN. 't Hoofkerteer vaan die organisatie is in New York
gevesteg. De VS kraog in 't verleie väöl kritiek, beveurbeeld op ex-president
George W. Bush, dee ziech dèks boete internationaol conventies plaotsde, door 't
neet oonderteikene vaan 't Verdraag van Kyoto en door 't slech behandele vaan
kriegsgevaangene. Ouch betaolde de VS jaore land de kontributie vaan de
Vereinegde Naties neet.

Noord-Amerika woort in de zevetiende en achtiende iew door Europese koloniste
bevolk. In 1775 koume 13 Ingelse kolonië in opstand; die verklaore ziech in 1776
oonaofhenkelek (zuug Amerikaanse Oonaofhenkelekheidsverklaoring). In 1783 trokke
de Ingelse legers ziech trök. In 1789 woort de Groondwèt oetgeveerdeg, dee vaan
de VS 'n parlementair democratie maakde. De groondwèt woort "heileg" verklaord:
d'r is niks mie aon veranderd, inkel touwgeveug.

In de negentiende iew greujde 't land aon mèt Ingels, Frans, Spaons, Mexicaans
en Indiaans gebeed, soms mèt geld, daan mèt geweld. Oeteindelek umspande 't
gebeed vaan de VS de gaanse breidde vaan Noord-Amerika, vaan d'n Atlantischen
Oceaan tot aon de Stèllen Oceaan. 't Ooste vaan 't land raakde lankzaamaon
geïndustrialiseerd; 't dunbevolkde weste bleef nog laank achter ("Wilde Weste").
Zwarte bladzij in de historie zien de dèks bleujetege oorloge tege de Indiane,
die soms bekans oetgeroejd woorte, en boeveur de Amerikaanse officiere middele
wie oethungering door 't massaal oetmoorde vaan bizons neet sjuide. Vaan 1861 to
1865 woort 't land versjäörd door 'ne Börgeroorlog.

In de twintegste iew woort 't land tot twie kier touw 'ne wereldoorlog
ingesleip. 't Land, wat tot daan veural 'n isolationistische polletiek had
geveurd, raakde mie en mie betrokke bij de Wereldpolletiek. Nao d'n Twiede
Wereldoorlog kaom 't land mechteger es oets tegeneuver de USSR te stoon, boemèt
de Kawwen Oorlog begós. 'n Fiasco waor d'n oorlog tege Viëtnam, dee de VS
verloor en hendeg väöl minseleves kosde. Aander oorloge, gewoenlek um
(gedeiltelek) humanitair reies begós, waore succesrieker. Sins 't instorte vaan
't communisme roond 1990 zien de VS de eineg euvergebleve supermach. De lèste
jaore greujt de kritiek op 't land dat es aggressief en imperialistisch gezeen
weurt.



https://li.wikipedia.org/wiki/Vereinegde_Naties

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

De Verenigde Naties (VN) is 'n internationaal organisatie die in 1945 nao d'r
Twiede Waeltkrèèg is opgericht. 't Is 'n mondiaal organisatie va överhede die
samewèrke op 't gebied van 't internationaal rech, mondiaal veilighèèd, behaod
va humanitair rechte, oontwikkeling van de waelteconomie en 't oonderzoek nao
maatsjappeleke en cultureel oontwikkelinge. Op 10 december 1948 waoërt de
Universeel Verklaoring van de Rechte van d'r Miensj vasgesjtèld.

De organisatie is dör 51 leng opgericht en tèlde eind 2007 192 lidsjtaote.
Vriewal eeder internationaal erkaand, oonafhankelek laand is lid van de
organisatie. Vanoet 't hoofdkantoeër in New York en de deelhoofdkantoeëre in
Genève, Wene en Nairobi besjlisse de lidsjtaote en de Gesjpecialiseerde
organisaties van de Verenigde Naties tiedens regulier oontmoetinge över
essentieel waeltzake en waeltömvattende gebäörtenisse. De VN-tale zeunt
Arabisch, Ingelsj, Fraans, Mandarien, Rössisch en Sjpaans.

D'r zeunt zès besjtuursorgane die 't waerk van de organisatie aansjture: de
Algemene Vergadering, d'r Economische en Sociale Raod, 't Internationaal
Gerechtshof, 't Secretariaat, d'r Trustsjapsraod en 't mèts dwingende en
bekaandste orgaan van de Verenigde Naties, d'r Veiligheidsraod. Daarnaeve zeunt
d'r diverse gesjpecialiseerde organisaties die deel oetmake van 't intern
systeem van de Verenigde Naties, oeë-oonder UNICEF, de Waeltdbaank en de
Waeltgezoondheedsorganisatie (WHO).

Op 31 december 2006 waoërt d'r Zuud-Koreaan Ban Ki-moon secretaer-generaal van
de VN. Ziene vörgenger waor Kofi Annan.



https://li.wikipedia.org/wiki/Venroj

Venroj (officiële naom Venray) is 'n plaots en gemeinte in noordelek Nederlands
Limburg, aon de raand vaan de Pieël. Op 1 januari 2006 woende hei 39.030 lui;
nao de lèste herindeiling (2010) mote dat good 41.000 lui zien. 't Oppervlak
vaan de gemeinte waor veur 2010 146,03 km²; väöl vaan dat gebeed is bos en
heiland. De gemeinte besteit oet de kerne:

De dörper Blitterswik, Geistere en Wânsem woorte op 1 januari 2010 oet de toen
opgeheve gemeinte Mieëldere-Wânsem in de gemeinte Venroj euvergebrach.

't Dialek vaan Venroj behuurt tot de Kleverlandse dialekte, meh heet wel
Limburgse kinmèrke. Binne de grènze vaan de gemeinte Venroj ligke veurnaom
legerbases veur zoewel de lochmach es veur de laandmach.

Venroj is pas in de twintegste iew tot stad oetgegreujd; daorum heet de stad 'n
echte dorpskèrn en 'n besjeie kèrk. De umgeving ten zuie is hendeg bosriek: dao
ligk 't Nationaal Park de Groote Peel.

Venroj is de afgelope jaore inkel kere negatief in 't nuujs gewees vanwege
rechs-extremistische aktiviteit. De gemeinte heet relatief väöl zoegenumde
Lonsdale-jongere. Begin 2006 organiseerde de verboje groep Blood & Honour 'n
kraanslègking op de Duitse oorlogsbegraafplaats Ysselsteyn.



https://li.wikipedia.org/wiki/Ultraviolet

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Ultraviolet (aafgekórt es uv, ouch waal ultraviolette straoling, black light of
uv-leech geneump) is elektromagnetische straoling juus boeten 't deil van 't
spectrum det mit 't mienselik ouch waor te nummen is (leech). De golflingdje van
ultravioletstraoling ligk tösse de 10 en 400 nanomaeter, dus "veurbie 't
violet", det ouch de litterlike beteikenis is van "ultraviolet". Doordet
ultraviolet leech 'n kórter golflingdje haet es zichbaar leech is 't
innerzjierieker; 't kan zelfs 't ionisatiepotentiaal van organische molecule
bereiken en daomit sjemische reacties in geng zètte. Det is ouch de raeje det 'n
euvermaot aan uv-straoling sjajelik is veur väöl organisme (ouch de miens).

In verbandj mitte effèkte van ultraviolet leech oppe miens en 't miljeu wuuertj
óngersjeid gemaak tösse uv A, uv B en uv C. Uv A is ultravioletstraoling mit 'n
golflingdje tösse zoeaget 315 en 400 nm (lang golve). Uv B haet 'n golflingdje
tösse 280 en 315 nm. Uv C haet 'n golflingdje tösse 100 en 280 nm (kortgolvige
straoling). Straoling mit 'n golflingdje tösse zoeaget 10 en 100 nm neump me
extreem ultraviolet (EUV of XUV). Dees straoling dringk neet wied door innen
atmosfeer.

Ultravioletstraoling is in 1801 óntdèk gewaore door Johann Wilhelm Ritter doe
d'r mit zilverchloried wirkdje. Ultravioletstraoling luuet zilverchloried snel
van kluuer verangere.



https://li.wikipedia.org/wiki/Trier

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Trier (Fraans: Trèves, Luxemburgs: Tréier, Latien: Augusta Treverorum) is de
odste sjtad va Duutsland. Stadsdistrict (kreisfreie Stadt) Trier liekt óp d'r
rechterkaant van de Moezel en d'r wónne 105.888 luuj.

De sjtad waoërt in ópdrach van d'r Romeinse keizer Augustus in 16 v.Chr.
geboewd. De sjtad hoosj oorspronkelek Augusta Treverorum en waor bedoeld es
hoofdsjtad van de Romeinse provincie Belgica Prima. Gedorende ènige tied waor
Trier de hoofdstad van 't gaanse Wes-Romeinse Riek.

E bekaand historisch monumaent in de sjtad is d'r 2e-ieëwse Porta Nigra, de bèts
bewaarde Romeinse sjtadspaoërt ten noorde van de Alpe. Aander monumaente oet d'r
Romeinse tied zeunt de Kaiserthermen, de Barbarathermen en 't amfitheater. Ooch
oet later periode haat Trier väöl monumaente, zoewie d'r Dom oeëvan d'r boew al
in d'r 4e ieëw begoes, en väöl ander kèrke. Dör häör rieke historie en sjön
liegking in 't Moezeldal is Trier 'n toeristeplaatsj waoëre.

Trier is e centrum van wienhandel en haat 'n belangrieke sjtrieëkfunctie es
weenkelcentrum väör 'ne groeëte regio. Trier is ooch bekaand es gebaoërteplaatsj
va Karl Marx. Zie gebaoërtehoes is noe e museum: 't Karl Marx-hoes.

Óp 't “Rote Haus” an d'r Groeëte Maert va Trier bevindt zich 'n inscriptie:
“Ante Romam Treveris Stetit Annis Mille Trecentis” (Vör Roeëme besjtóng Trier al
1300 jaor). Dit is oongetwiefeld 'n mythe die in de Middelieëwe oontsjtande is,
mae tóch…. In 't dal van de Moezel besjtónge al 3000 jaor v.Chr. miensjeleke
nederzettinge (bandceramiekers) en Trier kan mèt rech eng van de odste sjtaej
ten noorde van de Alpe geneumd werre.

Van 27 v.- bies 14 n. Chr. waor Augustus keizer van 't Romeins Riek. Roond 16
v.Chr. waoërt dör de Romeine in de buurt van 't Keltische sjtamheiligdom
Treviren de nederzetting Augusta Treverorum gesjticht. An 't èng van d'r 3e ieëw
verhoof keizer Diocletianus de sjtad, die inmiddels Treveris waoërt geneumd töt
Romeinse keizerleke residentie en töt hoofdsjtad van 't westelek deel van 't
Romeins riek. De sjtad kreeg d'r bienaam “Roma Secunda”, 't twiede Rome. D'r
Romeinse waeg va Trier nao Mestreech, d'r Via Mansuerisca leep över de
Boschsjtraot (noe vaeldwaeg) va Voere. Ooch oontwikkelde zich hie an 't èng d'r
3e ieëw e centrum van 't vreug christendom.

In d'r 5e ieëw waoërt Trier dör de Franke veroverd. In 870 keumt 't bie 't
Oostfrankisch-Duutsje Riek. In 958 waoërt mèt 't plaatsje van 't maertkruuts d'r
Groeëte Maert (Hauptmarkt) 't centrum van de middelieëwse sjtad en 't centrum
van allewiel. In d'r 14e ieëw waoërte de Trierse aartsbisjóppe ooch keurvorst.
Trier waoërt de hoofdsjtad van 't keurvorstendom, ooch Keur-Trier geneumd, bies
ca. 1800. Trier kieëm kórte tied in Fraanse heng, mae in 1815 waoërt 't wer
Duutsj en kieëm 't bie Pruse.



https://li.wikipedia.org/wiki/The_Beatles

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

The Beatles zien de meis succesvolle en belangriekste popgroop oet de historie
vaan de popmuziek. Wereldwied höbbe ze in de jaore '00 naoventrint 1,1 miljard
plaote verkoch.

De Beatles woorte bekind en populair mèt orizjineel, meh neet pretentieus
popleedsjes en raakde geassocieerd mèt hysterische tienermeidskes. Later
behoorte ze tot de pioniere vaan de kunszinnege popmuziek (strouminge die later
psychedelica en progrock geneump zouwe weure).

De klassieke bezetting vaan de Beatles bestoont oet John Lennon (gitaar, zaank),
Paul McCartney (bas, zaank), George Harrison (gitaar) en Ringo Starr (drums).
Lennon en McCartney waore de kèrn vaan de groop.

Lennon en McCartney lierde ziech in 1957 kinne en begóste 'ne band, dee nao väöl
naoms- en personeelsveranderinge in 1960 definitief The Beatles geneump woort.
In Liverpool, boe de jonge vaan kaome, waor 'n bleujende scene vaan
rockbandsjes, die häören typische sound Merseybeat geneump woort. De Beatles
begóste, wie alle bands, mèt covers vaan Amerikaanse muziek, en oondersjeide
ziech deur väöl mie te covere es andere bands; zoe zonge ze ouch werk vaan girl
groups.

In 1963 kaom häör ierste album oet, boevaan de singles oongeweun good verkochte.
In 1964 kaome ze nao de Vereinegde Staote; de kums vaan de Beatles en de
oongeluifeleke indrök die häör muziek maakde bij de jongere (Amerikaanse muziek
verkoch veur e tiedsje aamper nog), wie ouch de opkums in d'nzelfden tied vaan
de Rolling Stones, maakde tot me dao vaan British Invasion gong spreke.

De enorm populariteit maakde ze in korten tied puissant riek, meh 't concerte
geve beveel ze neet lenger. In 1966 gaove ze häör laotste concert. In 't vervolg
brachte ze inkel nog elpees oet. Dit had ouch demèt te make, tot ze
elektronische muziekinstrumente en sampling-technieke gonge gebruuke, die op 't
podium live neet oetgeveurd kóste weure.

In 1967 sjokeerde ze de wereld mèt häör album Sgt. Pepper's Lonely Hearts Club
Band, dat algemein weurt gezeen es e kierpunt in pophistorie: vaanaof daan waore
elpees belaangrieker es singles en woorte albums echte kunswerke, gein
samebringsele vaan losse leedsjes. Ouch woort de plaat bekind es de
"psychedelische elpee", umtot de Beatles zjus door dees plaat geïnspireerd waore
door trips mèt d'n drög LSD.

In 1970 gonge ze definitief oeterein. De lede gonge solo muziek maoke, en John
Lennon, dee in 1980 doedgesjote woort, kraog ouch bekindheid es polletiek
activis. In de jaore negeteg perbeerde Paul McCartney mèt 't Anthology-projek de
Beatles nui leve in te blaoze.



https://li.wikipedia.org/wiki/Texel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Texel (oetspraok Tessel, ouch in 't Standaardnederlands en euvereges ouch de
einegeste riechtege benaoming op 't Tessels, e Wesfries dialek) is 'n eiland en
gemeinte in 't noorde vaan de Nederlandse provincie Noord-Holland, mèt 'n
oppervlakde vaan 585,96 km2 (veur de gemeinte, die ouch väöl water bevat; 't
eiland besleit 169,82 km2) en op 1 januari 2004 13.735 inwoeners. 't Is 't
westelekste vaan de bewoende Wadde-eilen, mèt de Noordzie ten weste en de
Waddezie ten ooste. De gemeinte bevat de kerne Den Burg (hoofplaots), De
Cocksdorp, Den Hoorn, 't Horntje, De Koog, Oost, Oosterend, Oudeschild, De Waal
en Zuid-Eierland. Door zien isolatie vaan 't vasteland heet Texel de
verzörgingsfuncties vaan 'n klein stad, oondanks tot gein vaan de plaotse
groeter is es 7.000 lui en oondanks de kortbijheid vaan de stad Den Helder.

De veurnaomste bron vaan inkomste is, wie op alle Wadde-eilen, 't toerisme;
wijer heet nog ummertouw de landbouw beteikenis. De vèsserij is in beteikenis
sterk trökgeloupe.

Texel is allein vaanoet de have vaan Den Helder te bereike, en de TESO, 'ne
coöperatieve veerdeens mèt de Texelere es aondeilhawwers, heet 't monopolie op
't transport vaan en nao Texel. In de zoemer weurt de bevolking door 't toerisme
gemultipliceerd; veural De Koog is es badplaots in trèk. Evels heet 't ouch
groete weerde es natuurgebeed; in en roond De Slufter, e zie-ermke vaan de
Noordzie, leve väöl vogelsoorte en 't waddegebeed weurt door ziehun bewoend. 't
Landsjap vaan 't eiland heet gooddeils zien agrarisch karakter behawwe.

Texel waor tot in de Roemeinsen tied deil vaan 't vasteland; euverstruiminge
zörgde evels in de vreug middeliewe deveur tot 't 'n eiland woort, geneump
Texla. In 1415 kraog gans 't eiland stadsrechte, get unieks in de Lieg Len (al
heet 't zien parallelle op 't Noord-Hollands vasteland, boe soms ouch twie
dörper same stadsrechte hadde). Tijens d'n Iersten Ingelsen Oorlog brandsjatde
de Ingelse 't eiland. In 1630 woort 't eiland door annexatie vaan 't noordelek
Eierland bekans twie kier zoe groet. Tot in de negentiende iew greujde door
inpoldering 't landbouwareaol aon. Wie in mei 1945 't Georgisch garnizoen vaan
de Nazi's in opstand kaom, raakde 't eiland in 'ne bleujetege strijd verwikkeld.



https://li.wikipedia.org/wiki/Soemer

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Soemer of Soemerië (ouch wel Sumer of Sumerië genump) is de awwe naom veur de
landstreek in wat noe Irak is. t Is ‘t gebied boe de riviere Eufraat en Tigris
in de Perzische Golf oetkome, oftewel ‘t zuieleke deil van Mesopotamië. Soemer
is de weeg vaan us besjaving, in eder geval ein vaan de zès gebiede op eerd die
dat vaan zechzelf kinne zègke.

Soemer is de naom dee euver ‘t algemein gegeve-n is aon 't zuielek deil vaan
Babylonië, vergeliekbaar mèt de naom Akkad veur ‘t noordeleke deil. Daovaan kump
de naom Soemer & Akkad veur Bebylonië.

‘t Gebied vaan Soemer waor ein verzameling vaan sjtadsjtaote. Eedere sjtadsjtaot
had 'ne keuning vaan zien eige. Meh in ‘t midde vaan 't veerde millennium veur
Christus woort de leier vaan de euverhiersende sjtadsjtaot gezeen es de keuning
vaan de ganse regio.

De gesjiedenis vaan Soemerië weurt verdeild in vijf versjèllende tiedvakke. D'r
is de Uruk-periode, boe de keuning vaan de stad Uruk de regio euverheerste, de
Jemdet Nasr-periode, de Vreuge Dynastie, de Akkad-periode en de Ur II-periode.
De gaanse historie vaan Soemerië sjtrek zich oet euver ein periode vaan 3800 tot
32000 v. Chr. D'r zien aonwijzinge veur Soemerische activitei vaan veur de
Uruk-tied en nao de Ur II-tied, mèh d'r is betrekkelek wieneg bekind vaan de
periode daoveur. In de periode daonao woort de sjtreek veurnaomelek euverhierst
door de Babyloniërs.

De sjtreek woort waorsjijnlik veur ’t iers bevolkt vaanaof de twiede helf vaan
‘t vijfde millennium v. Chr. door e volk dat door de archeologe de Ubaidiërs of
Obeidiërs weurt genump, nao ‘t dörpke al-Ubaid boe de reste zien gevoonde. Dit
volk lag de moerasse druug en zörgde veur de ierste irrigatie, zoedat landbow
meugelek woort. Ouch dreve zie handel en woort in werkplaotse potte gebakke en
lier gelooid.

De Soemeriërs trokke roond 3500 v. Chr. ‘t gebied binne. Boe ze vaandaon kaome
is neet dudelek, me dink Anatolië, meh India zow ouch kinne. Zie spraoke
Soemerisch, ‘n taol die neet Indo-Europees en neet Afro-Aziatisch is. Weier
struimopwaorts in ‘n sjtreek die Akkad heite waor dat anders. De lui daor
sjpraoke ‘n Semitische (d.w.z. Afro-Aziatisch) taol. Vaanaof 5000 v. Chr is d'r
spraoke vaan 't oontstoon vaan ‘n georganiseerde sameleving.

Roond 3300 v. Chr. woort de ajdste vörm vaan 't sjrif oetgevoonde, 't
pictogafisch sjrif, boe-oet later ‘t sjpiekersjrif oontstoont. Soemeriërs
oontwikkelden de ierste wetgeving en sjtadsjtaote. 't Weel is waorsjijnlik ouch
door de Soemeriërs oontwikkeld, zjus wie ‘t pottebekkersweel. Zie waore zier
begaaf in ‘t mete vaan dinger. Zie besjtudeerde o.a. ‘t hielal. Zie naome
metinge op vaan de sjtand vaan Venus mèt ‘n rechhokig raom en de tied in
secondes mèt 'n penduul. Vaanaof oongeveer 2900 v. Chr. begint de dynastieke
tied.

D’n tied vaan Sargon en de Semitische tied is roond de 23e iew v. Chr. Vaanoaf
2212 v. Chr. volg de euverhiersing door de Guti Vaanaof oongeveer de 20e iew v.
Chr. neume de Amoriete de mach euver in Soemer en zien de Soemeriërs neet mie es
‘n apaart volk te oondersjeie



https://li.wikipedia.org/wiki/Sjpitsberge

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

S(j)pitsberge (Noors Svalbard, wat kawwe kös beteikent) is 'n eilengróp
(archipel) in de Noordeleke Ieszie, zoe'n 565 km ten noorde vaan Noorwege, dee
oet drei groetere en mierdere klein eilen besteit. De drei groetste eilen zien
Spitsberge, Nordaustlandet en Edgeøya. Kleiner eilen zien Barentszeiland
(Barentsøya), Prins Karls Forland, Amsterdam en Moffen. Ouch de zuideleker
gelege eilen, zoe-es Bereneiland (Bjørnøya) en Hopen hure (bestuurlek) bij de
eilengróp. De geografische ligking is tösse 71°-81° NB en 10°-35° OL. 't
Oppervlaak is ca. 63.000 km², boevaan 60% bedèk is met gletsjers. Op de ganse
archipel woene, aafhenkelek vaan 't sezoen, 3000 tot 4000 luij, boevaan
oongeveer de hèllef in de hoofstad Longyearbyen. Ten ooste vaan Spitsberge ligk
de Rössische eilengróp Frans Jozefland.

Zoe'n 70% vaan de inwoeners is Noors, de res is Russisch, Oekraïens en Pools. De
officieel taol is Noors, mer in de Russische nederzèttinge weurt Russisch
gesproke. Vreuger waor Russenorsk, 'n pidgintaol, de lingua franca vaan de
gaanse Barentszie-regio.

De naom Spitsberge is gegeve door den Hollender Willem Barentsz in 1596, wie
heer oonderweeg waor nao Nova Zembla, op zeuk nao 'n noordeleke route nao
Oos-Azië. Barentsz is ouch de naomgever vaan de plaots Barentszburg, de twiede
nederzètting op de eilen. Aander bewoende nederzèttinge zien Sveagruva (210
inw.) en Ny-Ålesund (40 inw.). Daoneve zien d'r nog een aontal Noorse
weerstations en een aontal verlaote plaotse wie Smeerenburg, Pyramiden en
Grumant. De Hollenders hadde 'n traonkokerij in Smeerenburg tot 1660.

In 1920 woort in 't Spitsberge-verdraag vasgelag tot de eilen oonder Noors
towziech kaome. Mer 't land steit wel op ziechzelf, de belastinge zien aanders
geregeld es in Noorwege en 't geld oet Spitsberge, mót ouch dao weer oetgegeve
weure. (D'r weurt gein belasting geheve op beveurbeeld draank, zoetot de preis
'n stök lieger zien es in Noorwege). Aon 't hoof steit de goeverneur
(sysselmann), dee door de euverheid aongestèld weurt. Heer zetelt in de hoofstad
Longyearbyen.



https://li.wikipedia.org/wiki/Santiago_de_Compostella

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Santiago de Compostella (in ’t Sjpaans Santiago de Compostela) ies 'n plaats in
‘t Noord-Weste van Sjpanje. In de sjtad ziet ’t Galicisch besjtuur. Ze haet
90.000 inweunersj, woavan 1/3 sjtudente. Zie ies al ièwe 'n belangriek
baevaartsoord. Door gans Europa loupe vaste routes langs pleisterplaatse,
'hospitia', riechting dees pelgrimsplaats.

’t Ièrsjte deil van de naam kump van San Jago (Sint Jaokob). Compostella geit
truuk op 't Latiense Campus Stellae (sjterreveld), dat verwies nao ’n sjter, die
’t gebeinte van de heilige Jaokob zou höbbe aangeweze. In 1985 woort de ouw
sjtad door Unesco tot waerelderfgood verklaord.

De heilige Jaokob (Sjpaans: Santiago) waor de zoon van de Galilese vösjer
Zebedeüs en Maria Salome. Hae weurt ouch Jaokob de Meerdere geneump umdat hae de
oudste zoon waor. Later zal hae eine van de 12 apostele van Jezus zin, same mèt
ziene broor Johannes en ziene naef Jaokob de Mindere.

Jaokob weurt aafgebeeld es ‘ne pelgrim op weeg nao Santiago. Aan ziene hood en
op zien boorsj dreug hae de zgn Sint-Jaokobssjelp. Die sjelp weurt later, saer
de 12e ièw, 't symbool van de pelgrim nao Santiago de Compostela. Ziene fièsdaag
vèlt op 25 juli.

Rónd de 6e ièw begint 't verhaol dat Jacobus de Meerdere in Sjpanje zou zin
gewaes. ‘t Graaf mèt zien gebeinte weurt begin 9e ièw gevónge in Galicië,
Sjpanje. 't Gevolg ies: pelgrimage nao San Jago (Sint Jaokob) ofwaal Santiago de
Compostella. In de reformatie löp de aandach get truuk meh saer de
echheidsverklaoring van de relieke door Paus Leo XIII in 1881, bleujt de
pelgrimage tot op de daag van huuj. Bove zien graaf ies de basiliek geboewd.

De basiliek en kathedraal van Santiago de Compostella ies ’n kruuskèrk oet 1077,
geboewd op fundamente van ’n ièrder kèrk oet 800. ’t Geboew ies 97 m lank en 22
m hoag en tuènt versjillende sjtiele. ’t Zuud-portaol ies in romaans, ’t
wesportaol barok, de noordkant neo-classisistisch en de kloastergank gotisch. In
de kèrk bevingk ziech ‘n ca 1,60 m groat wierouksvaat, in 1851 gemaak door de
goudsjmeed José Losada. Op fièsdaag weurt ’t gebruuk en aan touwe aan ’t plafón
opgehange.



https://li.wikipedia.org/wiki/Saint_Vincent_en_de_Grenadines

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Saint Vincent en de Grenadines (officieel (Ingels) Saint Vincent and the
Grenadines) is 'n eilandnatie in 't Caribisch gebeed, zuielek vaan Saint-Lucia,
noordelek vaan Grenada en westelek vaan Barbados. 't Land besteit oet 't
hoofeiland Saint Vincent en e groet deil vaan d'n arsjipel de Grenadines, die 't
land deilt mèt Grenada. 't Klein land is cultureel ing verboonde mèt zien
naoberlen.

Saint Vincent en de Grenadines zien verdeild in zes gemeintes/parochies
(parishes): vijf op 't hoofeiland, ein veur de aander eilen.

Saint Vincent en de Grenadines is in gruutde good te vergelieke mèt zien
naoberlen: 't land is 't 186e zelfstendeg land op de wereld, tösse Barbados
(groeter) en Grenada (kleinder) in. Dit is get kleinder es de allergroetste
gemeintes vaan Nederland. 't Hoofeiland allein is 344 km² groet, ofwel good 86%.
Ouch in vergelieking mèt aander Bovewindse Eilen is Saint Vincent bepaold
bergechteg; 't hoegste punt is de völkaon Soufrière, op 1234 meter. De
Grenadines bestoon oet väöl tientalle eilendsjes, boevaan de get groeter eilen
(väöl daovaan nog ummertouw te klein veur bewoening) de volgende zien:

't Eiland kint 174 soorte veugel; daovaan zien 'rs 105 incidenteel (zeldzaam
breujveugel of doortrèkkers) en 2 geïntroduceerd. 4 soorte zien endemisch of
regionaol endemisch, zoewie de Saint Vincentpappegej (Amazona guildingii) en de
Saint Vincentzenger (Catharopeza bishopi). Ein amfibie, Eleutherodactylus
shrevei, is endemisch op Saint Vincent. Wat betröf de reptiele zien de Saint
Vincentboumanolis (Anolis griseus), de Cookboa (Corallus cookii) en de Saint
Vincentzwartslang (Chironius vincenti) endemisch op Saint Vincent, dewijl de
Sphaerodactylus kirbyi ('ne gekko) endemisch is op Bequia. Zoewiezoe versjèlt de
fauna vaan de Grenadines merkbaar vaan die vaan Saint Vincent.

Veur Saint Vincent en de Grenadines weurt de volgende etnische samestèlling
opgegeve: 66% negers, 20% mulatte en aander lui vaan gemingk blood, 6% Aziaote,
4% blaanke (veural vaan Portugese aofkoms) en 2% Indiaone. De Indiaonse
bevolking waor belaankriek groeter veur de oetbarsting vaan de Soufrière in
1902, die oetgerekend 't Indiaonerizzervaot raakde en dao hiel väöl doeje
maakde.

De bulk vaan de bevolking sprik 'n op 't Ingels gebaseerde creooltaol, 't Saint
Vincentcreoolingels, dewijl e hemfelke lui Standaardingels sprik. 't Creool
vörmp mèt de plaotseleke variant vaan 't Ingels e verticaol continuüm: de
gesproke taol steit korter bij 't Ingels in de stei en bij get beter gesjaolde.
't Creool vaan Saint Vincent steit 't kortste bij die vaan Guyana en Tobago.

't Groetste genoetsjap is 't anglicanisme (47%); 't methodisme volg mèt 28%. 14%
vaan de bewoeners zouw hindoe zien, 6% moslim. Ouch de zevendendaagsadventiste
en aander protestante stoon op 6%.

Wie väöl eilen in de regio waor Saint Vincent oersprunkelek bewoend door de
Ciboney, en zoewie bekans alle eilen later bezat door de Arowakke bezat en tot
slot door de Caribe vereuverd. Zij neumde 't eiland Hairouna, 'land vaan de
gezegende'. In 1502 oontdèkde Columbus 't eiland, op zien veerde reis. De
vechlöstege Caribe hele de ganse zestienden en zevetienden iew de Europeaone
aof, ouch al claimde de Ingelse 't in 1627. Oontsnapde Afrikaanse slaove vaan de
naobereilen kaome nao Saint Vincent touw um ziech dao tösse de Indiaone te
vestege. In 1719 vestegde de Fransoze ziech es ierste Europeaone op 't eiland.
De Britte zatte hunne claim in 1763 door mèt de vereuvering vaan 't eiland, wat
nog e paar kier vaan eigeneer zouw wissele meh in 1783 toch definitief aon de
Britte kaom. In de lèste jaore kaom 't nog tot conflikte mèt de inheimse
Indiaonse bevolking. Wie op aander Britse eilen woort de slaovernij in 1834
aofgesjaf. Op 7 mei 1902, kort veur de ramp mèt de Mont Pelée op Martinique,
deeg ziech hei op kleinder sjaol ouch zoe'n ramp veur mèt de Soufrière, die 't
Indiaonerizzervaot drum heer gans verweusde. Dit maakde 'n ind aon wat toen de
groetste inheimse gemeinsjap op de Antille waor (allewijl is dat 't rizzervaot
op Dominica). Vaan 1958 tot 1962 maakde Saint Vincent en de Grenadines deil oet
vaan de Wes-Indische Federatie. In 1969 kraog 't land de status vaan
geassocieerde staot. Tien jaor later woort 't oonaofhenkelek. E veurstèl um 't
land tot 'n rippubliek um te vörme kraog in e rifferendum vaan 2009 neet genóg
stumme (43% veur, dewijl 2/3 vereis waor).

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer basere ziech bittekes op
en:Demographics of Saint Vincent and the Grenadines, en:Geography of Saint
Vincent and the Grenadines, en:History of Saint Vincent and the Grenadines,
en:List of amphibians and reptiles of the Grenadines, en:List of amphibians and
reptiles of Saint Vincent, en:List of birds of Saint Vincent and the Grenadines
en en:La Soufrière (volcano).



https://li.wikipedia.org/wiki/Reveer

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

'n Reveer is 'ne min of mieë natuurleke watersjtroom dae mètstens langer is en
mieë water verveurd es 'n baeëk. V'r oondersjèjje oceanische revere die in 'n
zieë of 'n oceaan oetmonde, en continentaal revere die in 'n meer, 'n moeras of
'n woestijn eindige.

Eeder reveer liegkt in 'n sjtroomgebied. Dat is 't totale omringende gebied
oeëbinne al 't övertollige water via die èng reveer wert aafgeveurd. De sjèj
tösje twieeë sjtroomgebiede wert de watersjèjjing geneumd. De bepaling van d'r
leenker- en d'r rechteroever van 'n reveer gebeurt vanaaf de bron (in de
richting van de sjtroming) van de reveer gezieë.

Volgens väöl deskundige is de Niel met zijn 6650 km de langste reveer op de
waelt. In eeder geval is 't de langste reveer van Afrika. De Amazone is 6437 km
laank, de Blauw Reveer 6380 km, de Missouri/Mississippi 5970 km, de Ob 5410 km,
de Gael Reveer 4830 km, de Kongo 4630 km, de Lena 4400 km, de Amoer 4350 km, de
Mekong 4345 km en de Jenisej 4102 km.

Van de revere die dör de Nederlande sjtrome is d'r Rien de langste met zijn 1320
km. Op de waeltranglies bezèt ze 'n gedeelde 111de plaatsj. De twiede reveer is
de Maas met 900 km en daonao volge de Sjelde met 350 km en de IJzer met 78 km.



https://li.wikipedia.org/wiki/Reformatie

Dit artikel is gesjreve in 't Klummesj. 't Weurt gewaardeerd óm in dit artikel
't Klummesj aan te hauwe of aan te gaeve welk anger dialek gebroek is.

Mit 't houwe van zieng 95 sjtellinge taege 'n kirkduur in 1517, begos Maarten
Luther de periode van de Reformatie. Nao 1500 jaor kóm d'r in Wes-Europa veur
d'n iesjte kier 'n serieus alternatief naeve de Katholieke kèrk. Luther waor 'ne
monnik dae de Katholieke kèrk wou hervorme, mer d'r paus waor neet gesjteld op
zulke kritiek. Luthers veurnaamste punte va kritiek op de kèrk waore:

Dit letste punt van kritiek impliceert 't einde va de Katholieke kèrk, hoewel
Luther dat noeëts gewild hei. Hae wool sjlechts de kèrk verbaetere. Op 'n
gegaeve moment werd Luther zelfs durch de paus geëxcommuniceerd, tot Luthers
groeëte verdreet.

De luu die zich aansjlóte bie de kritiek van Luther werde Protestanten genump.
De teagereactie van de Katholieke kèrk hit de Contra-Reformatie.

De godsdeenstoorloge die hieoet in de 16e iew voortvloeide werde veurnamelijk op
Duutsj grondgebied geveurd. Luther waor namelik 'ne Duutsjer en kreeg och
besjerming van 'ne Duutsje vorst. In Duutsjland werde dees oorloge beëindigd mit
de Vrede van Augsburg in 1555.



https://li.wikipedia.org/wiki/Propaganda

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Propaganda is 'n bepaoldje vorm van kómmunikaasje wobie de publieke opinie
wuuertj beïnvloodj veur aanhengers te winne veur bepaoldje opvattingen of
standjpuntje. Propaganda kènmirk zich döks door 't systematisch gaeve van
einziejige informatie die al dan neet (deils) ónwaor is, wobie selectief
bepaoldje feite waere benaodrök en anger bewós achterwaenge waere gelaote. d'n
Initiatiefnummer is meistes neet-commercieel en kump groeatendeils veurt oet
maotsjappelike, kirkelike of politische stèlsele. In dees zin is euverlap mit
sociaal marketing en marketing van organisaasjes zónger winsougmirk.

't Waord "propaganda" vindj zienen oearsprónk in 't Letiense propagare det
"oetbreie" of "veurtplantje" beteikentj. Oearsprunkelik mèndje propaganda den
ouch 't verbreie van 'n boeadsjap. 't Ieëste gebroek van 't waord is wersjienlik
gewaes inne naam vanne Congregatio de propaganda fide door Paus Gregorius XV: de
congregatie t'r verbreijing van 't geluif. Langentied woort 't waord slechs in
godsdeenstige zin gebroek; pas inne litste twieëhóngerdj jaor ouch daoboete.



https://li.wikipedia.org/wiki/Pinkstere

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Pinksteren (van ’t Griekse woord: πεντηκοστή [ἡμέρα], pentekostē [hēmera], "de
vieftigste daag"), ies 'n religieus fiès dat bie de Christene en bie de Juudde
weurt gevierd. Bie de Juudde waor 't oarsjprónkelik 'n Wekefiès, de viering vèlt
zeve weke nao de Paosje. 't Ies 'n dankfies, ter ière van Jahwe veur de ougs.
Bie de Christene weurt mèt Pinkstere herdach dat de Heilige Geis ziech aan de
gemeinsjap van Jezus Christus haet geopenbaard. Die gemeinsjap besjtóng oet de
apostele. Ouch herdinke de katholieke de vieftigste daag nao ’t hoagfiès van
Paosje.

In de Handelinge 2 weurt besjreve van de versjiening van ’n vuur, dat ziech
verdeild in tónge op ederein neerzat. De aanwezige woorte vervöld van de heilige
Geis en begoeste in vraem tale te kalle.

Pinkstere weurt besjouwd es de sjtiechtingsdaag van de Kèrk, die ziech euver de
ganse waereld zou versjpreie.



https://li.wikipedia.org/wiki/Orthografie

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De orthografie van 'n spraok is de algemein vasgelagdje meneer worop me de wäörd
van die spraok in sjrif mót stèlle. Ze specificeertj de krekke waeg worop e
specifiek sjriefstèlsel wuuertj gebroek veur 'n spraok te sjrieve; wen me mieër
es ei sjriefstèlsel veur 'n spraok kèntj, wie bie 't Koerdisch, kónnen 't 's
ouch mieëder orthografieje zeen. 't Waord "orthografie" is aafgelèdj gewaore van
't Aadgrieks: ὀρθός orthós ("krek") en γράφειν gráphein ("wie te sjrieve").
Orthografie is get anges es typografie. Bie 't litste geit 't euvere vórmgaeving
(littertyp, zètting), dewiel orthografie euvere spèlling en interpunksje geit.

Orthografie besjrief of definieertj 't stèl aan symbole (grafeme of diakritische
teikes) die waere gebroek enne regelen euver wie me die symbole mót sjrieve.
Aafhengendj vanne aerd van 't sjriefstèlsel kónne dees regele laesteikes,
spèlwies en houflitterbroek ómsloete.

In inkel vel kan 'n spraok mit ei sjriefstèlsel toch twieë orthografieje höbbe.
E veurbild hievan is 't Ingels. 't Amerikaans en 't Brits Ingels höbbe namelik
bei häör eige sjrifwies, meh broeke waal bei 't Letiens alfabèt. Dink hiebie aan
versjille wie harbor (Amerikaans) en harbour (Brits).



https://li.wikipedia.org/wiki/Orka

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

D'n orka (Orcinus orca) of zweerdwalvès is 'ne groete zwart-mèt-witten dolfijn,
dee d'n einege vertegewoordeger is vaan 't geslach Orcinus en in alle wereldzieë
veurkump. Daomèt is 'r nao de mins 't meis verspreid zoogdier. D'n orka daank
zie succes veurnaomelek aon zien umvaankriek dieet: heer kin de meiste vèsse en
zelfs kleiner ziezoogdiere ete en vertere.

Orka's zien gemekelek te herkinne aon hun zwart-witte kleure; ederen orka heet
zien eige kleurepetroen woeraon de bieste ziech oonderein herkinne. Ze zien
zwoer en gedrónge oet, en höbbe 'n opvallende rögkvin, die 't bies ziene naom
zweerdwalvès gegeve heet. Mennekes weure gemekelek 9,5 meter laank en 6 ton
zwoer (mèt oetsjeters tot euver de tien ton!), vruiwkes hole 8,5 meter en 5 ton.
De startvin vaan d'n orka is groet en roond - oongebrukelek binne de dolfijne.
Vruiwkes hole gemiddeld 'ne leeftied vaan 50 jaor, veur mennekes moot me mer
daarteg jaor rekene. Sommege exemplaire koume dao evels wied bovenoet.

Orka's koume zoewel in residente es in trèkkende grópe veur. Bij de residente
grópe hiers 'n taomelek streng hiërarchie. De basiseinheid is de femilie, die
door 'n matriarch en häör aofstammelinge gevörmp weurt. De matriliniair femilie
weurt in vrouweleke lijn veurtgezat (de kinder vaan de zäöns goon bij 'n ander
familie hure) en ze blijf intak tot 't vruiwke störf. De femilies blieve es
regel intak; 'n inkel bies verliet de gróp allein tijdelek (veur huugstes e paar
oor) um te pare of um ete te zeuke, en oetsleting vaan e lid kump veur zoewied
bekind neet veur. E paar femilies same vörme 'n sjaol. De gemiddelde sjaol
besteit oet 18 bieste; de groets bekinde sjaol had 49 exemplaire. De bieste oet
ein sjaol spreke es regel 'tzelfde dialek (zuug oonder) en bestoon oet verwante
femilies; woersjienelek de reste vaan 'n door aofsterve vaan 'n matriarch
oetereingevalle femilie. De versjèllende femilies binne 'n sjaol goon dèkser
oeterein, veur daog of weke, veural um te fouragere. E paar sjaole groepere
ziech tot 'ne clan; de clan is te definiëre es 'n verzameling verwante sjaole
die noe en daan mètein optrèkke. Clans spreke dezelfde taol. Gans bovenaon steit
de gemeinsjap, 'n tamelek losse einheid vaan e paar clans (soms mer eine) die in
'tzelfde gebeed leve en noe en daan mètein optrèkke. Ze zien neet noedzakelek
taolkundeg en genetisch aonein verwant.

Wie wel mie walvèsse höbbe ouch de orka's walvèssezaank, klik- en fluitgeluier
die veur communicatie of veur speul bedoeld zien. Euver 't algemein make de
residente soorte 't meiste geluid; dit kump doortot die bieste mier sociaol
interactie höbbe es trèkkende exemplaire. Daobij jaoge de trèkkers väöl op
ziezoogdiere, woebij ze stèl mote blieve veur neet gehuurd te weure. Wie heibove
gezag höbbe de residente exemplaire per sjaol versjèllende zange. De variatie in
de versjèllende orkazange euver de ganse wereld is wel ins vergleke mèt die
tösse 't Nederlands en 't Duits. Alles wijs drop tot 't orkaleed in de vreuge
kindertied vaan mojer op keend weurt euvergedraoge.

Orka's jaoge veural op vès. De residente grópe doen dat oetsletend, de trèkkers
höbbe ouch ander ziezoogdiere op 't menu stoon. 't Aontal soorte wat d'n orka
kin ete is hendeg hoeg, gewuunlek it 'nen orka roond de daarteg soorte vès.
Tonien en zalm zien favoriet; de soorte in de Noordeleke Atlantische Oceaon ete
ouch väöl hiering. De trèkkers jaoge op ziehun, op zieliewe en op ander
dolfijne. 'nen Inkele kier kump kannibalisme veur; de orka's mote daan wel e
chronisch veujseltekort höbbe.

Tot aon de jaore zesteg waor 't bies neet geleef bij de mins, en woort 't väöl
bejaog. Door zien opkoms in dolfinaria, te danke aon zien intelligentie die
binne de walvèsachtege allein veur de toemeleer oonderdeit, is dao dudelek
verandering in gekoume. Hiel bekind woort de film Free Willy, mèt 'nen orka in
de hoofrol.



https://li.wikipedia.org/wiki/Ooszee

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

De Ooszee (ouch waal Baltische zee genumpdj, nao 't lat. Mare Balticum of
suebische zee nao de historiese sjtam de Suebe in de deilsjtaot Mecklenburg) is
ein 413.000 km² grote en toet 459 m deepe binnezee in Europa en guldj es de
grootste brak water zee op de aarde. De inhaad van'ne ooszee is ongeveer
20.000 km³. De zee besjtuitj pas vanaaf 't 6e millennium v.Chr. Qua vorm duitj
de Ooszee get dinke aan ein grote rivier mit ziejriviere (Finse Golf en
Botnische Golf). Oet geologies ongerzeuk is inderdaad gebleke det in 't
Pleistoceen hiej ein rivier mot höbbe gelaege: de Eridanos.

De Ooszee deiltj 't Scandinavisch sjiereilandj van 't vaste landj in Noord-,
Noordoos- en Midde europa.

Mit de wiezers van'ne klok mitgaondj, grenze devolgende lenj aan dees
'binnezee':

De Ooszee is riek aan eilenj, Eilandjgroepe en -ketes en bewoondje en onbewoonde
eilendjes. Exakte aantale waere neet genumpdj mer 't zeen d'r heel väöl.

Groter eilenj in'ne Ooszee zeen Gotlandj en Ölandj (Zjweeds), Ålandj (Fins),
Dagö en Ösel (Ests), Wolin (Pools), Usedom (Duits/Pools), Rügen, Hiddensee und
Fehmarn (Duits) en de ontelbare Deense eilenj zo wie biejveurbeeldj Seeland,
Bornholm, Fünen, Lolland, Falster en Langeland.

De grootste Deense eilenj Seeland en Fünen deile de Ooszee van 't Kattegaat. Op
Seeland ligktj de Deense hoofsjtad Kopenhage (København). Seeland is 't grotste
eilandj van 't Deens keuninkriek (oetgezonjerd 't aan Denemarke gekoppeldje
Greunlandj) en intösse door ein brögk en eine tunnel mit Zjwede en door eine
treintunnel en ein brögk mit 't derdgrotste Deense eilandj Fünen verbonje.

De Deense eilenj zeen väöl dichter bevolktj es 't sjiereilandj Jutlandj. De
meiste eilendjes ligke in'ne Deense zuidzee. Dao zeen de groter eilendjes wie
Falster, Møn, Langeland, Ærø en Alsen te vinje. Verder nao 't ooste ligktj den
nog 't eilandj Bornholm.

Biej Duitslandj heure de grote Ooszee-eilenj Fehmarn, Rügen en Usedom, ouch veur
ein gedeilte Pools.

Fehmarn ligktj veur 't sjiereilandj Wagrien in'ne Lübecker baai en is mit 't
vaste landj verbonje via de Fehmarnsundbrögk.

Rügen, 't grootste Duitse eilandj, is mit de Rügendam en de Rügenbrögk bie
Stralsund mit 't vastelandj verbonje.

Eslandjs grootste eilandj, en daomit ouch 't grootste eilandj in 't Balticum is
Saaremaa (Ösel). 't volgendje grote eilandj is Hiiumaa (Dagö). Daonaeve is d'r
ouch nog 't eilandj Kihnu.

't aantal Finse eilenj weurdj mit ongeveer 80.000 aanegaeven. In det aantal zeen
de 6500 eilendjes van Åland ouch mitgeraekendj. Daomit zeen de meiste eilendjes
in'ne Ooszee Fins grondjgebied.

De vesting Suomenlinna ligktj op'pe eilenj veur Helsinki, 't Sjtuitj op'pe lies
van waerelderfgood van Unesco.

Tösse Zjwede en Finlandj ligktj de biej Finlandj beheurendje, mer mit autonoom
rechte Zjweedssjpraekendje, eilandjgroep Ålandj, die wie hiejbaove al gezag oet
6500 eilendjes besjtuitj, maar wovan d'r maar 65 zeen bewoondj, d'r wone in
totaal ongeveer 26.500 miense (Enj 2004).

Pole deiltj Usedom mit Duitslandj. Helemaol biej Pole heurtj 't eilandj Wolin.
Daonaeve zeen d'r nog ein heel deil klein eilendjes veur Szczecin.

Ruslandj bezitj mit Kotlin veur Sint Petersburg ein histories belangriek
eilandj. 't is baeter bekindj in'ne gesjiedenis es Kronstadt de gelieknamige
sjtad en vesting.

't Grootste eilandj van Zjwede is Gotlandj. Hiej weurdj de eige taal, 't
Gotnisch, gesjpraoke. Belangriek veur Zjwede is ouch 't anger groot eilandj
Öland. Ouch veur de Zjweedse kus ligke doezendje klein eilendjes die ouch deils
bewoond zeen.

De hoofsjtad von Gotlandj, Visby, sjtuitj ouch op'pe lies van waerelderfgood van
Unesco.

't zuidelik deil van'ne Ooszee ligktj in'ne gematigdje klimaatzone, die bie
Denemarke oetgesjpraoke maritiem trekskes haetj, nao 't ooste kumps se langzaam
in een landjklimaat. 't Noordelik deil, veural in'ne Botniese Golf, dao haers
ein poolklimaat. Omdet de Ooszee neet beïnvloedj weurdj door de werme
golfsjtruim, en 't oppervlak redelik klein is, de toeveur van zeut water door de
väöle riviere groot is, is 't zoutgehalte van de Ooszee heel leeg. Det leeg
zoutgehalte is ouch de raeje det de Ooszee 's wintjers sjnel dichvruus. Daodoor
werktj de ooszee nao eine sjtrenge wintjer es kaajreservoir. Men kan daorom
bienao sjpraeke van ein Ooszeeklimaat. Havesjtaej wiej Oulu in Finlandj telle
soms zes iesmaondje. Iessjotse kinne in kaaj wintjers zo groot waere det ze d'r
op kins sjtaon. Dao zeen mer ein paar eilendjes wie Bornholm die profitere van
ein ongeweun mild microklimaat.

De Ooszeeregio wermdj baovegemiddeldj op: In'ne letste eeuw waerdje 't aan'ne
ooszee 0,85 grade wermer, waereldweit bedroog de sjtijging "maar" 0,75 grade.
Sins 1990 is de lochtemperatuur gemiddeldj ongeveer 1 graad wermer es de decenia
d'rveur. Veur 't enj van'ne 21e eeuw kan de lochtemperatuur in die regio tösse
drie en zes grade sjtijge.

Volges Finse zoöloog Marko Reinikainen waere väöl saorte laeve in'ne Ooszee mit
oetsjterve bedreigdj. D'r zoew sjteeds minder vers oceaanwater de Ooszee
insjtruime. 't Kattegaat, de sjmale toegangk toet de Ooszee, weurdj sjteeds
ondeper doordet de baom dao sjtijgtj. Door deze natuurlikke drempel gedije in'ne
Ooszee sjteeds meer blauw en greun alge. De alge versjtikke anger saorte laeve
in'ne zee wo-onger de kabeljauw, dae inmiddels zeldzaam is gewore. Marko
Reinikainen zaetj det grote gedeiltes van'ne Ooszee ecologisch dood zeen.



https://li.wikipedia.org/wiki/Olympische_Speule

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Olympische Speule zien e prestizjeus veerjaorleks sportevenemint woebij e
groet aontal sporte door deilnummers vaan euver de ganse wereld gedoon weurt.
Dao zien Olympische Zomerspeule en Olympische Winterspeule. De Olympische Speule
zien geïnspireerd op de glieknaomege speule oet de Aajdheid, die in de plaots
Olympia (Griekeland) t'r ier vaan Zeus gehawwe woorte, ouch um de veer jaor, tot
't verpliechstèlle vaan 't christendom door Theodosius de Groete in 393 'n ind
aon de Speule maakde.

In d'n tied vaan 't classicisme woorte hei en dao, veural in Groet-Brittannië en
Frankriek, sporteveneminte georganiseerd die de naom Olymische Speule mètkraoge.
Die waore evels veural veur 't plezeer en hadde gein ideologische gedachte. Wie
in de negentiende iew de reste vaan Olympia bloetgelag woorte en oonder bestumde
laoge vaan de bevolking e soort idealisme ziech verspreide, kaom de Fransoos
Pierre de Coubertin op 't idee de Speule te doen herleve. Dit idee had ouch 'ne
nationalistische component: heer wouw de Franse soldaote fitter en sportiever
make, zoetot ze in 'nen oorlog wie de Frans-Prusischen Oorlog (1870) neet mie
zoe gemekelek zouwe verlere. In 1890 evels kraog 'r loch vaan de Britse Wenlock
Olympian Society, die 't ideaal vaan de Speule te herleve hoeg in 't veendel had
stoon. Daodoor geïnspireerd begós heer de speule veur te bereie, en in 1896
woorte veur 't iers nui, internationaol speule gehawwe, in Athene. 245 sportlui
vaan 15 len dege mèt.

Vaan 15 naom 't aontal deilnummende len touw tot mie es 200; daobij e paar
aofhenkeleke gebeedsdeile mètgerekend. 't Aontal sporte naom ouch sterk touw,
wie 't aontal sporters (mie es 10.000 bij de zomerspeule). Es e land de Speule
maag organisere gief dit dat land hendeg väöl prestiesj, en dao weurt daan ouch
hel um gestreje. Sinds 1924 weure ouch Olympische Winterspeule gehawwe; sinds
1994 gebäört dat in 't jaor midde tösse twie Zomerspeule in.

In de Aajdheid móste bij de Olympische Speule alle Griekse poleis (stadstaote)
de waopes laote ligke; wee dees wapestèlstand euvertrooj mós 'n boete betaole.
In de modernen tied bleek dat evels ieder andersum: In de Wereldoorlogsjaore
1916, 1940 en 1944 woorte de Speule neet gehawwe. Ouch zien de Speule 't doel
gewees vaan terrorisme (in 1972 in München), vaan politiek (in 1936 in Berlien,
oonder Adolf Hitler) en vaan e groet aontal boycots.

In de ruwien vaan Olympia voont me e symbool vaan vief ring die inein griepe.
Dit woort in 1913 tot 't modern logo verwèrk, en in 1914 door 't IOC aongenome.
In 1920, op de Speule vaan Antwerpe, waor 't veur 't iers te zien.

De opening en sleting vaan de Speule zien ganse shows en ceremonies. Bekind zien
de parade vaan de atlete en veural 't oontsteke vaan 't Olympisch Vuur. Dit
weurt altied in Olympia mèt 'ne zonnespiegel aongestoke en daan weurt de fakkel
nao de plaots vaan de speule gebrach. Mèt dee fakkel oontstik me daan 'ne zuil,
woe-in 't vuur blijf branne tot 't bij de sleting weer gedouf weurt.

Sinds 1960 weure de Paralympics gehawwe, Olympische speule speciaol veur
gehandicapde. Al sinds 1924 bestoon de Deaflympics (veur douf lui); ouch gief 't
de Special Olympics veur geistelek gehandicapde lui.



https://li.wikipedia.org/wiki/Occitaans

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Occitaans is de euverkoepelende naom vaan 'n groete gróp dialekte in
Zuid-Fraankriek en 't begrenzend gebeed in Spaanje en Italië. De naom (ouch wel
langue(s) d'oc) kump vaan 't Middeliewse woord veur "jao"; 't Frans en zien
zöstertaole heite langue(s) d'oïl. De taol weurt door zoe'n twie tot tien
miljoen lui gesproke; wie euveral in Fraankriek weure ouch hei de
minderheidstaole bedreig. Evels zien in de jongste tied väöl projekte oontstande
veur de taol nui leve in te bloze, boe-oonder écoles d'immersion veur klein
kinder.

't Occitaans kint de volgende hoofgrópe, die soms ouch es apaarte taole gezeen
weure: 't Aranees, 't Auvernhat, 't Gascons, 't Lengadocian, 't Limoeziens, 't
Provençaals en 't intösse oetgestorve Judeo-Provençaals.

't Occitaans is vaan groet historisch belang: al ietot Paries tot bleuj kaom
waor 't zuie vaan Fraankriek, boe de Kathare woende, cultureel op hoeg niveau.
De troubadours sjreve hun leedsjes in dees taol op.

Dit veurbeeld kump oet Dantes Divina Commedia, afdeiling vagevuur. D'n diechter
kump hei de Provençaalse troubadour Arnaut Daniel tege, dee häöm oetlègk wie 't
in 't vagevuur draon touwgeit. Aander gooi veurbeelde kin me tege koume in 't
Carmina Burana, boevaan bepaolde passages zien gesjreve op 't Occitaans.



https://li.wikipedia.org/wiki/Noord-Ierland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Noord-Ierland (Ingels: Northern Ireland, Iers: Tuaisceart Éireann, Ulstersjots:
Norlin Airlan(n)) is dat deil vaan 't Vereineg Keuninkriek wat op 't eiland
Ierland ligk en aon de Rippubliek Ierland grens. 't Is ein vaan de veer vörmende
len (constituent countries) vaan 't Vereineg Keuninkriek, neve Ingeland,
Sjotland en Wales. Informeel weurt 't wel Ulster geneump; dees regio ligk evels
veur e deil in de Rippubliek. Hoofstad is Belfast, 'n aander groete stad is
Londonderry (dèks gezag Derry). De deilstaot kint zoe'n 1,8 mieljoen inwoeners.

Noord-Ierland kraog zien eigen identiteit in de zeventienden iew, wie de Britse
keuninge 't gebeed dege kolonisere mèt (veural protestantse) Ingelse en Sjotte.
Wie Ierland ziech in 't begin vaan d'n twintegsten iew aofsjeide vaan 't
Vereineg Keuninkriek, beslote in 1921 zès county's (graofsjappe) tot ze bij de
Unie wouwe blieve. Bij de stiechting vaan de Ierse Vrijstaot 't jaor dao-op
gebäörde dat ouch, hendeg tege de zin vaan de groete kathelieke minderheid.
Intern spanninge veurde in de jaore zèsteg oetindelek tot The Troubles, e
laankdoreg conflik tösse de bei etno-religieus gemeinsjappe, boebij väöl maorde
en aonsleeg woorte gepleeg en mie es 3000 lui d'n doed voonte. 't Geweld woort
in 1998 mèt 't Gojevriedagakkoord beïndeg. In 2007 kraog Noord-Ierland zien
ieder opgelufde regionaol parlemint en regering trök.



https://li.wikipedia.org/wiki/Nice

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Nice (Occitaans: Nissa, Italiaans: Nizza) is 'n stad in Fraankriek, in de regio
Provence-Alpes-Côte-d'Azur, 't departemint Alpes-Maritimes en 't arrondissemint
Nice. Vaan de lèste twie is 't de hoofplaots. De gemeinte mit 71,92 km² en had
in 2013 342.295 inwoeners. De stad ligk aon de Azuurkös (Côte d'Azur) op inkel
kilometers vaan Monaco en zoe'n twinteg kilometer vaan d'n Italiaanse grens. 't
Klimaot trèk sinds jaor en daag väöl strandtoerisme nao de stad. Taol en cultuur
doen zier Italiaons aon; 't Occitaans dialek vaan de stad steit kort bij 't
Ligurisch en de aw binnestad kint väöl ing getskes mèt witte hoezer en sjoen
renaissancearsjitectuur. De stad weurt evels veural gedomineerd door gebouwe oet
't fin de siècle en d'n twintegsten iew, die hei nao de koms vaan 't
massatoerisme zien gebouwd.

Nice woort in de vierden iew veur Christus es Griekse kolonie gestiech oonder de
naom Nikaia, nao de Griekse godin Nikè. In 154 veur Christus vele de Romeine
Nicaea binne, die 't bij hun riek veugde. Nicaea en umgeving woorte, aanders es
vaandaog d'n daag, geografisch tot Italië gerekend. Ouch in de middeliewe en
laank daonao bleef dat zoe. In de vreug middeliewe vèlt de stad achterein oonder
't riek vaan de Oosgote, 't Oosromeins Riek, 't riek vaan de Longobarde, 't
Frankisch Riek en 't Heileg Roems Riek, um ziech in 1108 es rippubliek
oonaofhenkelek te verklaore. Nao zwoer gevechte kump Nice dezelfden iew nog
oonder Provençaals bewind, welk gebeed later euvergeit in 't hertogdom Savoye.
Deze staot geit in 1820 op in 't keuninkriek Sardinië. Nao 't korte
oonderbreking oonder Napoleon blijf Nice in Sardijnse han, tot 't in 1860 door
Fraankriek weurt geannexeerd. Oonder Frans bewind kump 't massatoerisme op
gaank. In d'n Twiede Wereldoorlog weurt Nice door fascistisch Italië bezat. In
augustus 1944 maak de stad 'n Amerikaans bombardemint door.



https://li.wikipedia.org/wiki/Neanderthaler

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

D'r Neanderthaler (wetensjappeleke naam Homo sapiens neanderthalensis of Homo
neanderthalensis geneumd), laefde in 't paleolithicum tösje 150.000 en 30.000
jaor gelaeje versjprèjd över Europa, 't Midde-Ooste en Centraal-Azië. In dis
periode makde de Neanderthalers twieë Iestieje mèt. Algemèng wert aa-genaome dat
e neet d'r directe väörowwer is van d'r moderne miensj. D'r Neanderthaler laefde
gerume tied naeve d'r Cro-Magnonmiensj, dae geldt es d'r örsjte moderne miensj
en Homo sapiens sapiens geneumd wert. 't Is oonbekènd of d'r Neanderthaler zich
mèt d'r moderne miensj haat kènne vermenge. DNA-oonderzeuk kènt dao helderhèèd
in brènge. Es type miensj is e oetgesjorve. D'r Neanderthaler waor d'r örsjte
die 't gebruuk van sjerpe projectiele perfectioneerde mèt de levalloistechniek
en waor waarsjinglek al bezig mèt kuns in 't make van grotsjèlderinge.

De Neanderthalers sjtamme waarsjienglek aaf van d'r Homo erectus en Homo
heidelbergensis. Dizze miensjesaoërt leet mèt z'n trèktochte Afrika en/of Azië
achter zich en vestigde zich in ander waeltdele. Daobie kieëme ze terech in
biotope die es gevolg van geologische- en klimatologische gesjtèldhede, soms
gaans aandersj waore es wat ze bies doe gekaand howwe. Ze paasde zich evvel dör
verenderende lichaamskenmerke daaróp aan. In Europa leidde dit 500.000 jaor
gelaeje töt Homo heidelbergensis en later tot d'r Neanderthaler. D'r
'Heidelbergmiensj' koes behuurlek laank waeëre. D'r Neanderthaler dao-enteaege
how 'n kórte en gedrónge postuur. Algemèng wert aa-genaome dat d'r moderne
miensj oongeveer 200.000 jaor gelaeje in Afrika oonafhankelek van d'r
Neanderthaler oet 'n Afrikaanse oondersaoërt van d'r Homo erectus is
oontsjtande.

In 1856 ontdèkde me in 'n kloof (tal) van de reveer de Düssel ('t Neanderthal
geneumd nao 'ne verlatienste naam van Neumann, 'ne gèsseleke oet d'r 17de ieëw)
tösje Dusseldörp en Elberfeld (veural Mettmann) miensjeleke reste. 't Góng öm 'n
sjedeldaak, e spaakbèèn, twieë dijbèèn, e baove-aermbèèn, 'n ellepiep en nog
eenkel bróksjtukke. Johann Carl Fuhlrott besjoewde de gevoonde knäöek es de
reste van 'ne primitieve miensj oet d'r Iestied. Mae d'r doe waeltberoemde
anatoom Rudolf Virchow oordeelde d'r aandersj över en bewaerde dat 't sjedeldaak
aafkomstig wieër van 'ne recaente miensjesjedel, dae evvel pathologisch misvormd
waor en daoväör wal van 'ne idioot koes zieë.

't Örsjte Neanderthalergeraemsj waoërt, achteraaf bezieë, oontdèkt dör
Philippe-Charles Schmerling in Engis in de provincie Luuk in 1829. Al flót vón
me daonao väöl sjedels in Gibraltar, Spy (bie Name), La Chapelle-aux-Saints en
Moustier. Zelfs gaanse geraemsjdes waoërte voonde zoedat me al gow e betroewbaar
beeld begoes te kriege van d'r Neanderthaler, dae neet groeëter waor es 1,60 m
en gaans rechóp leep.

In de ow greendlaoge van de Belvédère bie Mestreech zeunt de odste reste van
miensjeleke aanwezigheed in Nederland aagetróffe van 250.000 jaor lae.

De recaentste archeologische opgraving van Neanderthalerjachtkaampe in de
Benelux von plaatsj vanaaf 1998 bies 2004 in Veldwezelt-Hezerwater (Belsj)

In 't zuide van Limburg en 't noorde van de provincie Luuk zeunt tösje Zitterd
en Luuk (o.m. S'nt Gietere, Belvédère, Sjpaubik,Veltwezelt, Voere óp de
Sjoppemer Hèj en Sjnauweberg en Waeërsj) óp versjèjje plaatsje sjpore van
aanwezighèèd van Neanderthalers voonde.

Me haat lang gemiengd dat de Neanderthalers aapechtige moonsters waore mae dat
is e verwrónge en verkieeëd beeld. De evolutie haat d'r väör gezörgd dat de
Neanderthalers get klènger waore wie d'r moderne miensj, mae zjoerder geboewd en
väöl sjterker. Hön robuust en massief lief haat d'r vör gezörgd dat ze twieë
Iestieje koesse överlaeve.

D'r Neanderthaler makde sjtènge getuug. E gebroekde daobie 't debitagesysteem.
Dit wilt zègke dat e probeerde van 'ne brók silex versjillende gereedsjappe te
make. Hij deeg dit dör 't producere van aafsjlaeg. D'r Neanderthaler gebroekde
't levalloissysteem en 't discoïdale systeem.

Of en in welke mate Neanderthalers mètèè kalde is oonderwaerp va fel discussies.
't Liekt neet warsjienglek dat luuj die anatomisch zo kórt bie d'r moderne
miensj sjteunt, in groepe laefde en bie de jacht samenwèrkde gèng gevorderde
communicatiemethodes zówwe ha gehad.

Lang haat me gemiengd dat Neanderthalers neet koesse kalle ömdat d'r boew van 't
sjtrottehoofd, de tóng of de kin dat oonmäögelek makde. Oonderhaand haat me
fossiel reste voonde die laote zieë dat d'r boew daovan óp dat van d'r moderne
miensj gelaeëk.

De morfologie van d'r Homo heidelbergensis, voonde in Sjpanje, suggereert dat ze
auditief aeve geveulig waore es d'r moderne miensj, gaans aadersj es wie bie d'r
chimpansee. Warsjienglek waore ze in sjtaot öm 'n oondersjèèd te make tösje väöl
versjillende klaanke.

Oet recaent DNA-materiaal van Neanderthaler knäöek bliekt dat ze de ègeste
versie FOXP2 gen haant wie modern luuj. Van dit gen is gewète dat 't 'n ról
spelt in miensjeleke taal.

In dit verband is 't interessaant öm óp te merke dat zjuus de gebiede oeë 't
DNA-oonderzeuk van Plagnol väöl archaïsche gene aantuuënde, Europa en
West-Afrika, de bakermat zeunt van 'n aantal klèng taalgroepe (Baskisch en
Kaukasische talen), mae ooch van 'n twieëtal belangrieke taalgroepe met 'n enorm
versjpreidingsgebied in respectievelek Eurazië (Indo-Europese tale) en Afrika
(de Bantoetale). Es vermenging kan werre aangetuuënd, zal ooch d'r wederzijdse
invloed van taal en cultuur óp de versjillende bevolkingsgroepe opnuuj
geëvalueerd mótte waeëre.

Steven Mithen (2006) miengt dat Neanderthalers 'n oetgebreid proto-linguistic
communicatiesysteem howwe dat mieë muzikaal waor es de modern tale en dat
väöraafgóng an de sjplitsing va taal en muziek in twieë menere van kènnis.

In de jaore 70 deeg Elizabeth Bates oonderzeuk nao de oonderling aafhankelekhèèd
van de örsjte linguistische vaardighede en non-linguistische factore. De gebare-
en taaloontwikkeling va keender zówwe gedeeltelek 'n ègeste oonderliegkende
sjtructuur es basis ha. Ze tuuënde aan dat gebare in de keenderleke
oontwikkeling neet louter 'n väörsjtadium van 't kalle zeut. Gebare lieke ieëder
'ne väörsjproonk óp kalle te ha. E keend kan ieëder wieze (gebaar) es ver-wieze
of beneume (sjpraak). Bates veroondersjtèlde dat 't taalverwervingsproces van de
miensjhèèd in 't kórt herhaald wert in e miensjelaeve.

Me trèft d'r moderne mens ca. 40.000 jaar gelaeje vör 't örsj aan in Europa. E
produceerde 'n cultuur die vaeër noe 't Aurignacien neume. D'r moderne mens en
d'r Neanderthaler laefde daornao nog eenkele doezende jaore geliektiedig in
dezelfde gebiede. Bies dat de Neanderthaler zich truuktrók oonder de Ebrogrens
(Sjpanje). De recaentste Neanderthalervondsten zeunt ca. 28.000 jaar aod en
waoërte aangetróffe óp Gibraltar. De Neanderthaler is dus roond die periode
oetgesjtórve. Oeëdör dit is gebäörd is oonzieëker, en hieäöver besjteunt väöl
theorieje, oeëvan de waarsjienglekste liekt te zieë dat ze zeunt
voetgeconcurreerd (en wellicht oetgemoord) dör d'r Cro-Magnonmiensj.

D'r Neanderthaler broekde mangaandioxide öm vuur te make. Mangaandioxidepoejer
verlieëgt de ontbrandingstemperatuur va hoot van 350 graad nao 250 graad.
Broensjtèèblökskes zeunt dör archeologe voonde bie överbliefsele van
Neanderthalers. In 2016 waoërt dat proces pas wer her-oontdèkt.

De sjprèjjing van de bies noe bekaande veendplaatsje wieze d'r óp dat d'r twieë
bewoningsconcentraties waore oeëbie d'r mieë laefgrotte en woonplaatsje in
aoëpelóch te vènge zieë; èng in Zuidwest-Frankriek en èng in Israël. 'n Lies van
eenkel veendplaatsje van Neanderthaler(s), gerangsjikd nao laand:



https://li.wikipedia.org/wiki/Mofert_(stad)

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Mofert (Nederlands: Montfort) is 'n klein stad mit zoeaget 3.133 inwoners in
Nederlands Midde-Limburg, ten oeaste vanne Maas en ten zuje van Remunj aan de
oevers van 't Vlaot.

Toet 2007 woor 't plaetske ein vanne drie kerne vanne gemèndje Amb Mofert. Noe
is 't óngerdeil vanne gemèndje Roerdale. 't Plaetske is veural bekindj door de
imposante ruïne van Kestieël Mofert, dae inne midde vanne dertieënde ieëw
geboewdj waerdje.

De plaats, wo noe Mofert lik woort al inne prehistorie door miense bewoondj. Det
is bekindj, ómdet inne veljer rónjóm Mofert regelmaotig vónjste van
prehistorische gereidsjappe gedaon waere. D'r is neet väöl bekindj euver de
bewoning van dit gebied innen tied van 't begin vanne jaortèlling toete
dertieënde ieëw. Aangezeen d'r väöl visriek water inne buurt loog en vanwaege de
besjermdje ligking, lik 't veur de handj, det ouch in dezen tied de plaats
bewoondj waerdje.

De persiezen tied van 't óntstaon van Mofert is neet väöl bekindj. Waal is zeker
det 't ontstaon van de stad samehink mit de boew van Kestieël Mofert. Zeker is,
det Mofert veur 1295 'n stad waas, ómdet doe in 'n raekening vanne Graafsjap
Gelder Mofert es stad betiteldj wuuertj. D'r mót doe spraoke zeen gewaes van 'n
stad mit vestingwerke en bepaoldje rechte. In 't jaor 1310 bleek det de rechte
aan Mofert verlieëndj wore, zónger vergunning vanne keuning van 't Heilige
Roeamse Riek. Keuning Hendrik VII van 't Heilige Roeamse Riek tróch in det jaor
alle ónrechmatig verlieëndje stadsrechte van Gelderse staej in. Op 4 december
1312 tróch graaf Reinoud I van Gelder de stadrechte van Mofert in en verlieëndje
tegeliekertied nuje stadsrechte. De luuj die binne de grachte van Mofert woondje
krege hiemit dezelfdje rechte es de inwoners van Remuunj.

Örges in de dertieëndje ieëw haw Hendrik van Gelder e deil van de Graafsjap
Gelder geërfdj, waarsjienlik van zie vader Gerard III van Gelder. Ouch 't
gebied, wo noe Mofert lik huuerdje hiebie. Dit gebied waerdje de Hieërlikheid
Mofert. Hendrik waas d'n ieërste hieër van Mofert en wuuertj daoróm ouch waal
Hendrik van Mofert geneump. Róndj 't jaor 1260 boewdje Hendrik 't Kestieël
Mofert. Dit waerdjen 't bestuurlik centrum vanne hieërlikheid.

In 1277 sjónk Hendrik van Gelder zien bezittinge aan ziene naef Reinoud I van
Gelder. Daomit huuerdje dit gebied weer bie de Graafsjap Gelder. De hieërlikheid
waas vanaaf doe 'n bestuursdistrik vanne graafsjap en ging wiejer ónger de naam
Amb Mofert. 't Kestieël Mofert bleef 't bestuurlik centrum. 't Amb Mofert waerde
meistal geregeerd door 'nen drosserd, dae ouch op 't kestieël woondje.

Mofert haw es hoofstad van 't Amb Mofert 'n aantal rechte, waat neet eder plaats
haw. Zoea haw Mofert beveurbeeldj belastingveurdeil, stadsrechte en vriestèlling
van inkwartering van seldaote. 't Naodeil van de relatie mit 't kestieël waas
det Mofert döks zwaor belegerdj waerdje, veural tiedes de Kleefse invalle.
Daoróm kreeg Mofert stadswalle, drie stadspaorte en grachte. Eine van de grachte
waerde gevormp door de vloeatbeek en d'n angere leep dao, wo noe 't Roeazehäöfke
lik en dan ten oeaste langs de Bek, wo noe 't aad gemèndjehoes steit, toet in 't
latere Paersbrook. 't Roeazehäöfke lik noe ouch nag dudelik leger es de
ómgaeving.

Doordet Mofert zich neet wiejer ontwikkelde toet 'n stad, waerdje Mofert
lansaamaan 'n agrarisch dörp. De zandjgróndj wo-op verboewdj waerdje waas neet
vröchbaar. De res van 't landj waas brook. Pas róndj 1900 waerdje de nate
brookgrunj ontgonne door ónger angere Mienekes van Ophaove. Ouch waerdje door
deze landjboewpionier 't kunsmès in Mofert geïntroduceerdj.

Inne Twieëdje Werreldoorlog kreeg Mofert 't weer zwaor. Mit name ane veuraovendj
vanne bevriejing is Mofert zwaor getróffe. Waarsjienlik es gevolg van foute
informatie waerdje Mofert drie daag lank gebombardeerdj door de geallieerdje.
Väöl hoezer zeen mit de gróndj geliek gemaak, en vanne oorspronkelike beboewing
is noe, mit name in 't centrum, neet väöl euver. De meiste hoezer zeen den ouch
van nao de bevriejing, in 1945. De geallieerdje mèndje det Mofert vol zoot mit
Pruse seldaote. De waorheid waas det d'r nag 'n hendje vol seldaote vanne
Hitlerjugend in Mofert zote en veur de res puuldje Mofert oet van de evacuees.
'n Bloodbad waas 't gevolg. Nao de bevriejing waerdje de slachoffers zoea snel
meugelik begrave in `n massagraaf. 'n Herdinkingsmonument steit oppe kirkhaof
aan de Hoesbóngerdwaeg.

Toet 1991 waas Mofert 'n zelfstenjige gemèndje. Per 1 januari van det jaor waas
de gemèndje Mofert gefuseerd mit Berg ane Roer en Postert. De naam vanne
fusiegemèndje waas Postert. Per 1 januari 1994 kreeg de gemèndje 'ne nuje naam,
namelik Amb Mofert. Ouch dees gemèndje fuseerde weer, en waal op 1 januari 2007
mitte gemèndje Roerdale. Veurluipig hètj dees gemèndje Roerdale. Allewiel wuuert
Mofert veural bewoondj door forenze. Mofert haet zien landelikke karakter behaje
en haet 'n bleujendj vereinigingslaeve.

't Kestieël Mofert lik anen oeaskantj van Mofert ane oever vanne Vloeatbaek. Op
24 september 2006 is in de gerestaureerde baksteine tore vanne ruïne `n
bezeukerscentrum geäöpendj. 't Kestieël is op aafspraok te bezichtige via VVV
Remuunj. Soms is d'r ouch 'n publieksaopestèlling.

Róndj Mofert zeen versjillende wanjelgebiede, zoea es 't Roeazendaal en 't
Sweeltje. 't Roeazendaal besteit oet 'n weigebied in 't vloeatbaekdal mit twieë
boerderieje. Róndjóm dees weie is bosgebied (D'n Erks), mit e klein stökske hei
(Roeazendaalsehei). Effeng, e gevarieerdj landjsjap. 't Sweeltje is e veurmalig
productiebos van róndj 1900. Vreuger waas dit hei. Zoeawaal oppen Erks es op 't
Sweeltje zeen d'r relatief groeate huuegdjeversjille door de stuufzandjdune.
Ouch door 't veldj kan me sjoean wanjele. Zoea is d'r 't lich glooiendje
Linderveldj en de Galgeberg en wiejer zeen d'r de vlakke brookgebiede, die róndj
1900 óntgonne zeen. 't Pieterpad löp dwars door Mofert. Enigzins in d'n buurt
lik onnag d'n Munninchsbos wo väöl te wanjele vèltj.

Ouch veur de fietser is Mofert 'ne sjoeane oetvalsbasis. De bekindje
knouppuntjeroute löp ouch door Mofert. In Mofert is ouch 'n startpuntj van de
jaorlikse Niederrheinischer Radwandertag.

In Mofert zeen eder jaor weer evenemente, zoeawie 't meiboumzaege, 't Moferter
Oldtimertreffe (MOT) en tal van evenemente in 't vastelaovessezoen, zoeawie 't
Zate Hermeniekes Festival en de Moferter Aovendj. Ouch is d'r regelmaotig waal
'n tentfieës mit meziek en folklore.

Mofert lèk op inkele minuut vare vanne riekswaeg N271 aaf. Ouch d'n A2 (E25) lik
op steinwórp aafstandj. In 2007 is men tösse Mofert enne N271 begós mit 't wèrke
anen A73-Zuud, dae vanne A2 bie Sint Joeas toet Vènlo löp.

Veolia Transport óngerhèltj 'ne geregeldje liendeens door Mofert. Lien 80 löp
van Remunj via Mofert nao Ech en trök. Euverdaags veurtj eder oer 'n bös nao Ech
en nao Remunj. Saoves veurtj eder oer 'n bus nao Ech en nao Berg ane Roer, wo me
kan euverstappe nao Remunj.

't Kórsbiezeendje vleegveldj is Maastricht Aachen Airport in Baek. Dit vleegveld
lik inkele tieëntalle kilomaeters van Mofert aaf.



https://li.wikipedia.org/wiki/Max_Verstappen

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Max Verstappen (Hasselt, 30 september 1997) is 'ne Belsj-Nederlandjse
autocoureur. Hae veurt ónger 'n Nederlandjse licentie veur Red Bull inne Formule
1.

Verstappen woort gebaoren es zoon vanne Nederlandjs-Limbörgse Jos Verstappen,
ouch Formule 1-coureur, enne Belsj-Limbörgse Sophie Kumpen, die ouch hoeag haet
gekartj. Zoea koom d'r mit zeve jaor zelf al inne kart; hae woort drek Belzje
kampioen inne Miniklas. E jaor later herhaoldje d'r det; hae wón doe zelfs alle
races. In 2007 woort hd'r kampioen inne hoger Rotax Minimaxklas, ouch weer door
alle 'manches' te winne. De twieë jaor dao-op woort d'r kampioen inne Cadètklas.

Door Verstappen zien vreugriepheid vónj me det 't tied woor gewaore veur 'm oppe
formuulwages te zètte. Al op 18 dieëtsember 2013 maakdje d'er zie tesdebuut inne
Formule 3. Aan 't Formule 3-sezoen van 2014 noom d'r mit wusselendj succes deil.
Zie talent bleef aevel neet ónopgemirk, en in augustus 2014 woort bekèndjgemaak
det Verstappen veur Red Bull móch gaon rieje. Veur percies te zien woort t'r
toegeveug aan Toro Rosso, e satellietteam van Red Bull. Hae haoldje flot zien
superlicentie en deej op 3 oktoeaber 'n vriej traening bieje Grand Prix van
Japan.

Op 15 mieërt, bieje begin van 't Formule 1-sezoen van 2015, debuteerdje d'r es
jóngste coureur oeatj (17 jaor en 164 daag) oppe Grand Prix van Australië (in
Melbourne). Hae loog oppe neugendje plaats wie d'r oetvool mit moeaterpech.
Bieje Grand Prix van Maleisië, op 29 mieërt, ènjigdje d'r es zevendje. Zoea
woort t'r ouch de jóngste oeatj dae inne Formule 1 inne puntje voor. Zie grótste
succes - de veerdje plaats - haoldje d'r op 26 juli oppe Grand Prix van
Hongarieje.

Indj april 2016 stapdje hae euver van Toro Rosso nao 't hoofteam van Red Bull.
Zie debuut in dit team maakdje hae op 15 mei op de Grand Prix van Spanje. Hae
zat 'n historische prestaasje denieë doear direk te winne; mit 18 jaor woeart
hae de jónkste coureur oeatj dae 'ne GP wón (of zelfs mer op 't podium kwaam).
Ouch is hae d'n ierste Nederlanjer dae 'ne Grand Prix haet gepak.

Dit artikel baseertj zich op 't corresponderendj Nederlandjstalig artikel, en
waal in dees versie.



https://li.wikipedia.org/wiki/Mauritani%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Mauritanië (Arabisch: الجمهورية الإسلامية الموريتانية, Islamitische republiek
Mauritanië) is e land in Afrika, op de grens vaan Noord-Afrika (de Maghreb) en
Wes-Afrika, mèt de klok mèt grenzend aon de Westeleke Sahara, Algerije, Mali,
Senegal en de Atlantische Oceaon. Hoofstad en wiedoet groetste stad vaan 't land
is Nouakchott. 't Land besteit veural oet weuste (Sahara) en haafweuste en is
vrij dunbevolk.

Mauritanië, 't 29e land vaan de wereld nao oppervlak, besteit gans oet druug
gebeed, gooddeils vlake zandweuste (erg) mèt hei en dao 'nen heuvelrögk of
plateau, wie de Ardarhoegvlaakde mèt 500 meter. Hoegste berg is Kediet ej-Jill
mèt oongeveer 1000 meter. Hei en dao in 't land zien oases te vinde.

Mauritanië dreug de spoere vaan de Berbercultuur, die allewijl evels gooddeils
is verdwene. Väöl plaotsnaome zien beveurbeeld vaan Berbersen oersprunk (zoe
beteikent Nouakchott plaots vaan wind). Ouch de naom vaan 't land zelf - genome
vaan 'n Romeinse provincie Mauretania in 't modern Libië - verwijs nao de More,
d.w.z. de Berbers.

De bevolking besteit veur 40% oet lui vaan gemingk Moors (Berbers en eventueel
Arabisch) en zwart blood, 30% euverwegend Moorse lui en 29% euverwegend zwarte
lui.

De inheimse Berbertaol, 't Zenaga, weurt nog mer door zoe'n dreihoonderd lui in
't zuidweste gesproke; tege 13.000 roond 1940. Allewijl is 't land wiedgoond
gearabiseerd; 't dao gesproke Arabisch dialek is 't Hassaniyyah. Um zien ligking
op de grens vaan twie cultuurgebeie kint 't land ouch Niger-Congotaole: in
aofloupende volgorde nao sprekers zien dat Pulaar (soms gezeen es e dialek vaan
't Fulfulde), 't Soninke en 't Wolof. 't Imraguen, wat wie 't Zenaga verdwijnt,
is mesjiens e hiel bezunder Arabisch dialek; zekerheid besteit dao neet euver.
Arabisch is de einege officieel taol, meh Frans is ouch in officieus gebruuk es
prestiesjtaol in de media, oonder de elite en in 't oonderwies.

De bevolking is bekans compleet islamitisch, veural soennitisch. Allein in de
hoofstad besteit ein katholieke diocees.

De oersprunkeleke bewoeners vaan Mauretanië waore de Bafour, de veurawwers vaan
de modern Soninke en Imraguen. Zij gaove hunne nomadische leefstijl op veur
landbouw, meh es de Sahara ummer groeter en druger woort, móste ze nao 't zuie
trèkke. 't Land woort vaanaof noe bevolk door (nomadische) Berberstamme. Vaanaof
de negenden iew hoort e deil vaan 't land bij 't Ghanariek. In 1074 vele de
Arabiere in en raakde 't land geïslamiseerd, al verzat ziech de bevolking
iewelaank. In de zeventienden iew vele Jemeniete oonder leiing vaan de Beni
Hassan 't land in, wat rizzelteerde in d'n Dertegjaorege Mauritaansen Oorlog.
Allewel tot Arabiere al iewelaank aonwezeg waore, raakde mèt de koms vaan de
Beni Hassan 't land pas good gearabiseerd: de bevolking gaof häör Berberse taol
op veur 't Hassaniyyah, 't dialek vaan de vereuverere. E deil vaan de
Berberbevolking verveel tot knechsjap, 'n aander deil lag ziech touw op de
islamitische theologie.

De Osmaase Turke lete 't gebeed links ligke. Interesse vaan Europese machte kaom
ouch pas relatief laat op gaank; vaanaof ind negentienden iew penetreerde de
Fransoze in 't gebeed. Laankzaamaon woort emiraot veur emiraot vereuverd. In
1904 stèlde me 't territorium Mauretanië in; 't zouw evels tot 1912 dore ietot
't lèste prinsdom, Adrar, waor geïncorporeerd. Vaanaof 1920 maakde Mauretanië
deil oet vaan Frans Wes-Afrika. In de koloniaolen tied woort de slavernij
aofgesjaf en kaome de zwarte sedentair stamme laankzaamaon weer trök in 't
gebeed. E paar klein dörpkes veranderde in echte stei.

In 1960 woort Mauretanië, wie wel mier Afrikaanse len, zelfstendeg. 't Land heet
evels wieneg economische krach en kós ziech neet good oontwikkele. Mèt de zwoer
druugdes in de Sahel in de jaore zeveteg kaome väöl vlöchtelinge oet de
naoberlen nao Mauritanië, get boe 't land ouch neet good op waor touwgerös. Wie
de Spanjole ind 1975 oet de Westeleke Sahara ewegtrokke, verdeilde Mauritanië
dit territorium mèt Marokko: 't bezat 't zuidelekste daarde devaan. Aanders es
Marokko waor Mauritanië zie leger, door de klein bevolking en ermooj, neet good
veur gesjik: 't inheims Polisariofront, gesponsord door Algerije, bleek te
sterk. In 1979 trok 't Mauritaans leger eweg en woort noe de ganse Westeleke
Sahara door Marokko geclaimp. President Moktar Ould Daddah, arsjitek vaan dit
'Groet-Mauritanië', woort in 1978 in 'ne coup aofgezat.

In de jaore die volgde regeerde de chaos in 't land, dee de junta veural mèt
geweld perbeerde te oonderdrökke. Pas wie in nog 'ne coup in 1984 Maaouya Ould
Sid'Ahmed Taya aon de mach kaom, woort 't land weer stabieler. Ould Taya leet
sinds 1991 zelfs weer politieke partije touw, en stèlde 't jaor dao-op weer e
civiel bewind in. Echte democratie gaof 't evels neet; de oppositie boycotde
verkezinge dèks oet protes. Zien politiek waor daobij agressief pan-Arabisch;
heer sloot e verboond mèt 't Irak vaan Saddam Hoessein en veurde oorlog mèt
Senegal. Nao 'ne mislökde poging in 2003 woort heer in augustus 2005 nao 21 jaor
aofgezat in 'ne nuie coup. De nui junta maakde de weeg vrij veur democratische
hervörminge, wat in 2007 culmineerde in de ierste vrij presidentesverkezinge die
't land oets had gekind. Die woorte gewonne door Sidi Ould sjeik Abdallahi. Zien
regering doort neet laank: al in 2008 woort ouch heer door nog 'ne staotsgreep
aofgezat, nao conflikte mèt de oppositie, zien eige partij en de legertop. In
verkezinge 't jaor dao-op woort de legerleier Mohamed Ould Abdelaziz gemekelek
tot president verkoze. De status quo doort tot op dezen daag (2011). 't Arabisch
Veurjaor vaan 2011 zörgde in Mauritanië mer veur klein proteste.

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel, en wel in dees versie.



https://li.wikipedia.org/wiki/Martinique

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Martinique is 'n eiland in 't Caribisch gebeed, deil vaan de Klein Antille en de
Bovewindse Eilen. 't Is 'n euverziese regio en euverzies departemint vaan
Fraankriek.

Wie alle Franse departeminte is Martinique verdeild in arrondisseminte (4),
kantons (45) en gemeintes (34).

Martinique ligk in tösse twie oonaofhenkeleke eilandnaties, Dominica (noorde) en
Saint Lucia (zuie). Mèt zoe'n 1100 km² is 't oongeveer de hèlf vaan Nederlands
Limbörg. 't Eiland is völkanisch vaan karakter. 't Noorde vaan 't eiland weurt
beheers door Montagne Pelée, 'ne berg dee mèt 1397 't hoegste punt vaan
Martinique vörmp. In 1932 is heer veur de lèste kier oetgebarste. Me kin op 't
eiland nog drei aander völkaone vinde. Väöl vaan 't eiland is bedèk mèt
regewoud.

De natuur vaan Martinique is zoewie die vaan aander Caribische eilen: 'n ermooj
aan zoogdiere en 'ne relatieve riekdóm aon tropische veugel. Me vint
versjèllende kwakkers, herdisse en slange op 't eiland. Endemisch zien de
Martinikaonse völkaonkwakker (Colostethus chalcopis), de Martinikaonsen anolis
(Anolis roquet), de Leptotyphlops bilineatus, de Liophis cursor (oetgereujd op
't hoofeiland, noe allein nog op Rocher du Diamant [e klein en oonbegaonbaar
eilendsje]) en de Martinikaonse greufkopadder (Bothrops lanceolatus);
versjèllende aander soorte zien regionaol endemisch.

De mierderheid vaan de bevolking is zwart, entans creools, mèt boete Afrikaons
ouch Europees en Indiaons blood. Blaanke vörme zoe'n 5% vaan de bevolking; 'n
bezunder gróp oonder hun zien de Békés, de aw blaanke femilies vaan
groetgroondbezitters die nog ummertouw de bovelaog vaan de bevolking vörme. 't
Gief immigrantiegemeinsjappe vaan Chineze, Indiërs en Libaneze.

De officieel taol is 't Frans; de bulk vaan de bevolking sprik Martinikaons
Creool. Dit dialek versjèlt neet al te väöl vaan aander Franse creooltaole in de
regio (wie die vaan Guadeloupe), en kin mèt 't Guadeloupees Creool es ein taol
weure gezeen.

Wie väöl eilen in de umgeving woort Martinque achterein door de Arowakke en de
Caribe bewoend. Columbus oontdèkden 't eiland in 1493, meh leet 't links ligke.
In 1502, op zien veerde reis, gaof heer 't 'ne naom, Jouanacaëra-Matinino. Deze
naom sjijnt oet de mythologie vaan de Taíno's vaan Hispaniola te koume, meh
Howanakaera vèlt ouch te begriepe es 'eiland vaan de leguaone', in 't Caribisch.
't Twiede deil vaan de naom verbasterde in Europese moond tot Martinique.

In 1635 kaome de Franse, oonder leiing vaan gouvernäör Pierre Belain d'Esnambuc
vaan Saint Kitts (toen Frans bezit), nao 't eiland, en riechde dao 't fort
Saint-Pierre op, boe-umheen later de stad mèt dezelfde naom oontstoont. E jaar
later dreve de Indiaone de Fransoze vaan 't eiland aof. Dit leep oet op 'n serie
oorloge tösse de Franse en de oersprunkeleke bewoeners, die in 1657 indegde mèt
't compleet oetmaorde vaan de lèste. De ierste Franse koloniste op martinique
waore dèks Hugenote, die zoe wied vaan 't mojerland minder vervolging hadde te
verwachte es toes. Vaanaof 1685 góng dat aanders: toen begóste de otoriteite
Hugenote gedwoonge nao 't eiland aof te veure um ze dao es liefeigene op de
plantages in te zètte. Umtot sommege vaan die plantagehawwers zelf Hugenote
waore, vlöchde die mèt hun personeel nao de Ingelse kolonies um dao in vrijheid
wijer te wèrke. Sindsdeen is 't eiland katheliek vaan karakter. Ouch joede
woorte verjaog; zij vlöchde nao Curaçao. D'n heldere grip dee Paries in deen
tied op 't eiland naom, had ouch beter rechte veur de slaove tot gevolg, die
oonder mie katheliek woorte geduip.

In d'n achtienden iew perbeerde de Britte 't eiland bij herholing in bezit te
kriege. Zoe bezatte ze 't eiland in de Zevejäöregen Oorlog, en e paar kier in de
Napoleontischen tied. Bij vreidesverdrage woort 't eiland ummer weer aon de
Fransoze trökgegeve. In 1902 woort Martinque wereldnuits wie de Montagne Pelée
oetbarsde. Heibij woort de ganse stad Saint-Pierre verweus en kaome alle 30.000
bewoeners (op twie nao) um. Sindsdeen naom Fort-de-France de rol vaan
veurnaomste plaots op 't eiland euver. In 1946 woort de kolonie veranderd in 'n
euverzies departemint.

Dit artikel is gebaseerd op, meh neet vertaold oet, de corresponderende
Ingelstaolege en Franstaolege artikele, wie op en:List of amphibians and
reptiles of Martinique.



https://li.wikipedia.org/wiki/Mahatma_Gandhi

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Mohandas Karamchand Gandhi (Gujarati: મોહનદાસ કરમચંદ ગાંધી) (Porbandar, 2
oktoeaber 1869 – Nuuj-Delhi, 30 jannewarie 1948), meistes Mahatma Gandhi
(Gujarati: મહાત્મા ગાંધી) geneump, waas 'nen Indiase politieker. Nao 'n
rechtestudie in Ingelandj vertróch Gandhi nao Zuud-Afrika, wo d'r zich veure
Indiase bevölkingsgroep inzat. Nao trögkkieër in India woort t'r de leier vanne
Indiasen ónaafhenkelikheidsstried. Mahatma Gandhi waas eine vanne gróndjlègkers
vanne moderne staon India en 'ne veurstenjer van aktieve geweldjloeasheid es
middel veur rivveluusje.

Gandhi spandje zich ouch in veur verzoening tösse hindoes en moslims in India.
Hae woort in 1948 in Nuuj-Delhi vermaord door 'nen extremistischen hindoe. Ziene
gebaordjedaag wuuertj gevierdj es Gandhi Jayanti. Bie Raj Ghat, e monument ane
reveer de Yamuna in Nuuj-Delhi, wuuertj zie favoriet leedje Raghupati Raghava
gezóngen en wuuertj op ajerwètse meneer ketoen gespónne.



https://li.wikipedia.org/wiki/M%C3%A8lk

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Mèlk is 't voodselriek voch (um perceis te zien 'n emulsie vaan vètdröppels in
water) wat aofgesjeie weurt oet de mèlkkliere, miestal tepele, vaan 't vrouwelek
zoogdier, es dit zjus e joonk gekrege heet. Mèlk is bedoeld veur 't joonk te
veuje es dit nog gei vas voodsel verdreug, nog gein tan heet en voodsel fien
kint knawwele, en zeker nog neet zelf op jach kin. Lui drinke es klein keend
mojermèlk; daoneve besteit veural oonder blaanke de geweente veur mèlk vaan
ander bieste, speciaol daoveur gehawwe, te drinke: koojemèlk, sjaopemèlk,
geitemèlk en peerdsmèlk.

Minseleke mèlk oondersjeit ziech vaan ander mèlksoorte door 'n relatief dunheid
vaan compositie. 't Gehalte aon koolhydrate, veural lactose, is hoeg. In eus
streke blijf 'ne baby e haaf jaor of korter aon de boors, in oontwikkelingslen
gebäört dat langer. Op d'n door zal e keend de mèlk neet mie good kinne
verdrage, vaanwege 't hoeg lactosepercentaasj.

Koojemèlk is de mies gedroonke mèlk, zeker in Wes-Europa en Noord-Amerika. Keuj
weure veur e good deil speciaol veur de mèlk, neet veur 't vleis, gehawwe.
Koojemèlk heet minder sókkers en mie eiwitte es mojermèlk. Veural caseïne is
dominant. Koojemèlk bevat ouch mie sporeleminte, wie vitamines.

Traditioneel weurt mèlk es 'ne gezoonden draank gezeen. Dit beeld kaom veural op
in de jaore zesteg, wie 'n groete campanje woort opgezat veur de Nederlandse
boere vaan hun mèlkeuversjotte aof te helpe. Zeker is wel tot mèlk 'n aontal
belaankrieke functies in 't lief aonvölt. 't Is good veur de weerstand en heet
'n groete veujingsweerde. Ouch bevat 't stoffe die 't hart en de hersene
oontwikkele. Daotegeneuver steit tot de mèlk natuurlek geproduceerd is veur
kaver, neet veur volwasse lui. Doadoor is 't vètgehalte, ouch 't verzaodeg
vètgehalte, bes hoeg, wat naodeileg kin zien veur de cholesterolspiegel. 't
Drinke vaan haafvol of mieger mèlk hölp dao al-evel tege. Ouch heet me geopperd
tot 't veurdeileg effek vaan calcium in mèlk op de sterkde vaan bonke teneet
gedoon weurt door de eiwitte, die de structuur vaan bonke aon zouwe taste.
Euvermaoteg gebruuk zouw zelfs tot kaanker kinne lije; dit is evels neet
bevesteg. Woersjienelek geit dit um neveneffekte vaan de vitamine die drin
zitte: allewel tot die noedzakelek zien veur te kinne euverleve wèrke ze soms
ouch carcinogeen.

Tenslotte lije väöl lui aon mèlkallergie. Dewijl die bij de blaanke in de
minderheid zien heet 't mierendeil vaan de negers en mongoloïde dao wel las vaan
(mèlk is dus net goed voor elk); daorum tot dao allein door bepaolde stamme mèlk
gedroonke weurt. De stèlling tot mèlk 'nen oongezonden draank is geit veur de
Europeane per se neet op.

Peerdemèlk kint me veural in Rusland en in Centraol-Azië. Geite- en sjaopemèlk
weurt väöl gedroonke op de Balkan. Sjaopemèlk is bezunder vèt, peerdemèlk weer
hendeg dön. Geitemèlk is uters gesjik veur lui die neet good tege koojemèlk
kinne.

De kooj weurt miestal in 'ne speciaole stal, op 'ne loupende band gemolke. De
band drejt door es 't mèlkmesjien veerdeg is. De boer slut 'ne zoeknap um d'n
udder, boe-aon e slengske is bevesteg.

Nao 't mèlke weurt de mèlk meistal nao e zuvelfebrik gesjik. Oonderwijl moot ze,
es bederfeleke vleujstof, keul gehawwe weure. In 't febrik weurt ze getes en
vaan bacterië en virusse oontdoon; dit kin door pasteurisatie (verwerming tot
75°C), sterilisatie (verwerming tot 90°C), UHT-sterilisatie (korte verwerming
tot 'n ultra-hoeg temperatuur) of door 't oet te koeke, wat veural boete 't
febriksproces gebäört. Gepasteuriseerde mèlk is belaankriek minder laank good te
hawwe es gesteriliseerde, meh de smaak is beter.

Mèlk kin ouch oontroump weure. Neet of wieneg oontroumde mèlk neump me vol mèlk
(35 gram vet per liter of mie), aofgeroumde mèlk hèt mieger mèlk, dewijl haaf
aofgeroumde mèlk, haafvol mèlk, 't mies gebrukelek is.

In Wes-Europa weure väöl vaan mèlk aofgeleide producte geconsumeerd. Es mèlk
aofgeroump weurt is roum 't aofvalproduk. Dit weurt dèks gebruuk veur ete mèt op
smaak te bringe. Wienie me in 't sjifte nog wijer geit verkrieg me boter. 't
Zoegenaomp karne zörg veur kies; daovaan is karnemèlk 't residu. Ouch dit vèterm
produk weurt verkoch. Verzoeringspercesse mèt yoghurtbacterië make e stroepereg
produk, yoghurt. Indikke vaan mèlk en ze op smaak bringe leit tot vlaoj. Ouch
consumptie-ies es sjókkelaat höbbe mèlk es groondstof.

Mèlk weurt soms mèt get aanders op smaak gebach. Hiel algemein, zeker oonder
kinder, is sjókkelademèlk. In Australië zien ouch aander soorte mèlk mèt
smaakskes te koup. Ouch yoghurt weurt algemein op smaak gebrach.



https://li.wikipedia.org/wiki/Luxemburgs

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Luxembörgs (eige naom Lëtzebuergesch) is 'n Middelfrankische (Middelduitse)
taol die veural in 't land Luxembörg gesproke weurt. Daoneve weurt de taol nog
gesproke in Aarle, in zuidelek Neubelgien (Sankt-Vith) en in Duitsland, boe ze
lankzaam in 't Duits euvergeit. In 't noorde geit de taol euver in 't Limbörgs
en 't Ripuarisch, boemèt 't daan ouch ing verwant is, in 't bezonder mèt de
dialekte vaan Kèrkraoj en umgeving. 't Luxembörgs heet evels gein twietunigheid.
Boete Luxembörg is de taol dudelek in verval, meh in 't land zelf weurt ze nog
door alle autochtone gesproke (evels kump e daarde vaan de bevolking neet oet 't
land zelf). Luxembörgs weurd door 300.000 lui gemojld.

't Luxembörgs heet sinds 1984 de status vaan apaarte taol, boemèt 't ein vaan de
drei officieel taole vaan 't Groethertogdom Luxembörg is. In 't oonderwies en op
sjrif weurt veural 't Duits gebruuk, in de justitie en in 't internationaal
verkier 't Fraans.

Maastricht huet 122.000 Awunner an ass d'Haptstad vun der Provënz Limburg, am
Süde vun Holland. Maastricht, eelste Stad vun Holland, ass um Iwwergang vun der
Meuse entstan, um Iwwergang, deen d'Réimescht Räich Mosae Trajectum genannt
hunn. Dës Bréck war e wichtegen Punkt um Wee vu Gallien no Germanien.



https://li.wikipedia.org/wiki/Live_8

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Live 8 waor 'ne cyclus vaan concerte dee op 2 juli 2005 gehawwe woort in nege
versjèllende stei: Londe, Paries, Berlien, Roeme, Moskou, Johannesburg, Tokio,
Barrie (Canada) en Philadelphia. De concerte woorte georganiseerd nao aonleiing
vaan 'n tóp vaan de G-8 in Edinburgh, dee dao-op volgde. Op deen tóp zouw
naomelek beslote weure wat me vaan de sjölde, die de oontwikkelingslen in veural
Afrika höbbe, zouw kwietsjelle. Daorum woort in eder G-8-lidstaot en in Afrika e
concert gehawwe. De artieste pleitde veur e coulante hajding vaan de rieke len.

De naom Live 8 waor e zinspeuling op de twinteg jaor trök gehawwe Live
Aid-concerte, die ouch veur Afrika bedoeld waore en hendeg succesriek waore
verloupe. De 8 sloog op de G-8.

Al concerte waore 'n eclatant succes. Tot de optrejjende artieste behuurde U2,
Paul McCartney, Robbie Williams, The Who, Björk, Shakira, Muse, Neil Young,
Madonna, Andrea Bocelli en Pink Floyd. De concertreeks waor de groetste
popmanifestatie oets gehawwe.



https://li.wikipedia.org/wiki/Lissabon

Dit artikel is gesjreve in 't Remunjs. 't Weurt gewaardeerd óm in dit artikel 't
Remunjs aan te hauwe of aan te gaeve welk anger dialek gebroek is.

Lissabon (Portugees: Lisboa, [liʒ'boɐ]) is de houfsjtad van Portugal en 't
gelieknamig disjtrik en adminisjtratief gewès. De sjtad ligk aan de munjing
vanne Taag, aan d'n Atlantischen Oceaan, in 't uterste zuudwèste van Europa en
de wèskus van Iberië.

Lissabon is ouch de zaetel van 'n aantal insjtèllinge van de Europese Unie,
worónger 't Europees Kóntraolkantoor veur Drugs en Drugsversjlaving en 't
Europees Agentsjap veur Veiligheid op de Zee. De sjtad hoesves daonaeve ouch 't
houfkantoor van de Gemeinsjap van Portugeessjpraekende Lenjer (CPLP).

Lissabon koom in 205 v.Chr. ónger Romeinse heersjappie. Gaius Iulius Caesar haet
de sjtatus van Romeins municipium en de Letiense naam Felicitas Iulia aan de
destiedsje plaats Olisipo toegekènd.

De stad sjting vanaaf de viefde eew n.Chr. ónger 't gezag van versjillende
Germaanse sjtamme en is in d'n achsten eew dore More vereuverd gewaore. Saer de
kristelike hereuvering in 1147 door de kruutsvaarders ónger leijing van Afonso
Henriques haet Lissabon zich tót 't politisch, ikkenomisch en kultureel centrum
van Portugal óntwikkeld. In taegesjtèlling toet de meiste anger houfsjtei haet
Lissabon zien sjtatus es houfsjtad en regeringszaetel neet te danken aan e
sjtatuur of anger gesjreve euvereinkóms, meh fungeert 't door 'n gróndjwèttelike
conventie es de de facto houfsjtad van Portugal.



https://li.wikipedia.org/wiki/Linus_Torvalds

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Linus Benedict Torvalds (28 december 1969) ies 'ne Finse informaticus. Hae ies
bekènd es de oetvinger van de Linux-kernel.

Linus Torvalds woort gebore in Helsinki. Hae sjtamp oet de Zjweedssjprekende
minderheid van Finland, meh woont in de Vereinigde Sjtaote.

Torvalds ies verantwoordelik veur de Linux-kernel en brach daomèt de
vriej-softwarebewaeging veur 't ièrsj ónder de aandach van e groater publiek. In
1991 kondigde hae zien Free minix-like kernel aan. Die kernel waor 'n aanvulling
op 't GNU-projek, dat nog gein kernel houw - daoveur waor indertied, en ies nog
ummer de Hurd kernel geplend.

Minder es 5 procent van de tegewoordige code van de Linux-kernel ies van
Torvalds, meh hae weurt nog ummer gezeen es degene dae 't bèste kèn besjliesse
welke code waal of neet in Linux terechkump. Op dees meneer kènt me veurkómme
dat d'r 'ne nuje tak van de Linux-kernel weurt versjpreid; juridisch gezeen zou
dit waal meugelik zin, want Linux vèlt ónder de GPL.

De Linux-kernel ies mer e klein deil van 'n GNU/Linux-distributie, meh 't ies e
hièl belangriek deil. GNU/Linux waor 't ièrsjte vriej besjturingssysteem veur de
PC.

Linus zuut Linux es 'n hobby; tot juni 2003 houw hae 'n full-time baan bie
Transmeta en vanaaf daen datum bie OSDL. Waarsjienlik wèrkde hae bij Transmeta
aan 'ne compiler veur 'ne nuje processor, meh hae moch ouch ónder wèrktied aan
Linux wèrke.

Linus vong 't neet erg um gesjlote software te sjrieve bie Transmeta. De rae dat
Linux ónder de GPL vèlt ies umdat dees licentie en de ope óntwiekkelmethode 't
bèste resultaat geve veur de software. Veur Linus geit 't in de ièrsjte plaats
um de techniek en vriej besjiekbaarheid ies veur häöm allein 'n methode um de
software te verbetere. Hae behuèrt hiemèt tot de pragmatische open
source-bewaeging en neet tot de vriej software-bewaeging (mèt name ónder leijing
van Richard Stallman en 't GNU-projek), woa 't veural um de vriejheid geit.

Linus ies verhuus van zie geboorteland Finland nao Silicon Valley, um bie
Transmeta te kènne wèrke. Same mèt zien vrouw Tove Monni haet 'r drie kinger.
Tegewoordig wèrk Linus bie ODSL (Open Source Development Lab). Dat ies 'n
waereldwiej organisatie die es doel haet um de greuj van Linux, veural in 't
bedriefsleve, te bevordere. Hie kènt Linus officieel hónderd procent van ziene
tied bezig zin mèt de ontwikkeling van de Linux-kernel.



https://li.wikipedia.org/wiki/Krakau

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Kraków  Kraków of Krakau (Duits) is de op twie nao groetste stad vaan Pole en
ein vaan de ajdste. In 2014 woende dao 759.144. Ze ligk aon de Wisła rivier in
de regio Mało-Polska. De stad is gestiech in de 7e iew nao Christus, en waor de
hoofstad vaan Pole tösse 1038 en 1596. Tösse 1846 en 1918 waor ze de hoofstad
vaan 't Groethertogdom vaan Kraków.

Kraków weurt gezeen es ein vaan de veurnaomste centra vaan de Poolse
wetesjappelijke, kulturele en artistieke utinge. De stad is ein vaan de mies
veurnaome toeristische plaotse in Pole (7 miljoen bezeukers per jaor). Bekinde
trèkpleisters zien de Groete Mèrret mèt de St. Maria Basiliek, 't Wawel Kestiel,
en de reste vaan de middeliewse stadsumwalling: de Barbican mèt de St. Florian
Poort. 't Historische centrum vaan Kraków is sinds 1978 oonderdeil vaan de
UNESCO Wereldheritaasjlies, same met de aw Joedse wiek Kazimierz.



https://li.wikipedia.org/wiki/Koreaans

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Koreaans (한국어 "Han-gu-geo" in Zuid-Korea; 조선어 "Cho-son-o" in Noord-Korea) is
'n taol, gesproke op 't sjiereiland Korea en in 't aongrenzend deil vaan China.
De taol weurt door zeker tacheteg miljoen lui gesproke en is daomèt oongeveer de
daartiende taol vaan de wereld. 't Koreaans weurt soms bij de femilie vaan de
Altaïsche taole ingedeild (dèks same mèt 't Japans) meh weurt allewijl dèkser es
taolisolaot bezeen.

Korea stoont vaanaajds oonder sterke culturelen invlood vaan China, en naom daan
ouch 't Chinees sjrif euver. Dit op de isolerende structuur vaan 't Chinees
gegreujd sjrif is evels oongesjik veur 'n taol wie 't Koreaans. Midde vieftiende
iew woort 't Hangul oontworpe, e letter- en syllabesjrif wat väöl beter op de
taol is touwgerös. De Chinees teikes bleve evels in gebruuk, en in Zuid-Korea
liert me ze noe nog. Dit sjrif neump me Hanja, wat te verglieke is mèt 't Japans
kanji.

Vaandaog d'n daag oondersjeit 't Koreaans wel dialekte, meh is Korea toch 'n
dudeleke taolkundege einheid. 't Steit evels wel vas tot in vreuger tije
mierdere, neet-verwante, taole gesproke woorte: in 't noorde de zoegeneumde
Buyeo-taole, en in 't zuie de Han-taole. De Buyeo-taole, die good bewoerd zien
gebleve es de taol vaan 't riek Goguryeo (ierste-zevende iew nao Christus) zien
vaan Altaïsche origien en stoon reejlik kort bij 't Toengoezisch; de Han-taole
zien bewoerd gebleve in tekste oet 't riek Baekje en zien in weze de veurluipers
vaan 't Koreaans.

In de zevende iew oonderwórp 't keuninkriek Silla alle ander riekskes op 't
Koreaans sjeereiland. De politieke einheid zörgde al gaw ouch veur 'n cultureel
dominantie vaan de Silla-cultuur, en de taol dróng euveral in 't land door. Dees
expansie is te verglieke mèt die vaan 't Latien euver gans Italië in d'n tied
tot de Romeine aon hun vereuveringe begóste.

Vaanaof de tiende iew, wel d'n tied tot 't Silla-Handialek alle andere taole es
gesproke taole vervóng, sprik me vaan Middelkoreaans. Pas vaanaof de inveuring
vaan 't Hangul (zuug bove) heet me helder ziech op de optrejjende klaankpercesse
in de taol. In de zeventiende iew traoje zoeväól veranderinge tegliek op tot me
dao de grens trèk tösse Middelkoreaans en Nuikoreaans.

Nao de Korea-oorlog kaome dao inkel versjèlle tösse de sjrieftaole vaan Noord-
en Zuidkorea; Noordkorea sjafden 't Hanja aof en baseerde zien taol op 't dialek
vaan Pyongyang, Zuid-Korea naom 'nen houp Ingelse wäörd euver en gebruukde 't
dialek vaan Seoul. Evegood zien bei standerdtaole oonderein good te begriepe,
wie alle gesproke dialekte boete dat vaan 't eiland Jeju-Do.

't Koreaans is 'n agglutinerende taol: 't plek miedere korter en langer wortele
aonein. Väöl vaan die suffixe zien neet verpliech, ouch al drökke ze 'ne
naomval, 'n persuunlike relatie, geslech of getal weer: meistal moot me de
beteikenis oet de contex haole. 't Gebruuk vaan persuunlike pronome is hiel
oongewoen. Adjectieve bestoon bekans neet; meistal weurt dat door 'n
verbaoladjectief (e soort participium) oetgedrök.

't Koreaans kint, wie 't Japans, drei nivo's vaan beleefheid, die 'n ganse
spraoketikette mèt ziech mètbringk. Me sprik hei vaan honoratief, en 't perceis
honoratiefsysteem luustert hendeg èng.



https://li.wikipedia.org/wiki/Koraan

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De Kora(a)n (Arabisch: القرآن, al-qoer'ān) is 't ènsigste islamitisch Hèllig
Book det dore moslims es zuver euvergeleverdj wuuertj gezeen. Volges de
islamitische terdiesje zeen de wäörd inne Arabische spraok door God via d'n
ingel Djibriel aan Moeamed geäöpenbaardj. De Koraan wuuertj betrach es 't ieëste
prozawirk oete Arabische litteratuur en haet 'ne groeaten invlood gehadj oppe
litteraer óntwikkeling van 't Arabisch.

't Arabisch waord قرآن (qoer'ān) mèntj "oplaezing" of "veurdrach". Koraan
wuuertj gebroek veure euverzètting. 'n Euverzètting wuuertj meistes door moslims
es ónauthentiek gezeen, ómdet euverzètte autematisch interpretere zów meine.
Eder euverzètting is dus "alein" 'n interpretaasje. Euverzèttinge vertuuene,
doren opboew vanne Arabische spraok, op essentieel puntje groeate versjillen
waere den ouch neet es gezaghöbbendj erkèndj. Exegese oppe Arabische Koraan is
waal meugelik en wuuertj tafsir geneump. De bekèndje islamitische gelieërdje
(oelema) spraeke daoveur euver 'n exegetische euverzètting.

De Koraan is de ieëste brón vanne islaam, meh de Euverleveringe (Hadith) zeen de
twieëdje brón. De Koraan guuef gein specefieke antjwäörd op eder vraog of eder
perblieëm. Moeamed en zien mitgezèlle waere gezeen es de laevendje oetlègkers in
praktiek, vasgelag inne Euverleveringe. De Koraan enne (minder absolute) Hadith
vörme same de basis vanne islaam.



https://li.wikipedia.org/wiki/Kemp

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Kemp, kennep of hennep (geslach Cannabis, i.'t b. soort Cannabis sativa) is 'n
einjaorege plant oet de kempfamilie (Cannabaceae). De vezels van de plant
woorte, veural vreuger, gebruuk veur 't sloon vaan touw, 't z.g.n. kempetouw, en
ouch wel veur 't make vaan textiel (canvas) en kleier.

De blumkes (marihuana of wiet/weed) en de hars (hasj, hasjiesj) vaan bepaolde
rasse weure es drugs gebruuk. 't Zien psycho-actief middele die in Nederland tot
de softdrugs weure gerekend, al weurt in de mieste len gein ondersjeid gemaak
tösse soft- en harddrugs. Kemp kin 'n liech verdouvende wèrking höbbe. Ze zien
bei produkte vaan ein en dezelfde plant. Hasjiesj is de hars vaan de Cannabis
sativa var. indica, dee kin variëre vaan bekans vloejbaar en olie-echtig tot
zier hel. Wiet besteit oet de blomtóp (of liever zaodduuskes) vaan de plant,
entans - bij veurkäör - vaan de vrouweleke, oonbevröchde plant (sinsemilla). De
manneleke plant produceert minder sterke hallucinogeen bestanddeile.

Lui mèt krenkdes wie reuma kinne ziech good helpe mèt 't rouke vaan kemp; dat
vermindert de pijn aonmerkelek en verhuug de leveskwaliteit.

In de Nederlen heet de plant drei verwante naome, die alledrei in 't Limbörgs
taolgebeed veurkoume. D'n inheimse naom is hennep (~ Duits Henf, Ingels hemp;
hei-in is de Germaanse Lautverschiebungswèt *k > h te zien), dit weurt gezag in
Nederlands Limbörg tot en mèt Zitterd-Geleen. In 't Heuvelland en de Haspegouw
zègke ze kemp, in 't midde en noorde vaan Belsj Limbörg zoewie in 't Weertland
zègke ze kennep. De lèste twie naome zien Romaanse lienwäörd (<Picardisch en
Waols cambre < Latiens cannabis, ~Frans chanvre). De woordvörm die e dialek
gebruuk is 'ne gojen indicator vaan Fransen invlood op 't vocabulair in vreuger
daog: kemp wijs op väöl laankdorege Fransen invlood, kennep op maotege en hennep
op relatief kleine.



https://li.wikipedia.org/wiki/Karel_de_Groete

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Karel (Sjarel) de Groete (Duits Karl der Große; Frans en Ingels Charlemagne;
woersjijnelek Herstal of Jupille bij Luik (ziene vaajer is dao gebore) op
woersjijnelek 2 aprèl 742 - Aoke 28 jannewarie 814) waor vaan 771 tot aon zienen
doed Keuning d'r Fraanke; daobovenop woort heer op 25 december in 800 in Rome
door de paus tot keizer vaan 't Weste ofwel 't Heilig Roems Riek gekroend. Karel
waor de zoon vaan Pepijn de Korte en Bertrada vaan Laon en is d'n einige vors
dee de regio (Meerse/Mestreech/Zittert - Herstal/Jupille/Luik - Aoke) tot 't
centrum vaan zien riek maakde.

Pepijn de Korte, zoon vaan Karel Martel, waor d'n ierste keuning vaan 't Hoes
vaan de Karolingers, de dynastie die vaan 751 tot 987 zouw hierse. Nao d'n doed
vaan Pepijn in 768 woort zien keuninkriek verdeild oonder Karel de Groete en
zien broor Carloman. Carloman storf op 5 december 771, boenao Karel de Groete
keuning vaan 't gans Fraankisch riek woort.

In de in totaal 46 jaor vaan zien hiersjappij veurde Karel mie es 50 oorloge,
wat ouch veur 'ne middeliewse vors mie es gemiddeld is. Zien veurnaomste vijande
waore de Sakse en de Longobarde.

Wat es 'n strafexpeditie tege de heidense Sakse begós, woort al gaw 'nen
oetgebreide vereuverings- en geluifsoorlog dee 32 jaor laank zouw aonsleipe, tot
aon de oeteindeleke oonderwerping vaan dit oostelek naobervolk in 't jaor 804.
Karel veerdigde e decreet oet, de Capitulatio de partibus Saxoniae, boe-in veur
't iers in de westerse historie 'n gewelddadege bekieringpolletiek bedreve
woort. In 797 veerdigde Karel e nui decreet oet oonder d'n invloed vaan ziene
raodgever Alcuinus wat e bitteke zachter bekieringspolletiek veursjreef. Dit
decreet waor de Capitulare Saxonum. In 782 kaom 't tot 't roemröch bloodbad vaan
Verden, boe volges neet gans betrouwbare bronne 4.500 Saksische rebelle onthoof
zouwe zien.

Aon d'n oorlog tege zienen twiede vijand, de Longobarde ging e politiek conflic
veuraof: wie d'n usurpator Pepijn de Korte de lèste Merovingische keuning had
aofgezat en in 756 door paus Stephanus II (III) tot keuning vaan de Fraanke
woort gezalf, belaofde heer in ruil de kèrkvors alle gebejer te sjinke die heer
op 't Byzantijns Riek zouw vereuvere. Dit hèt de Pepijnse Sjinking, ouch al ging
heer noets wijer es zien belofte. Concreet ging 't um 't exarchaat Ravenna (d'n
exarch waor de Byzantijnse militaire commandant in Italië), de Pentapolis en 't
ducaat Rome (geneump nao de dux, de Byzantijnse gouverneur in Italië). Wie dat
gebeed in 773 door de Longobardekeuning Desiderius ingenome woort, reep paus
Adrianus I in 773 Karel ten hölp. Dao-op rökde de Fraankekeuning in Italië op,
belegerde en veroverde de Longobardische hoofstad Pavia, zètde Desiderius aof en
vernuide de sjinkingsbelofde vaan ziene vaajer aon de paus. 't Gebeed tösse Rome
en Ravenna stèlde Karel expliciet oonder Fraankische besjerming. Op paosdaag 774
trók heer Rome binne en woort heer dao es 'ne keizer oonthaold en geïerd. Mèt
touwstumming vaan de paus neumde Karel ziech veurtaon "keuning der Fraanke en
der Longobarde".

In 788 woort 't hertogdóm Beiere ingelijf, in 795-796 volgde de oonderwerping
vaan de Avare (op de plaots vaan 't huiig Kroatië, Tsjechië, Slowakije en
Wes-Hongarije) aon de oosgrens, en in 811 dwoong Karel de Dene 't reveerke de
Eider es oosgrens te aonvaarde um zoe de invalle vaan de Vikinge te veurkoume.
En ouch al bleef in 779 ziene veldtoch tege de More in Spanje zoonder groet
gevolg, toch kós heer nog 't gebeed metein ten zuie vaan de Pyreneeën vereuvere
en 't es 't Spaonse Mark bij 't Riek veuge. Tegeliek waor ouch d'n opmars vaan
d'n islam tot stand gebrach.

Zoe had Karel e groet gedeilte vaan 't vreuger Wes-Romeins Riek (en ouch nog
groete gebejer die daoboete laoge) vereineg oonder zien hiersjappij. Op 't
huugdepunt vaan zien mach hiersde heer euver e gebeed dat reikde vaan de Elbe en
de Oder tot aon de Pyreneeë, en dat zoe oetgestrek waor tot 't 'ne geduchte
concurrent veur de wereldmach Byzantium góng vörme. Wat oets 'n kleine Germaanse
kolonie op vreuger Romeins territorium woar, bleek noe 'ne gelieke vaan
Byzantium es de legetiemen opvolger vaan 't Romeinse riek.

In 799 volgde 'n gebäörtenis die de politiek vaan Karel de Groete in nui baone
zouw leie: in aprèl vaan dat jaor stoonte inkel veuraonstäönde lui vaan de
pauseleke curie tege paus Leo III op en verdreve häöm oet Rome. Euver d'n
achtergroond vaan dees zaak is niks bekind; zeker is allein tot de vlöch Leo tot
bij Karel in Paderborn veurde. Dao bestoon wel gein gesjreve verslage vaan 't
beraod tösse de paus en de keuning, meh de oetkoms devaan is dudelek: in zien
kwaliteit es besjèrmhier vaan Rome leet Karel de weggejaogde kèrkvors nao Rome
trökleie um häöm daor obenuits in zien woerdegheid te bevestege. De
keizerskroening die zouw volge, moot vaan 't begin aof aon in de euvereinkoms
opgenome zien. En dus trók Karel in 800 nao Rome, boe heer door 't begeisterd
volk en de paus bij de Sint-Pietersbaseliek woort oontvaange. In 't bijzien vaan
de Romeinse senaat, de bisjoppe, de abte en de edellui verhinderde de mechtege
Fraankekeuning vervolges 'n synode die de aontijgenge tege Leo III deende op te
heldere. Oeteindelek mós de (gedwónge) bereidheid vaan de paus um 'n
reinegingseed aof te lègke volstoon um häöm obbenuits gans te rehabilitere.

Op 25 december vaan 't jaor 800 woort Karel door paus Leo II gekroend tot keizer
vaan 't Wes-Romeins Riek, 'ne titel dee sinds 476 neet mie gebruuk waor in
Wes-Europa. Volges de Vita Leonis ('t leve vaan Leo) zètde Leo II op Keersdaag
in de Sint-Pieter eigenhendeg de keizerskroen op Karel z'ne kop. 't Gans gebäöre
kós neet mie es vief minute gedoort höbbe; de beteikenis veur de toen bekinde
wereld is evels vaan 'n boetegewoen draagwijde: vaan toen aof aon droog Karel de
Groete neve zien titels vaan keuning vaan de Fraanke en Longobarde, besjermhier
en verdediger vaan de Kèrk, patroen en behoeder vaan de christeleke plaotse in
't Heilig Land ouch die vaan Imperator en Augustus vaan de Romeine. Me moot
oongetwiefeld devaan oetgoon tot heer ziechzelf neet es 'ne Romein zaog, meh in
de ierste plaots es 'ne christeleke wereldhierser vaan Fraankische
nationaliteit, in opvolging vaan Constantien de Groete, in 333 de groondlègker
vaan 't officiële christeleke weste. De aonspraak steeg dus wied veurbij 't
feitelek keizersjap oet.

Karel zoch ouch diplomatieke betrèkkinge met de islamitische wereld, in de
persoen vaan Haroen al-Rasjid, kalief vaan Bagdad, vaan wee heer 'ne olifant es
gesjink kraog.

Um zie riek mekeleker te kinne besture, veurde Karel 'n centralisatiepolletiek
in die tot uting kaom in:

't Is bekind dat Karel vaanoet zien rezedentie in Aoke dèks op bedevaart kaom
nao de rillekwieje vaan Sint-Servaos in Mestreech. In dees stad had heer de
besjikking euver zien keuninklek palies, palts geheite. Dit stoond woersjijnelek
aon de noordkant vaan 't Vriethof, op de plaots boe noe 't Ginneraolshoes steit.

Ouch besteit de annekdotische theorie euver d'n oorsproonk vaan de naom vaan de
stad Sitterd: tijdes 'n jachpartij vaan Karel de Groete zow heer örges tösse
Aoke en Remun verdwaald zien. Toen heer op 'n ope plaots in 't bos met e huijske
kaom, vroog heer aon 't aw vröwke dat dao woende, wie laat 't waor. 't Bleek al
väöl later es heer dach, en heer reep oet: "Si tard!" ("Zoe laat" op ze Frans).

Naodat Karel de Groete in 814 waor gestorve, woort heer begraove in zien eige
kapel in Aoke, die de kern vaan de huidege dom vörmp. Iers in de marmere
Romeinse Proserpina-sarcofaag en later, in 1165 door Barbarossa herbegraove in
'n eikehoute kis, riekelek bekleid mèt zèlvere en gouwe figure, de zgn.
Karlsschrein. Op 29 december 1165 woort Karel de Groete heileg verklaord. In de
dom steit ouch, op 't oksaal, zienen troen. Zien naokaomelinge weure Karolingers
genump.

Zienen einigste nog levende zoon, Lowie de Vrome volgde häöm op, boedoor 't
wederopgestande "Wes-Romeins Riek" nog 'n generatie lang oongedeild zouw blieve.
Nao Lowie de Vrome woort 't riek nao Fraankisch rech oonder dee zien drei zäöns
verdeild, boemet rouw-eweg de basis woort gelag veur wat later Fraankriek en 't
Heilig Rooms Riek zouwe weure. Um 't Midderiek vaan Lotharius, dee geinen
opvolger had, drejde en drejt evels tot in de 21e iew meineg Europees conflic.
't Waor e constant gevech tösse de 'Romaanse' en de 'Germaanse' cultuur in
Vlaondere, Elzas-Lotharingen en Noord-Italië.



https://li.wikipedia.org/wiki/Kaore

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Kaore of graan is 'ne verzamelnaam veure vröchte van einzaodlobbige
cultuurgewasse oete femielje van 't graas die same werreldwied de wichtigste
brón van aete zeen veure miens. Kaore wuuertj verboedj veur zien aetbaar
bestandjsdeiler, samegestèldj oet maellichaam, zemel, keem en aleuronlaog.

De groeatendeils nomadisch laevendje völker oete prehistorie vergaordjen al
kaorekorrele van wildj graas. Lang veure begin vanne jaoretèllinge woorte de
plantjen in cultuur gebrach. De oearsprunkelike greujgebiede van gaers bevónje
zich wersjienlik inne hoeaglenjer van Ethiopië en 't zuudoeastelik deil van Azië
(Tibet, Nepal en Sjina). Me nump aan det mieër es 7000 jaor trögk al gaers woort
gekwieëk in 't gebied tösse Syrië en Afghanistan. In Europa waas gaers de ieëste
kaoresaort die woort gekwieëk. Archeologische vónjste bieje reste van Zwitserse
paolweuninge tuuenen aan det de cultuur van gaers oet 2000-3000 v.Chr. stamp. Es
aeteswaar waas gaers toet inne Middelieëve van groeat belang. De gaerskorrele
woorte toet matsj gekaok, meh me maakdje ouch keuk en platte wegke d'rvan. LAter
woort gaers es aetesgewas bao euveral euvervleugeldj door weit (terf).

Me kan óngersjied make tösse kaore mit glute en kaoren en graas zónger glute.
Haver is e speciaal geval: dit is van netuur glutevrie, meh door contaminatie
(kruutsbesmetting mit glute) kónne patiënte mit coeliakie dit döks neet aete.
Anger graas wuuertj sómtieds ouch toet kaore geraekendj en is van netuur
glutevrie.

Bookweit wuuertj es e cultuurgewas ouch waal toet 't kaore geraekendj, meh det
is eigentlik neet krek. 't Is namelik gei graas of einzaodlobbige, meh behuuertj
toete doezjendjknoepfemielje. Bookweit is glutevrie.



https://li.wikipedia.org/wiki/Kales

Dit artikel is gesjreve in 't Heëlesj. 't Weurt gewaardeerd óm in dit artikel 't
Heëlesj aan te hauwe of aan te gaeve welk anger dialek gebroek is.

Calais (Picardisch: Calés, Nederlands: Kales, Dütsj (veraoderd): Kalen) is 'n
sjtad in 't Noard-Franzuësisje departement Pas-de-Calais. De sjtad litt op de
sjei tusje d'r Noardzieë en 't Kanaal en 't hat 'n have mit veerverbindinge noa
Ingelsje kusplaatsj aa g'ne uëverziej va de zieësjtraot, beivuurbild Dover. D'r
aafsjtank mit Ingelank is hei op 't kóts: zoeën 34 kilometer. In 't joar 1994
woeëd get westelig va die sjtad d'r Eurotunnel opgeleëverd, deë 't meugelig maak
per toog 't Kanaal te passere noa Ingeland. Op 1 januari 2013 wónde d'r 72.520
lüj.

De sjtad Calais is untsjtónge i de middelieëwe as vussesjdörp van 't kót bei
geleëge dörp Petresse. I de dertieënde ieëw woeëd 't versjtark tót 'n sjtad,
vaweëge de sjtrategische ligging va de plaatsj.

De sjtad Calais makde deel oet van 't Graafsjap Artesië, oeë e Vlaamsj dialek
gekald woeëd. I de sjpieër middelieëwe dróng de Franse sjpraak sjteets mieë 't
Vlaamsje sjproak- en keltuurgebeed binne. Óch de Ingelse perbeerde in 1347 - mit
succes - de sjtrategische sjtad i te neëme (zuug: Beleg va Calais (1347). In 't
joar 1558 woeëd Calais heroverd durch de Franzuësisje trópe. I d'r
Tachentigjöarige Kreeg veroverde 't Sjpaanse leger (dat besjtóng oet Italiaanse
en Sjpaanse soldate) ónger Albrecht van Oeësteriek de sjtad, oeë noa 't
ungerdeel oetmakde va de Sjpaanse (zudelige) Nederleng (zuug: Beleg va Calais
(1596)). Noa 't verdrag va Vervins (1598) woeëd Calais truukgegeëve aa
Frankriek.

Calais sjteet óch bekank vaweënge de vlöchtelingecrisis. De vlöchtelinge kómme
oet versjillige deler va d'r welt (zoeëwie Afrika en 't Midde-Oeëste), i d'r
hoap op e beëter leëve. In 2002 woeëd de illegale nederzetting Jungle opgerich,
noadat 't opvangcentrum va Zandgate, kót bei Calais, woeëd gesjloeëte. 't Kamp
besjteet nag sjteets, en kót geleëje is 't obbenüts bekank gewoeëde in 't
zjernaal en anger media, vaweënge de ernsjtige leëvesumsjtandighede in 't kamp.
't Vlöchtelingeperbleem hei is noe e Europees politiek perbleem gewoeëde, en
versjillige Wes-Europese leng, wie Ingeland en Frankriek, overlegge miteenanger
uëver 't perbleem.

Dit attikel baseert zich op 't corresponderend attikel op de Nederlandse
Wikipedia, en waal i dees versie.



https://li.wikipedia.org/wiki/K%C3%B3ffe

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Kóffe (ouch: kóffie of (op anger dialekte) kaffee, mitte naodrök op wusselendje
littergrepe; Wès-Limbörgs döks kafféé, Oeas-Limbörgs meistes káffee) is e
drinkes det meistes werm gedrónke wuuertj en ónger anger 't oppeppendj middel
cafeïne bevatj. Kóffe wuuertj gemaak vanne óntveldje, gemaole, gedruuegdje en
geruuesterdje zaoje vanne kóffeplantj. Dees zaoje waere kóffeboeane geneump.
Botanisch gezeen is de vröch vanne kóffeplantj echter gein boean, mer 'n
steinvröch, en 't zaod dus 'n kaer. Boeanen inne plantjkóndige meining van 't
waord zeen vröchten en gein zaoje. Tiejes 't ruuestere vanne kóffeboeane - ouch
waal brenje geneump - óntstaon zón 700 versjillige chemische stóffe. De
gebrendje kóffeboeane waere zowaal gemaolen es óngemaole verkóch.

De kóffe dae wuuertj verkóch is meistes e mingsel van gebrendje zaoje van twieë
(botanische) kóffesaorte: Coffea arabica en Coffea canephora (synoniem: Coffea
robusta). Sommige Nederlandjse fabrikantje gaeve häör versjillige mingsels de
name góldmerk, zilvermerk en roeadmerk, wobie góldmerkkóffe meistes veur 100%
oet arabicaboeane besteit, zilvermerk oet 80% arabicaboeanen en 20%
robustaboeane, en roeadmerk oet 70% arabicaboeanen en 30% robustaboeanen. 't
Versjil tösse de twiea saorten aan kóffeboeane zitj mit name inne smaak en 't
cafeïnegehaltje: arabicaboeanen höbben 'ne mildere smaak en bevatten intrintj
70% minder cafeïne es de robustaboeane, die veur 'ne pittigere smaak kinne
zurge.

Kóffe wuuertj es smaakmaeker gebroek in baksels, taart en ies. Hieveur wuuertj
strange kóffe gezatj, mokka, dae daonao verwirk wuuertj in beveurbild ies,
crème, cakebeslaag of tiramisu.



https://li.wikipedia.org/wiki/Johan_Cruijff

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Johan Cruijf (boete Nederland miestal gesjreve es Cruyff; Amsterdam, 25 aprèl
1947 - Barcelona, 24 miert 2016) waor 'ne Nederlandse voetballer en
voetbaltrainer. Heer späölde sinds 1957 in de jäög vaan AFC Ajax en debuteerde
dao in 1964 in 't ierste. Zien groete doorbraok kaom wie 't jaor dao-op trainer
Rinus Michels aontraoj. Cruijf bleek boete 'nen technich begaafde voetballer
ouch hiel väöl speulinziech te höbbe en woort al gaw de bèste vootballer vaan
zien generatie. In 1966 debuteerde heer in Oranje, boe heer in 48 interlands 33
gole zouw score. Heer won mèt Ajax dreikier d'n Europacup 1 (1971-73) en stoont
mèt 't Nederlands èlftal in 1974 in de finale van 't WK. Nao 1973 späölde heer
bij versjèllende aander clubs, boe-oonder FC Barcelona (1973-78) en de
Washington Diplomats (1980 en 1981). Vaan 1981-83 späölde heer weer bij Ajax;
heer sloot zien voetbalcarrièr aof bij Feyenoord (1983-84). Korten tied later
woort heer trainer bij Ajax (1985-88) en Barcelona (1988-96). Ouch traoj heer
dèks op es commentator bij voetbalwèdstrije. In 2015 maakden 'r bekind tot 'r
kaanker had, boe heer 't volgend jaor aon storf.

Cruijff weurt algemein gezien es de bèste Nederlandse voetballer oets, en ein
vaan de bèste oets t'r wereld. Ziene zoon Jordi Cruijff (*1974) waor ouch
profvoetballer.



https://li.wikipedia.org/wiki/Jiddisch

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Jiddisch, ouch Yiddish, is de Germaanse taol die de Joede vaan Centraal- en
Wes-Europa veur d'n Twiede Wereldoorlog oonderein spraoke en noe nog door zoe'n
4 miljoen lui gesproke weurt, veural in de Vereinigde State, de Oekraïne en in
Israël, allewel tot dao bekans allein nog de awwer generatie 't sprik. De term
is 'n aofkorting vaan Jiddisch Taitsch, "Joeds Duits", en inderdaad geit 't hei
um 'n zöstertaol vaan 't Hoegduits. De taol kin in Duitse spelling, in Ingelse
spelling of in 't Hebreeuws sjrif gesjreve weure.

De vervolging vaan de Joede - de zes miljoen Joedse slachoffers vaan d'n
Holocaust waore veurnaomelek moojertaolsprekers vaan 't Jiddisch - en de daorop
volgende emigratie nao Israël, boe 't Hebreeuws de veurtaol woort höbbe deveur
gezörg tot 't Jiddisch sterk in belang aofnaom; in de ieder geneumde len evels
gief 't nog groete gróppe geïsoleerd levende Joede die de taol in ier hawwe. De
meiste Nederlandse Joede spreke allewijl Nederlands.

't Jiddisch is oontstande tösse de 9de en d'n 11de iew in 't Rienlaand. Door de
vervolginge in de middeliewe, door o.m. de kruustochte, verplaotsde de joedse
gemeinsjap ziech nao Oost-Europa.

De ajdste teks - 'ne zege en inkel regels oet de Machor - stamp oet 1272. 't
Ierste literair werk is vaan 1382.

Väöl Jiddische wäörd zien in 't Hollands en 't Limburgs terechgekoume. Dèks geit
't daan um wäörd die me es Begoons umsjrijf.



https://li.wikipedia.org/wiki/Jean-Paul_Sartre

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Jean-Paul Sartre (21 juni 1905, Paries - 15 april 1980, dao) waas 'ne Franse
filosoof en sjriever. Aan dem wuuertj de óntwikkeling van 't existentialisme
toegesjreve.

Sartre woort gebaoren op 21 juni 1905 in Peries. Hae völgdje 't middelbaar
óngerrich op 't Henri IV Lyceum in Peries, wo d'r Paul Nizan lieërdje kènne. Van
1922 toet 1924 doorleep t'r de veurbereijing op 't Louis-de-Grand lyceum. In
1924 woort t'r toegelaoten op 't École normale supérieure. Dao koom d'r Simone
de Beauvoir taenge, die ziene laevesgezel woort. Nao 'n aanvenkelike oetsloeting
woort t'r in 1929 toegelaote toete studie filosofie.

Es professor inne filosofie publiceerdje Sartre filosofische essays en
óntwikkeldje d'r zich es de veurtrèkker van 't destiedsj Frans existentialisme.
Dezelvendjen tied raakdje d'r publiekelik bekèndj door zien romans, La nausée
(1938), novèls, Le mur (1939), en theaterstökker, Les mouches (1943). Daomit wón
d'r e groeat publiek veur zien ideeje; hae kós zien intellectueel imago ouch
gebroeke veur zich oet te spraeken in politische kwesties.

Hae stórf op 15 april 1980 in e krankenhoes in Broussais (Peries). Bie zien
begraefenis woren óngevieër 50.000 luuj aanwaezig.



https://li.wikipedia.org/wiki/Italische_taole

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Italische taole zien 'nen tek vaan Indogermaanse taole gesproke in
proto-historisch en vreug-antiek Italië. De term weurt allein in historische
contex gebruuk, allewel tot de modern Romaanse taole, die vaan 't Latien
aofstamme, genealogisch gezeen ouch bij de Italische taole hure. Behave 't
Latien zien alle leie vaan de familie oetgestörve zoonder dochtertaole te höbbe
veurtgebrach. Bovendeen is ouch 't Latien de einege Italische taol mèt 'n groete
textueel euverlievering; veur de ander Italische taole en dialekte is me
aongeweze op inscripties, zoetot de kinnes vaan dees taole neet al te oetgebreid
is.

De Italiërs waore Indogermane en zien dus in de prehistorie geleidelek aon oet
't ooste nao Italië geïmmigreerd. De ierste archeologische spore daovaan stamme
laat oet 't twiede milennium veur Christus. De Italische taole hure bij de
westeleke (kentum-) groop van Indogermaanse taole en zien daodoor verwant aon de
Keltische en Germaanse taole en aon 't Grieks, meh in 't bezoonder aon 't
Venetisch, wat soms zelfs tot 't Italisch gerekend weurt. Ouch 'n èng
verwantsjap mèt 't Ligurisch ligk veur de haand; dit kin door 't te klein
tekscorpus vaan die taol neet weure vasgestèld. Vreuger naom me aon tot de
Italische taole bovegemiddeld ing mèt de Keltische taole verwant waore (op 'n
meneer wie de Slavische en Baltische taole) meh de huidege stand vaan oonderzeuk
gief gein aonleiing um dat te dinke.

Ouch in 't Italisch weurt de Proto-Indogermaanse foneeminventair kleinder. De
mieste consonante oontwikkele ziech neet tot gans ander klaanke. 'n
Oetzoondering zien de geaspireerde stumhöbbende plosieve bh, dh en gh, die in
stumloes fricatieve verandere. In 'n ieder stadium zien dat woersjijnelek
geaspireerde tenues gewees (ph, th, kh), wie in 't Grieks (wat ze later ouch tot
fricatieve oontwikkelde!). Wat betröf de vocale: die kinne noe allevijf laank en
kort zien. De allofonie tösse u en w/v is evels nog neet verdwene (Latien
volvere "drejje", voltoejd deilwoord volutum). De Italische taole zien relatief
klaankriek: "lestege" consonantclusters die in 't Proto-Indogermaans aon de orde
vaan d'n daag waore geit me oet de weeg.

bh > f (te verklaore oet bh > ph > f), dh > f (te verklaore oet dh > th > þ >
f), gh > h of f (te verklaore oet gh > kh > ch > h/f).

De Italische taole behawwe in ierste instantie in eder geval alle naomvalle
boete d'n instrumentalis. In 't Aajdlatien is de locatief nog dudelek vaan d'n
ablatief te oondersjeie en ouch in 't Oskisch vint me dat versjèl nog trök. D'n
dualis verdwijnt zoonder väöl spore nao te laote, ieder es in de umringende
taole (Aajdgrieks, Aajdkèrkslavisch, Aajdiers en Gotisch, op de ierste nao
allemaol taole die väöl later op sjrif koume te stoon, höbbe alleveer d'n dualis
nog gans of gedeiltelek behawwe). In de wèrkwäörd valle aoristus en perfectum
same, zoe good wie conjunctief en optatief. 't Imperfectum oontwikkelt ziech
door tot 'ne volweerdege wèrkwoordstied, dewijl plusquamperfectum, futurum
simplex en futurum exactum oontstoon.

't Faliskisch, wat direk te noorde vaan Latium gesproke woort, verdween al laank
veur 't begin vaan de jaortèlling. 't Oskisch en 't Umbrisch bleve langer
bestoon; de ierste taol is ouch nog, neve Latiense tekste, op de mör vaan
Pompeii aongetroffe.



https://li.wikipedia.org/wiki/Hout

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Hout is 't veurnaamste bestandjsdeil van houterige plantje: (veural) buim en
struuk. Plantjkóndig gezeen is hout 't door 't cambium geproduceerdj secundair
xyleem van zaodplantje. Volges dees diffenisie zeen de houterige weefsels van
beveurbeildj paume gein hout inne strikte zin. E kènmirk is wiejer de aafzètting
van houtstof (lignine) inne celwenj. In 'n anger ómsjrieving wuuertj hout daoróm
gezeen es verholtj plantjeweefsel.

Inne plantj is hout (secundair xyleem), mit naam inne butelste laoge daovan,
betróg bie 't verveur van water en voorstoffe (anorganische sappestruim) vanne
reut nao de blajer. Daonaeve guuef hout staevigheid ane stam. 't Hout besteitj
oet 't secundair xyleem. De taengepoeal van 't xyleem is 't floëem, det de
verveursstroum inne taengeneuvergestèldje richting verzörg.

Hout wuuertj gebroek bieje productie van pepier, kóns (houtbewirking) en es
constructiematterjaal bie beveurbeildj hoezer, muibelen èn buuet. Ouch wuuertj
hout es brandjstof gebroek, zowaal inne gewuuene vorm es inne vorm van
houtskaol.



https://li.wikipedia.org/wiki/Hoeskat

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De hoeskat (Felis catus), meistes kórtewaeg kat geneump, is ei vanne aadste
hoesdere vanne miens en behuuertj toete katechtige (Felidae). 't Guuef bewies
det de Egyptenere al 2000 veur Christus de kat es hoesdeer hawwe. Ómdet katte
gooj jaegers zeen, woorte ze gedomesticeerdj veure graanveurräöj vanne luuj
taenge knaagdere, wie ratten en muus, te besjurme.

Bieje Egyptenere waas de kat 't symbool vanne vröchbaarheid inne vorm vanne
kattegodin Bastet (sómtieds: Bubastet). De kat sting in hoeag aanzeen en luuj
die 'n kat kepótmaakdje of mishanjeldje woorte zwaor gestraof. Katte woorte
bieje Egyptenere gemummificeerdj en biegezatj.

Bieje Christine wore katte neet hieël geleef, ómdet ze populair wore bie
heidense völker. Inne veertieëndjen ieëf woorte katte, ómdet ze in verbandj
woorte gebrach mit hekserie, in groeate aantale verbrandj. Gevolg waas 'n
explosie van 't aantal ratten en daomit wersjienlik ein vanne oearzake vanne
pesepidemieje.



https://li.wikipedia.org/wiki/Hirs

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Hirs (Panicum miliaceum) is 'n groep aan kaoregewasje mit klein korrele die
toete graasfemielje behuuere. De korrelopbrings per hektaar is óngevieër 700 kg.

Versjillige hirssaorte woorten al in 't vreug neolithicum in Sjina verboedj;
späör zeen gevónje van hirsteelt oet 8300 toet 6700 veur Christus. In dezen tied
koom hirsteelt dökker veur es ries. Hirs woort vreuger ouch in Europa es
aeteswaar gebroek. In väöl gebiede van Afrika en Azië zeen de versjillige
hirssaorten 't wichtigste aetesmiddel. Ploemhirs behuuertj toete vreugste vanne
in Nederlandj aangetróffe cultuurgewasje; oppe raatakkers woort dees hirssaort
al veur 't begin vanne jaortèlling verboedj.

De korrele zeen glutevrie en bestaon bieje meiste hirssaorte veur 60 toet 80%
oet kaolhydrate, 6% en 20% eiwit mit wichtige aminozoeren en 1 toet 6% vèt.

Hirs en sorghum bevatte mieër ónvertaerbaar stoffe (phytinezoer, oxaalzoer,
kezelzoer) es anger graonsaorte die waere gebroek veur vólkaorewègk. Ómdet
óngepeldje hirs bitter smaak is 't baeter veur dees kaoresaort neet in vólkaore
te verwirke.



https://li.wikipedia.org/wiki/Hert

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

't Hert (Letien/medisch: Cor) is 'n hól spier dae door zich same te trèkke blood
door 't lichaom pömp. E sömpel insektehert besteit oet ein hólle buus die zich
aaf en toe sametrèk en zoea 'n klein kwantiteit aan vluistóf in bewaeging hèltj,
mèn of mieër in ein richting, meh zónger geslaote vaatsysteem. 'n Hert van e
zoogdeer is zieër gespecialiseerdj en haet veer afzönjerlike, door kleppe
gesjeie, kamers die same twieë pömp vorme die 'n in serie gesjakeldje, meh
wiejer gesjeie, lóng- en lichaomscirculatie ane geng haje.

't Hert haet 'n asymmetrische vorm (en dus neet wie e geteikendj hertje: ♥) en
ligk in de thoraxhóldje zoeaget midden achter 't bórsbein, in 't mediastinum (de
ruumdje tösse de twieë lónge). 't Hert ligk get mieër ane linkse kantj es ane
rèchse kantj van 't bórsbein; 't stèk zoea twieë centimaeter oet nao rèchs. Inne
linkse lóng daointaenge zurg 't hert veur 'n depe indeuking. 't Hert kin waere
gezeen es 'ne saort van kieëgel. De toep daovan wuuertj d'n apex geneump en 't
gróndjvlak de basis.



https://li.wikipedia.org/wiki/Guinee-Bissau

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Guinee-Bissau is e land in Wes-Afrika, wat grens aon Senegal, Guinee en d'n
Atlantischen Oceaan.

't Land maakte vreuger deil oet vaan 't Ghanees riek en daonao vaan 't
Keuninkriek Mali. In de 15en iew kaome de Portugeze, die versterkde handelposte
bouwde langs de kös. De streek weurt belaankriek veur de slave- en goudhandel.
Ouch de de Franse, Ingelse, Nederlanders en zelfs Zwede, Dene en Duitsers zien
hei te vinde.

In 1951 herzuut Portugal häör koloniaal systeem en Portugees Guinee weurt 'n
euverziese provincie. In 1956 begint Amilcar Cabral de PAIGC (Partido Africano
para a Independência da Guiné e Cabo Verde - Afrikaanse Partij veur de
Oonaofhenkelekheid vaan Guinee en Kaapverdië). Vaanaof 1963 weurt de strijd ouch
mèt waopes gevoerd. In 1968 is twiedaarde vaan 't land bevrijd. Op 24 september
1973 verklaore zie ziech oonaofhenkelekheid, wat op 10 september 1974 door
Portugal weurt erkind.

Guinee-Bissau is verdeild in 8 regio's (regiös) en eine autonome sector (sector
autónomo), de hoofstad Bissau. De regio's zien weer verdeild in in totaal 67
sectores. De regio's zien:



https://li.wikipedia.org/wiki/Google_Chrome

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Google Chrome is 'n opensource webbrowser dee is oontwikkeld door Google Inc..
Google Chrome maak gebruuk vaan de WebKit-renderingengine en maak deils gebruuk
vaan al bestaonde opensourcesoftware, veural die vaan Mozilla. Google Chrome is
gebaseerd op Chromium, een opensourceproject van Google.

'n Beta-versie is publiek beschikbaar sins 2 september 2008. In ierste instantie
is Google Chrome gemaak veur Microsoft Windows, in later stadia weurde evels
ouch versies veur Linux en Mac OS X op de mert gebrach.

Gebruukers van Google Chrome mote akkoord goon mèt de Google Chrome -
Serviceveurwaarde. 'n Artikel op Slashdot heet de aondach gevestig op 'n
passaasj in dees veurwaarde (hei in de Nederlandstaolige versie):

De passaasj in kwestie is sjijns 'n misverstand , aofkomstig oet de algemein
veurwaarde die Google in 't algemein gebruuk voor hun produkte . Google heet
daonoa dees passaasj oet de licentieveurwaarde verwijderd, woebij de wijziging
mèt trökwèrkende krach zal gelle veur alle gebrukers die Google Chrome höbbe
gedownload.

'ne Gebruker dee dees euvereinkomst neet wèlt oondersjrieve kint ze umzeile door
de broncode te downloade en zelf te compilere. Dit vereis 't gebruuk vaan
Microsoft Visual Studio 2005. Me kin ouch 'n versie gebruke die door iemes
aanders gecompileerd is. Dees zelfgebouwde versies mote Chromium geneump weure,
en neet Chrome.

Euverheidsinstèlling Govcert.nl raojt internetgebrukers aon Chrome veurläöpig
neet te gebruke. De Beta-versie vaan de browser is volgens Govcert.nl allein
gesjik um in 'n tes-umgeving te weure gebruuk. Zoe zouw volgens klaogers de
beveiliging te winse euver laote.



https://li.wikipedia.org/wiki/Ghana

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Ghana, vreuger bekind es De Goudkös (officieel Republic of Ghana), is e land in
Wes-Afrika, ten zuie ligkend aon d'n Atlantischen Oceaan, grenzend aon de
Ivoorkös, Burkina Faso en Togo. Hoofstad is Accra, ander veurnaom stei zien
Kumasi, Tamale, Tema en Sekondi-Takoradi. 't Noorde vaan 't land heet e druug
savanneklimaot, 't zuie, veural 't zuidweste, heet e regenwoudklimaot. 'n
Aonzeenlek deil vaan 't landoppervlak weurt ingenómme door 't Voltameer, e
stuwmeer woe de Witte Volta en de Zwarte Volta in oetmunde.

De naom Ghana is aofkomsteg vaan 't veurmaoleg keuninkriek Ghana, wat neet aon
de kös meh in 't binneland, in Mali, laog.

De zuidkös vaan Wes-Afrika is ein vaan de meis cultureel diverse gebiede vaan de
wereld en zeker 't meis divers gebeed vaan Afrika. Alle volker in Ghana behure
tot de Niger-Congovolker, en wel tot de Niger-Congo-A-gróp, 'n verdeiling die op
groond vaan taolkundege euvereinkomste gemaak weurt. De belangriekste etniciteit
zien de Akan (Ashanti), die ca. 41% vaan de bevolking oetmake. Ander grópe zien
de Mossi (12%), de Ga (8%), de Mina (6%), de Ewe (4%) en de Yoruba (3%). Die
lèste twie volker zien beter vertegewoordeg in ander len in de regio. Ander
brónne rekene sjijns de Mina tot de Ewe en geve ander percentages. Wat de
religies betröf numme 't christendom, d'n islam en de natuurreligies alledrei
oongeveer 'n daardedeil vaan 't bevolkingsbestand in. 't Christendom is sterker
in 't zuie, d'n islam in 't noorde. Ander brónne geve 't christendom väöl mier
aonhengers en d'n islam dudelek minder.

Op 't groondgebeed vaan 't modern Gana bestoonte in de vreugmodernen tied väöl
klein riekskes, wie 't Ashantiriek, 't riek vaan de Dagomba en de federatie vaan
de Fanti. Bij hun tochte nao Azië in de late vieftienden iew kaome de Portugeze
ouch langs de kös vaan Ghana (landing 1470) en in 1482 stiechde ze de vesting
die later bekind zouw goon stoon es Fort Elmina. 't Gebeed, hendeg riek in
alderlei kosbaarhede, begós in Europese moond algaw De Goudkös te hete en nao de
Portugeze vestegde ziech oonder mie de Ingelse, Franse en Hollenders aon de kös.
Handelswaor waore oonder mie slaove, die tege sierade oet Europa woorte
verhandeld mèt stamme oet 't binneland (die de lui vaan door hun euverwónne
stamme aon de Europeane verkochte). Heidoor heet Ghana 'n bezunder belaoje
historie. De Hollenders, in de vörm vaan de WIC, lökden 't in 1637 fort Elmina
te vereuvere, wat de Goudkös tot 'n Nederlandse kolonie maakde. In 1672 vestegde
ziech hei ouch de Britte, oonder de Royal African Company, die 'ne
gelieksoortegen handel begóste. In 1791 droog de kwakkelende WIC zien bezittinge
euver aon de Nederlandse Staote. Vaanaof 1807, wie de slaovernij in de Britse
gebiede woort aofgesjaf, woort veur de Britte de Goudkös minder aontrèkkelek,
meh oonder 't modern imperialisme begós dit land de wijer kolonisatie vaan
Ghana. In 1871 en 1872 droog Nederland zien bezittinge aon de Goudkös euver aon
't Vereineg Keuninkriek, in toesj daoveur lete de Britte Sumatra vrij veur
Nederlandse kolonisatie. Nao de oonderwerping vaan 't Ashantiriek kós in 1874 de
kolonie Goudkös gestiech weure, in 't noorde en weste aon Frans, in 't ooste aon
Duits gebeed ligkend. Togo woort vaanaof 1918 es mandaotgebeed vaanoet Ghana
bestuurd. Nao d'n oorlog kaom 'n oonaofhenkelekheidsbeweging op, die in 1957 in
'n vreidzaam oonaofhenkelekheid rizzelteerde. Mèt de oonaofhenkelekheid woort de
naom veranderd vaan Gold Coast in Ghana. Nao d'n oonaofhenkelekheid kinde Ghana
'ne langen tied vaan staotsgrepe en börgeroorloge, tot in 1981 luitenant Jerry
Rawlings aon de mach kaom. Nao elf jaor autoritair bewind stoont heer in 1992
vrij verkezinge touw, die heer wón. De groondwèt verbooj häöm nao 2000 door te
regere.



https://li.wikipedia.org/wiki/Gehuch

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

e Gehuch ies 'n klein dörp of nederzètting op 't platteland. Saer 't ing van de
3e ièw, wie de Romeine ziech op 'n aantal sjteunpunte houwe truukgetrokke bleve
hie en dao primitief gemeinsjappe besjtoon. De oudste nederzèttinge op 't
platteland in Limburg, woavan oudheidkundige vondste bewieze, beginne in de
Frankische tied.

Traditioneel maak me dèks 't óndersjeid tösje 'n gehuch en 'n dörp op basis van
de aanwezigheid van 'n kèrk. 'n Dörp haet waal 'n kèrk en 'n gehuch neet. Sóms
weurt èvvel ouch de gruètde van de plaats es criterium genómme, of de
aanwezigheid van 'n sjoal.

Op 't Belsj weurt ónder gehuch dèks 'n neet-zelfsjtendege plaatsj versjtange die
gein deilgemeinte ies, die mèt ander weurd noats zelfsjtendig ies gewaes. Dat
kèn dus ouch e kèrkdörp zin.

't Begrip buurtsjap ies èng mit 't begrip gehuch verwant, meh huèrt bie 'n
groater plaats, dewiel e gehuch 'n zelfsjtandige nederzètting ies.

Plaatsname wieze dèks op 't soort óntginning van terreine. Zoa-es bv Bellet in
de gemeinte Vols wies nao berkebösj. Hozelt zou van hölsbösj aafsjtamme en
Kelment van kale berg.

Plaatsname mèt de suffices -raad, -raat, -rot, -raot, -rade , -ret, -rode of
-der goon truuk nao 'gerooide plek in 'ne bösj'. Veurbeelde zint Hobbelrade,
Bèngelder, Geweustrao, Heieret.

De Achtervoogsels -ing, -ingen, -heim, -um, -hoeze en -hove wieze nao 'n gehuch
of dörp op 't domein van 'ne bepaalde eigenaer. Dees gehuchte zint dèks van
Mieddelièwse oarsjróng. vb. Houtem (nederzètting in 'ne bösj), Brokem
(nederzètting in 'n brook, moerassig gebeed), Geulem (nederzètting aan de Geul),
Sjoppem, Raotem, Zaerem, Ophaove, Bergenhoëze, Kuttinge.



https://li.wikipedia.org/wiki/Gambia

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Gambia is e land in westelek Afrika, aon de Atlantische Oceaan. 't Land besteit
oet 'ne mer inkel tientalle kilometers breie stroek land vaan e paar hoonderd
kilometer lengde um de Gambia-reveer en weurt boete de kös gans umslote door
Senegal. Gambia is 't kleinste land op 't vasteland vaan Afrika. Hoofstad is
Banjul, meh Serekunda is väöl groeter, feitelek de einege stad vaan beteikenis
in 't land.

Gambia is opgedeild in vief distrikte. De hoofstad Banjul vèlt daoboete en weurt
gewoen es City gekinmerk. De districte zien:

Gambia weurt bewoend door e groet aontal versjèllende volker, behurend bij de
Niger-Kongo-A-volker, woevaan de Mandinka (42,3%) 't groetst is. Daonao volge de
Fulbe, de Wolof en de Diola. Zeker 95% vaan de bevolking is moslim; 't groetste
deil vaan de res weurt oetgemaak door de christene. Conflikte tösse de religies
koume neet veur en in Gambia zien zoewel christeleke es islamitische fiesdaog
officieel.

Gambia, wat tot 't Riek vaan Songhai en Ghana behuurd heet, weurt veur 't iers
geneump in Arabische brónne vaan oet de negende en tienden iew. Veur de Arabiere
waor 't e gebeed woe ze, via 'n handelsroute door de Sahara euver Timboektoe,
slaove, goud en ivoor vaandan haolde. Wie in de vieftienden iew de Portugeze bij
't land aonkaome waor 't oonderdeil vaan Mali. De Portugeze begóste hei
handelsposte op te riechte en koloniseerde 't land um de reveer. Ze gaove 't de
naom gambia, wat "(ruil)handel" beteikent.

In 1588 woort de kolonie aon Ingeland verkoch; oonder James I begós me vaan
hoegerhaand mèt de exploitatie. Tösse 1651 en 1661 waor de Gambia in Poolse han.
De achtienden iew waor 'nen tied woe-in de Ingelse en de Franse um de
hiersjappij in 't gebeed strijde; bij 't Verdraag vaan Versailles (1783) kaom 't
gebeed um de Gambia-revier aon 't Vereineg Keuninkriek en de res, Senegal, aon
Fraankriek. De grenze vaan allewijl laoge toen al bekans vas.

In 1889 woort Gambia 'n kroenkolonie. Dit bleef 't tot 't land in 1963
zelfbestuur kraog en in 1965 gans oonaofhenkelek woort. Tot 1970 waor de Gambia
e keuninkriek mèt de Britse keuningin aon 't hoof, daonao woort 't 'n
rippubliek. Gambia waor ein vaan de ajdste en stabielste Afrikaanse democratieë
tot in 1994 'ne coup oonder Yahyah Jammeh dao 'n ind aon maakde. Sinds deen tied
woort 't land mie es twinteg jaor laank dictatoriaol geregeerd.

In december 2016 góng Jammeh toch tot ope presidentsverkezinge euver, die heer
verloor vaan oppositiekandidaot Amada Barrow. In de weke daonao weigerden 'r d'n
oetslaag te erkinne en bleef 'r zitte. Nao e paar weke vaan vergeefsen
diplomatieken drök góng 'n coalitie vaan Wes-Afrikaanse len tot 'n militair
interventie euver um Barrow esnog te installere.



https://li.wikipedia.org/wiki/Fins

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Fins (officieel Staanderdfins, te opziechde vaan de nómmerloeze aandere Finse
dialekte) is 'n Oeralische, Finoegrische taol die in Finland gesproke weurt door
zoe 4,7 miljoen lui en daoboete in Zwede door 300.000. Es me 't Karelisch, wat
in Karelië, oostelek vaan Finland, gesproke weurt, es Fins dialek reikent, is 't
aontal sprekers belaangriek groeter. 't Fins is typologisch 'n agglutinerende
taol mèt e paar flecterende kinmerke. 't Heet neet minder es vieftien naomvalle.
Deurtot de taol gein clusters vaan consonante touwsteit en vocaolhermenie kint,
is ze hendeg klaankriek. 't Fins is same mèt e hemfelke aander taole ein vaan de
wienege in Europa die neet oonder 't Indo-Europees valle.

't Fins is ind negentienden iew es cultuurtaol opgekoume neve 't Zweeds, wat tot
daan touw in Finland mie prestiesj had. In deen tied is 't nationaal epos
Kalevala opgeteikend.



https://li.wikipedia.org/wiki/Feyenoord

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

Feyenoord is ein professioneel voetbalclub oet Rotterdam, opgerich op 19 juli
1908, die oetkumptj in'ne Eredivisie. De stadionclub sjtuitj d'rom bekindj ein
club van 't volk te zeen. De thoesbasis is 't Sjtadion Feijenoord, det in'ne
volksmondj De Kuip weurdj genumpdj. De traditioneel oetrösting van Feyenoord
besjtuitj oet ein rood-wit shirt mit zjwarte boks en kouse. De voetbalploog is,
same mit Ajax en PSV, ein vanne drie traditioneel topclubs in Nederlandj.

Feyenoord won 14 keer de Eredivisie, 11x de KNVB baeker, 2x de UEFA Cup, eine
keer de Europacup I, de voorluiper van'ne Champions League en eine keer de
waereldbaeker. Daomit sjpeeltj Feyenoord oet historisch ougpuntj ein
vooraansjtaondje rol in'ne Nederlandse voetbalcompetitie.

De Nederlandse club Feyenoord is ein voetbalclub mit ein lang historie. Op 19
juli 1908 waerdje in 't café "de Vereeniging" van eigenaar Jac. Keizer de
voetbalclub 'Wilhelmina' opgerichtj. D'r waerdje gesjpeeldj in rooj shirts mit
blauw moewe, en witte bokse. In 1909 waerdje de naam verangerdj in HFC
(Hillesluise Footbal Club). HFC sjloot zich aan biej de Rotterdamse
Voetbalbondj, maar omdet d'r al ein club waas die HFC (noe Keuninklikke HFC, in
Haarlem) hédje, mos de naam weer verangerdj waere. De naam waerdje RVV
Celeritas, d'r waerdje gesjpeeldj in horizontaal gael-zjwart gesjtreepdje shirts
en witte bokse. In 1912 promoveerde Celeritas nao de NVB. Omdet d'r ouch al ein
club waas die Celeritas hédje, mos de naam weer verangerdj waere en noe kreeg 't
de naam Feijenoord (mit ein ij). Taegeliekertied kreeg 't de rood-witte shirts
mit zjwarte boks en zjwarte kouse, zo es veer ze noe nog sjteeds kinne.

Zesteen jaor nao de oprichting, drie jaor nao de promotie nao de hoogste klasse
in 1921, vierdje Feijenoord zien eerste echte succes, 't Nederlands
landskampioensjap. Later volgdje nog meer kampioensjappe, maar det eerste
kampioensjap vonje väöl Feijenoorders toch 't sjoonste van allemäöl, veural
omdet de rolle definitief ware omgedrejdj: de 'arbeiders' haje de 'here'
versjlage. Häör club, häör Feyenoord, oet de boezem van 't volk, was de béste
van Nederlandj. Toen waas 't succesverhaol van'ne jaore die volgdje begos. Net
wie in 't kampioensjaor 1924, waerdje Feijenoord in'ne res van'ne jaor '20 nog
inkele kere afdeilingskampioen, maar eine landjstitel volgdje allein nog in
1928. In 1930 waerdje veur 't eers de KNVB-beker gewonne. Vief jaor later lökdje
't Feijenoord om det kunsje te herhaole, deze keer in'ne finale taege HVV
Helmondj. In'ne jaore '30 en '40 waerdje d'r 5 baekers en 7 landskampioensjappe
gewonne. In 1965 behaoldje Feijenoord veur 't eers in zien historie de döbbel
(landskampioen en baekerwinnaar).

Feijenoord internationaliseerdje de naam in'ne jaore zevetig nao Feyenoord,
omdet de club toen regelmaotig Europacupwedstrijde sjpeelde en boetelenjers
meujte haaje mit 't oetsjpraeke van'ne 'ij'. De club waerdje opgesjplitstj in SC
Feijenoord, de amateurtak, en Feyenoord Rotterdam, de proftak. Ze won in 1970,
ónger trainer Wiel Coerver, es eerste Nederlandse club de Europacup I veur
landskampioene, door mit 2-1 van Celtic te winne. Ouch de waereldbaeker waerdje
(es eerste NL club) gewonne, door in twee wedsjtriede 2-2 en 1-0 van Estudiantes
(Argentinië) te winne. De late jaore zestig en'ne vreug jaore zevetig zeen de
gouje jaore veur de club: ze weurt veer keer kampioen en haetj allein Ajax es
serieuze concurrent.

Nao 1976 geit 't al minder mit Feyenoord. Neet allein kumptj blievende
concurrentie van PSV, ouch de constante factor is weg. In 1978 eindigtj de club
oppe 10e plaats. Pas in 1984 is 't lek baove, es de club de döbbel wintj. Róndj
1990 geit 't opnuuj sjlech mit Feyenoord, mit de èlfde plaatsj dat jaor es
deeptepuntj. Ónger Willem van Hanegem begintj de club aevel aan 'n nuuj
bleujperiode, mit icone wie John de Wolf en Henke Larsson. In 1993 weurt
Feyenoord weer kampioen. Dit herhaole ze in 1999 ónger Leo Beenhakker.

Op 8 mei 2002 krege de redelik succesvol jaore '90 ein nog succesvoller vervolg.
Feyenoord veroverdje onger leiding van trainer Bert van Marwijk en mit
oetblinker Pierre van Hooijdonk in'ne eige Kuip, taege de Duitse kampioen
Borussia Dortmund, nao 28 jaor veur de tweede keer in zien historie de UEFA Cup,
get waat in Nederlandj weinige meer verwacht haaje. De Uefacup wins van 2002
waar 't begin van ein lang periode wo de Rotterdamers nieks wonne. Oetzunjering
waas de KNVB-baeker in 2008 ónger Bert van Marwijk. Ouch financieel kwaam de
club in grote probleme: door hoog sjölje, fraudesjandale en doorloupendj
financieel wanbeleid sjteldje de KNVB de club in 2006 ónger curatele. Feyenoord
eindigtj jaore achterein boete de top-drie, wo clubs wie AZ en FC Twente ze
sjportief inhaoldje. Ónger Ronald Koeman, dae van 2011 bis 2014 trainer waas,
kaom de club trök aan de top; hae wis aevel gein prieze te winne.

Geen woorden maar daden is ein regelke oet t clubleed en weurt dèks opgevat es
symbool veur de cultuur van Feyenoord. 't Weurdj gezeen es ein club van
(have)arbeiders; 'henj oet de moewe en werke veur dien geldj'. Feyenoord sjteit
bekèndj om zien fanatieke supporters (Het Legioen). Dit haetj ouch zien
keerziej: de club haetj aevegood ein van de geweldjdadigste hel kerne van
Nederlandj (SCF Hooligans).

De melodie van "Hand in Hand" waerdje in'ne negeteende eeuw gesjreve door de
Duitser Wilhelm Speidel. 't Leedje waerdje in'ne loup van'ne jaore door diverse
Nederlandse clubs gebroektj; D'r zeen biejveurbeeldj versies van SVV en DHC
bekindj. Jaap Valkhoff zoot in'ne jaore zestig zowaal ein Feyenoord- es ein
Ajax-versie op'pe plaat. Onger Feyenoord-supporters greujde 't vervolges oet
toet 't officieuze clubleed. In t zuide van Nederland'j gebroektj ouch MVV häör
eige versie van 't "Hand in Hand". In Belsj heurs se de melodie regelmaotig
van'ne tribunes kómme es Club Brugge zien wedsjtriede sjpeeltj.

De offisjeel mascotte van Feyenoord is Coentje. Genumpdj nao de grote
voetbalheldj oet Rotterdam, Coen Moulijn. In mei 2007 waerdje aevel de gorilla
Bokito populair ónger de supporters van'ne Rotterdamse volksclub, naodet dae
nationaal in 't nuuts kwaam wie hae ontsjnapdje oet zien verblief in Diergaarde
Blijdorp, de deretuin van Rotterdam.

Idder jaor komme teendoezendje miense oet 't hele landj nao de traditionele aope
daag in'ne Kuip om 't seizoen te aopene. Sjpectaculair hoogtepuntj is de
helikopter dae in 't sjtadion landj om de nuuj aanwinste symbolisch nao de Kuip
en 't Legioen te bringe. Bienao aeve sjpectaculair is de eerste training van
Feyenoord op 't trainingsveldj naeve de Kuip, ouch dao zeen inkele doezendje
fans op'pe bein om ein glimp op te vange van'ne nuuj gezichte.

De grootste rivaliteit besjteitj mit Ajax. In 't verleje is 't al väöl tot
supportersgevechte tösse hooligans van'ne twee clubs gekómme, mit es deeptepuntj
de sjlaag bie Beverwijk (1997). De belaje wedsjtrieje tösse de twee topclubs
weurtj De klassieker genumpdj. Ouch mit PSV besjteit 'n (kleiner) rivaliteit.
Binne de sjtad Rotterdam is nogal get vijandjsjap mit Sjparta. Wèdsjtrieje tösse
die twee waere de Rotterdamse derby genumpdj en gaon om 'de bèste club van
Rotterdam'.



https://li.wikipedia.org/wiki/Falklandeilen

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Falklandeilen (officieel Falkland Islands; Spaons Islas Malvinas) zien 'nen
arsjipel in de zuieleke Atlantische Oceaon, zoe'n viefhoonderd kilometer oet de
kös vaan Zuid-Amerika. Hoofplaots en eineg dörp vaan beteikenis is Stanley. De
kèl, windetege eilen zien dunbevolk en valle es otonoom euverzies territorium
direk oonder de Britse kroen. Veurnaomste bronne vaan inkomste zien sjieperij,
vèsserij en toerisme. Boete 't Vereineg Keuninkriek claimp ouch Argentinië de
eilen; dit land perbeerde in 1982 zoonder succes ziene claim door te duie mèt 'n
invasie, die tot de Falklandoorlog leide.

Sinds de groondwètsverandering vaan 2009 höbbe de Falklandeilen 'n groete maot
vaan otonomie, dewijl 't vreuger, zeker veur d'n oorlog, ieder 'n kolonie waor.
De inwoeners zien Britse staotsbörgers. De wètgevende mach is in han vaan de
Wètgevende Assemblee (Legislative Assemblee, 'n einkamereg parlemint wat oet èlf
leje besteit. De lèste verkezinge waore in 2009. De oetvoerende mach berös bij
de gouvernäör, dee de Keuning(in) hei vertrejt.

't Waope vaan de Falklandeilen is golvend doorsnoje. 't Boveste deil is vaan
lazuur (blauw) mèt e stoond sjaop vaan zèlver (of in natuurleke kleur?) op 'ne
groond vaan sinopel (greun). 't Oonderste deil is gegolf vaan drei stökker
zèlver en twie stökker blauw, mèt dao-euver e galjoen mèt drei maste in
natuurleke kleur mèt zeile vaan goud en veendelkes vaan keel (roed) en op 't
middeste zeil veer bel vaan keel gezat 1-2-1. 't Sjèld is veurzeen vaan 't
devies Desire the right ('Wuns diech wat zjus is').

't Sjaop verwijs nao de sjieperij op 't eiland, die tot veur kort bekans 't
eineg middel vaan bestoon waor. 't Sjeep is de Desire, boemèt kaptein John Davis
de eilen in 1592 oontdèk kin höbbe (zuug oonder).

't Veendel aan de Falklandeilen is in Britse koloniaole stijl: vaan doonkerblauw
(navy blue) mèt 't waope en in de bovehook 't Brits veendel. Waope en veendel
woorte op 29 september 1948 touwgekind.

Mèt hun good 12.000 veerkentege meter zien de Falklandeilen oongeveer e daarde
zoe groet wie Nederland. Ze ligke op 't continentaol plat vaan Zuid-Amerika;
tösse de eilen en de kös ligk dus oondepe zie. D'n arsjipel besteit oet twie
hoofeilen, West Falkland en East Falkland, die oongeveer eve groet zien;
dao-umheen ligke hoonderde kleinder eilen wie Weddell Island, Saunders Island,
Pebble Island, Speedwell Island en Lively Island (um de groetste mer te neume).
De paar groetste eilen zien bewoend. Op allebei de hoofeilen zien minuscuul
bergkettes te vinde; d'n hoegste berg is Mount Usborne op East Falkland, mèt 705
meter, dewijl Mount Adam op West Falkland 700 meter hoeg is.

De eilen höbbe e zieklimaot mèt zier klein temperatuurversjèlle tösse zomer en
winter en 'n hoeg lochvochtegheid. Wat temperatuur betröf ligk 't op de grens
tösse gemaotegde en subpolair klimaote (Köppen Cfc). Mèt dit alles is 't klimaot
hei te vergelieke mèt dat op de Shetlandeilen, mèt oetzundering tot 't väöl
minder regent (681 mm in Stanley tege 1257 in Lerwick). De mieste rege vèlt tege
de bergskes aon. De gemiddelde maximumtemperature loupe oeterein vaan 4 graod in
juli tot 13 graod in jannewarie en fibberwarie, de gemiddelde minima ligke tösse
-1 graod in de winter (juni - augustus) en 6 graod in jannewarie. Nachvoors is
't gans jaor door meugelek, meh temperature oonder de -10 koume zelde veur. Ouch
wermer weer es 20 graod is zeldzaom.

Door de hel umsten kinne op 't eiland gein buim greuje. Groete deile vaan 't
eiland zien begreujd mèt tussock-gras (Poa flabellata), boe de sjäöp vaan vrete,
en mèt versjèllende klein struuk en heiplante. 363 soorte vaatplante zien bekind
(daovaan 278 bleujende plante), zoewie 21 vaores en woufsklawwe.

De fauna is neet direk divers, wie me ouch maag verwachte bij zoe'n kèl en
geïsoleerd ligkende eilen. Hiel bezunder waor tot de eilen vreuger 'n inheims
(en endemisch) neet-vlegend zoogdier hadde: de warrah (Dusicyon australis), 'nen
hoondechtege dee woersjijnelek veugel vraot en in de negentienden iew door
sjiepers is oetgereujd. 't Eineg aander inheims landzoogdier is de
guanovleermoes (Tadarida brasiliensis); in de zie roontelum zwumme tientalle
walvèsechtege (Cetacea) en robbe (Pinnipedia), welke lèste väölvöldeg op de
stren vaan de eilen ligke. Op de eilen zien 227 vogelsoorte gezeen, boevaan 'rs
60 hei breuje. Daobij zien ouch vief soorte pinguïns. In de reviere vint me zès
soorte zeutwatervèsse. Inheimse reptiele of amfibieë heet 't in de recinte
historie neet gegeve. 't Aontal inheimse insekte ligk bove de 200; daoneve gief
't 43 spinne en 12 wörm oet versjèllende taxa.

Exote wie de verwèlderde kat (Felis catus), de brojn rat (Rattus norvegicus) en
de grijze fóks (Urocyon cinereoargenteus, dee de niche vaan de warrah innump)
koume algemein veur en ze zörge veur väöl sjaoj oonder de inheimse
vogelpopulatie. Sjäöp (Ovis aries) en rendiere (Rangifer tarandus) leve es
gedomesticeerde bieste, meh door hun groete vrijheid make ouch zij direk deil
oet vaan natuur en milieu.

De Falklandeilen zien, oondaanks tot ze neet direk oonbewoenbaar zien, extreem
dun bevolk: allewel tot, wie gezag, 't terrein e daarde vaan Nederland is, is de
bevolking mer zoe'n 3000 lui groet. In dat ciefer weure wel contrakarbeiers op
de legerbases, meh gein garnizoensoldaote mètgetèld. De lèste jaore naom de
bevolking mèt e paarhoonderd aof, door 't verminderd aontal arbeiers op Mount
Pleasant Airfield; bij de volkstèlling in 2012 tèlde de bevolking 2.563 lui. Dit
gief 'n bevolkingsdiechheid vaan 0,21 inwoeners per km², bekans tien kier minder
es 't dunsbevolk zelfstendeg land, Mongolië, en allein diechter bevolk es
Greunland en Spitsberg.

Wie gezag is allein de hoofplaots Stanley 'n nederzètting mèt e dörps karakter.
Bij de volkstèlling vaan 2006 woende dao 2.115 lui (ter vergelieking: Groonsveld
heet zoeget 2400 inwoeners). Twiede plaots waor Mount Pleasant mèt 477 lui (die
noe gooddeils vertrokke zien; zuug bove). Alle aander plaotse zien mer
naobersjappe vaan hoegoet tientalle inwoeners: al de res vaan East Falkland had
194 inwoeners, gans West Falkland mer 123 inwoeners en alle aander eilen bijein
42. 't Boetegebeed vaan de Falklandeilen (alles boete Stanley) weurt camp
geneump (nao 't Spaons campo 'veld', '(platte)land'.)

De inheimse eilanders, soms Kelpers geneump, zien vaan gooddeils Britse, en daan
veural Welzje en Sjotse aofkoms. Wijer gief 't lui die (of die hun veurawwers)
vaan Scandinavië, Fraankriek, Gibraltar, Chili of Sint-Helena koume. Tot aon d'n
oorlog lepe de eilen dudelek leeg, meh sindsdeen höbbe de eilen zjus netto
migratie gekind.

De officieel taol is 't Ingels; aander taole weure neet opgegeve. De inheimse
eilanders spreke e dialek wat door versjèllende Ingelse dialekte is gevörmp, meh
veural noordelek (Noord-Ingels en Sjots) en e bitteke westelek gekleurd is.
Wijer kint dees taol e groet aontal Spaonse lienwäörd; in 't bezunder oet de
peerdfokkerij. Op 't land is 't accint euver 't algemein sterker es in Stanley.

In de volkstèlling vaan 2006 waor zoe'n 2/3 vaan de bevolking christelek. Op de
eilen zien drei kèrke te vinde, boevaan de anglicaonse Christ Church Cathedral
(zuug pleetsje) de groetste is.

Wie de eilen roond 1600 woorte oontdèk, waore ze oonbewoend, en of de Indiaone
ze oets höbbe aongedoon, is neet bekind. Vreuger meinde me in de warrah e teike
vaan minseleke inminging te zien, meh DNA-oonderzeuk heet oetgeweze tot 't bies
al 6,7 mieljoen jaor geleie vaan aander hun is aofgesplits en dus al laank veur
de mins de eilen moot höbbe bereik. Wie 'm dat gelök is, is oonbekind.

Versjèllende zèstiendeniewse journaals zien geïnterpreteerd es oontdèkking vaan
de Falklandeilen, dao-oonder die vaan Britse (herinnerd in 't waope, zuug bove),
Spaonse en Portugese expedities, meh d'n ierste dee ze mèt zekerheid aondeeg
waor d'n Hollender Sebalt de Weert. Nao häöm hètde de eilen op Nederlandse
ziekaarte tot in de negentienden iew Sebaltseilanden. In 1690 voor d'n Ingelse
kaptein John Strong tösse de twie hoofeilen door; de ziestraot neumde heer
Falkland Street, nao d'n hertog vaan Falkland, commissioneur vaan de Keuninkleke
Marine en daomèt financeer vaan de expeditie. De Fransoze begóste in 1764 mèt de
ierste nederzètting op de eilen; 'n expeditie oonder leiing vaan Louis Antoine
de Bougainville stiechde 't huieg Port Louis op East Falkland. Bougainville
neumde de eilen Îles Malouines, nao Saint-Malo in Bretagne boe de koloniste
vaandan kaome. De Franse naom weurt nog ummer gebruuk, en ouch de (politiek
belaoje) Spaonse naom Islas Malvinas is daovaan aofgeleid. Nog mer e jaor later
kaome de Britte oonder John Byron West Falkland kolonisere (bij Port Egmont),
zoonder vaan de Franse kolonisatie te weite. Wie in 1767 de Franse 't eiland aon
Spaanje verkochte, besloot dit land in 1770 de Britte oet te drieve. Dit leide
tot de Falklandcrisis, boe-in 'nen oorlog op 't lèste memint woort veurkoume. 't
Woort de Britte touwgestande trök te koume nao hun kolonie.

Wie in 1774 de dertien Amerikaanse kolonies ziech oonaofhenkelek verklaorde,
hadde Britte aander zörg es de Falklandeilen en trokke ze ziech trök, zoonder
hunne claim op te geve. Ouch de Spanjole verlete de eilen, in 1811. In 1820 leej
de kaapvaorder Heroína sjeepbreuk op de eilen, boenao hunne kaptein ze claimde
veur 't zjus oonaofhenkelek Argentinië. Tot 'n echte kolonisatie kaom 't evels
neet; planne veur 'n straafkolonie mislökde beveurbeeld. In de jaore 1830 gónge
de Britte ziech weer actief mèt de eilen meuje. 'n Ierste kolonie woort in 1833
nog verjaog door de inheimse Argentijne, meh daonao veegde de Britse marine de
eilen oet en vestegde ze in 1840 mèt Stanley 'n permanente kolonie. Sindsdeen
waore de eilen en hun bewoeners Brits. Ze hadde strategische beteikenis veur
sjeper op weeg nao Kaap Hore, en in 1914 woort hei de Slaag bij de Falklandeilen
oetgevochte tösse de Britse en Duitse marine.

Kort nao d'n Twiede Wereldoorlog maakde Argentinië de souvereiniteitskwestie
weer actueel, wie de VN mèt hun dekolonisatiecommissie begóste. Argentinië
meinde tot 't rech had op de souvereiniteit euver dees eilen, en gebruukde dit
ideaol um zien wuns krach bij te zètte. De Britse regering stoont wel veur
dekolonisatie ope, meh oonderhandelinge dao-euver in de jaore 1960 lepe stök op
de wuns vaan de eilanders zelf um 'n Britse kolonie te blieve. Wel kaom 't in de
jaore 1970 tot 'n beperkde normalisering vaan de betrèkkinge en 'ne lijndeens
nao Argentinië per vleegmesjien.

Sinds 1976 waor in Argentinië e militair bewind aon de mach, wat in 't begin
vaan de jaore tachteg laankzaamaon oet de gratie raakde door economische
tegesleeg en zwoer repressie. 't Rezjiem besloot d'n aondach aof te leie door de
Falklandeilen binne te valle, 'n actie boemèt zelfs de mieste dissidente in 't
land 't wel ins waore. De Britse militair presintie in de ganse Zuieleke
Atlantische Oceaon waor sterk verminderd, umtot de regering in Londe de
demografisch oonbelaankrieke en leegloupende eilendsjes gein hoeg prioriteit
gaof. Zoe kós 't gebäöre tot op 2 aprèl 1982 'n groete Argentijnse legermach de
Falklandeilen, zoewie South Georgia en de Zuid-Sandwicheilen euverveel en bezat.
De reactie vaan de internationaol gemeinsjap waor gemingk, meh allein in
Latiens-Amerika waore mieste len op de haand vaan Argentinië. De
VN-Veilegheidsraod reep in Resolutie 502 de Argentijnse regering op häör tróppe
trök te trèkke en vroog allebei de patrije de kwestie diplomatiek op te losse.

De rechse regering vaan premier Margaret Thatcher waor neet vaan plan veur te
laote doen en besloot veur militair in te griepe. Umtot de Britte zoe wieneg
tróppe in de regio hadde, bleve de ierste acties beperk tot lochaonvalle. Hei-op
volgde versjèllende ziesleeg, en in mei kaom 't ouch tot 'n landinvasie. De
Britte bleke te land, ter zie en in de loch de sterkste en op 11 juni veel
Stanley. Drei daog later gaof d'n Argentijnse commendant ziech euver. D'n oorlog
leide tot 't versneld valle vaan de junta in Argentinië (boe in 1983 weer
verkezinge woorte gehawwe) en tot de euverweldegende herverkezing vaan Thatcher
en häör Conservatief Partij in 1983.

Nao d'n oorlog besloot 't Vereineg Keuninkriek e groet garnizoen en 'ne basis
vaan de RAF op de bein te hawwe. Sinds 1 januari 1983 zien de eilander Britse
staotsbörgers en bij de groondwèt vaan 2009 kraoge ze 'n groete maot vaan
otonomie. Heimèt is de koloniaole status vaan de eilen feitelek veurbij. In 1990
woorte de betrèkkinge tösse 't VK en Argentinië herstèld; me heet de kwestie
laote röste. Op de eilen ligke versjèllende mijnevelder die nog mote weure
opgeruimp.

Dit artikel is gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer koume bittekes informatie
vaan en:Legislative Assembly of the Falkland Islands, en:Coat of arms of the
Falkland Islands, en:Flag of the Falkland Islands, en:Wildlife of the Falkland
Islands, en:Falkland Islands English en en:Falklands War.



https://li.wikipedia.org/wiki/F-104_Starfighter

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

De Lockheed F-104 Navo codenaam Starfighter waas binne Keuninklikke Lochmach de
veurgenger van de huidige F16.

De Lockheed F-104 zorgdje d’rveur det lenj in sjtaot ware om te vleege mit mach
2, d.w.z. 2x sjneller es ‘t geluid. ‘t Belangriekste puntj wo de F-104 aan mos
voldoon waas sjnelheid. Daorom kreeg ’t vleegtuug eine sjlanke romp wodoor de
sjnelheid toenoom. ‘t Eerste prototype, de XF-104, maakdje de eerste vluch op 4
meert 1954. Kelly Johnson, de ontwerper van’ne F-104, haaj ‘t vleegtuug zo
gemaaktj dat ‘t hoog sjnelhede kos haole. Det waas de reeje det de F-104 zo’n
dun vleugels haaj. De vleugels waare op ‘t diekste puntj maar 10,15 centimaeter
diek. In de vleugels kos dus neet väöl brandjsjtof wodoor ‘t maar een klein
vleegbereik haaj.

Lengte: 16,70 m. Breidte: 6,69 m. Heugte: 4,11 m. Max. sjnelheid: 2100 km/u
Vleegbereik: 800 km.



https://li.wikipedia.org/wiki/Evangelie

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

't Woord evangelie kump van 't Griekse woord εὐαγγέλιον. Dat beteikent: bliej
boodsjap. In 't Nuuj testament weurt mèt evangelie de lièr van Christus
aangeduud.

't Evangelie sjteit ouch veur de 4 beuk die gesjreve zin door de evangeliste:
Mattheus, Marcus, Lucas en Johannes. De verhaole in dees beuk handele euver 't
leve van Christus geïnterpreteerd door de gemeinsjap in de 1e hauf ièw nao ziene
doad.

De evangelies van Mattheus, Marcus en Lucas (de Synoptici) geve-n 'n beeld
zoawie de beteikenis van Jezus oet mondeling euverlevering ies oetgelag en
bewaard. Synoptici ies 'n woord oet 't Grieks en de benaming veur dees
evangeliste. Hun drie (ièrsjte) evangelies geve 'n euverziech (synopsis) van 't
leve van Christus. De inhoud van dees evangelies lieke qùa inhoud hièl väöl
op-ein.

't Evangelie van Johannes en ouch zien breve höbbe ein eige theologie en maken
't beeld van de drie andere aaf.

't Evangelie van Judas ies 'n gnostisch gesjrief. In 2006 versjient 'n Ingelsje
vertaling.

'n Evangelie ies ouch 'n lezing oet ein van de 4 beuk, die in de
Eucharistieviering of H.Mès in de Katholieke kèrk weurt veurgeleze.

Historici goon d'r allewiel in hun weitesjap vanoet dat eder gesjrif dat
origineel tradities van en euver Jezus (b)liek te bevatte én d'r op geriech ies
dis door te geve, tot 't literair genre evangelie behuèrt. Bies noe zint 'n 35
evangelies bekènd, woa-ónder die van Maria-Magdalena, Judas, Barnabas.



https://li.wikipedia.org/wiki/Europees_Kemissie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Europees Kemissie (EK, Ingels: European Commission, Frans: Commission
européenne, Duuts: Europäische Kommission) is de oetveurende mach vaan de
Europese Unie, verantweurdelek veur 't veurstèlle vaan wètgeving,
oetveuringsbeslute, handhaving vaan de EU-verdrage en 't behier vaan 't
daag-bis-daag-bedrieg vaan de EU. Eurocommissarisse zwere bij de Hof vaan
Justitie vaan de Europese Unie in Luxembörg, verpanding aon de verdrage te
respectere en gans oonaofhenkelek in de oetoefeninge vaan hun take tiejes hun
mandaot zien. De kemissie wèrk wie'e kabinètregiering, mèt 28 leije vaan de
Kemissie (informeel bekènd es commissarisse). Per lidstaot gief 't ei lid,
allewel leije zien geboonde aon de belange vaan de EU es gehiel in plaots vaan
't land vaan herkoms. Ei vaan de 28 is de Veurzitter vaan de Europees Kemissie
(allewijl Jean-Claude Juncker) door d'n Europese Raod veurgestèld en door 't
Europees Parlemint verkoze. De Raod beneump vervolges de aander 27 leije vaan de
Kemissie in euvereinstömming mèt de veurgedrage veurzitter, en de 28 leije es
ein inkel liechaom weure vervolges oonderworpe aon 'n stömming vaan 't Europees
Parlemint. De allewijl Kemissie is de Kemissie-Juncker; zie góng ind 2014 vaan
start. Dèks weurt de veurzitter door de media Europese prizzedent geneump, al
zal dat begrip noets weure gebruuk door de veurzitter zelf.

De term kemissie weurt gebruuk veur ofwel 't college vaan de 28 commissarisse
(of College) of um ouch 't gaans bestuursorgaan vaan oongeveer 23.000 Europese
ambtenere te beneume. De gebrukeleke procedurele taole vaan de Kemissie zien
Ingels, Frans en Duuts. De leije vaan de Kemissie en hun kabinètte (oonmiddeleke
teams) zien gevesteg in 't Berlaymontgebouw in Breusel.



https://li.wikipedia.org/wiki/Etymologie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De etymologie of woordaafkóms is 't deilgebeed vaan de taolkunde dat de herkoms
vaan wäörd bestudeerd. 't Woord kump vaan 't Grieks: Étymon (ἔτυμον) (oersprunk
vaan e woord) en logía (λογία) (wetensjap). De etymologie vaan e woord is de
historische verklaoring veur de meneer boe op de vörm vaan 't woord tot stand is
gekoume; daorum weurt 't ouch wel de woordherkoms (Duuts: Wortherkunft) geneump.

Iemes dee etymologie bedrief is 'ne etymoloog. Etymologen wèrke dèks bij
oetgeverije vaan dictionairs en encyclopedieje.

Bekinde Limburgse etymologe zien Jos Schrijnen, Jac van Ginneken en J.
Verbeeten. Same höbbe ze nog de Groete Dialek Enquête oet 1914 oonderzoch.

E woord krijg 'n etymologie es 't qua vörm en beteikenis zoedaoneg euvereinstump
mèt e woord in 'n aander taol, tot 'r gein sprake kin zien vaan touwval. De
etymologie maak in die gevalle oondersjeid tösse veer versjèllende categorieë.
In de ierste twie categorieë is spraoke vaan 'n etymologisch verwantsjap
(cognate), in de lèste twie neet.

I Gemeinsjappeleke Bron: Väöl taole höbbe weurd dee op mekaar lieke en tegeliek
'n vergeliekbare beteikenis höbbe. Es dit bij väöl weurd tösse twie taole 't
geval is, spreke veer vaan twie taole dee ziech oet dezelfde brontaol höbbe
oontwikkeld. Meh 't kin ouch veurkómme tot twie of mier weurd in 'n nuuj taol
ziech oet e zelfde gróndwoord in de brontaol oontwikkele of tot ein vaan de twie
weurd laoter geliènd weurt (zuug heej onjer). In dit geval weurt gesjproke vaan
e doublet.

II Lienweurd: Väöl weurd lieke in versjillende taole opmekaar, mer höbbe gein
klaankwèttige euvereinstumming. In dit geval bedoelt me miestal e 'lienwoord'.
't Franse woord toilet is in väöl taole 't zelfde. In de mieste taole weurt 't
daan zelfs in de Franse spelling gesjreve (zjus wie in 't Limbörgs en in 't
Hollands). Dèks is de reie vaan 't lienwoord, umtot 't woord (zoe es 't Ingelse
woord "tank", spreek oet "tenk") simpelweg in aandere taole neet besteit.

III Klaanknaoboetsinge: Weurd oet versjillende taole kinne ouch op mekaar lieke
umtot ze klaanknaoboetsinge zien vaan 'tzelfde geluid. Dit neump me 'ne
klaanknaoboetsing of e onomatopee. Zjus wie bij lienweurd stumme onomatopeeën in
versjillende taole dèks euverein in vörm en beteikenis, mer trotsere ze de zoe
meugelek gevoonde klaankwette.

IV Elementaire begrippe: Wier is 't nog zoe tot de fonetiek vaan taole 'r op
natuurleke wijze veur zurg tot in väol taole de weurd veur zier elementaire
concepte qua vörm op mekaar lieke, allewel ze etymologisch in gei ènkel opziech
verwant zien. Dit zien meistal de weurd dee e taollierend keend 't ierst liert,
dus de articulatie daovaan mot ouch wel hiel invoudeg zien. Zoe beteikent 't
Chinese ma 't zelfde es 't Limbörge woord ma (vaan mama). Hej is gein spraoke
vaan etymologische verwantsjap, mer de klaanke boe oet de weurd bestaon zien
zeer invoudeg te articulere terwijl 't tevens zoe'n bietje de ierste weurd zien
dee e keend liert.



https://li.wikipedia.org/wiki/Epirus

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Epirus of Epiros (Grieks: Ήπειρος, Ipiros, Albanees: Epiri) is 'n periferie
(vergeliekbaar mèt de regio's in Fraankriek) in Griekeland.

Epirus heet 'n oppervlak vaan 9.203 km². De weskös ligk aon de Ionische Zie en
de Ionische Eilen zien daorum vaanoet de noordkös vaan Epirus good te zien.

't Gief väöl berg in Epirus. De Pindos is 't bekinste gebergte vaan Epirus. Me
vint tot Pindos liekent op de rögkegraot vaan Griekeland. De Acheron is de
bekinste revier vaan Epirus. Ze steit naomelek bekind es ein vaan de reviere oet
de oonderwereld oet de Griekse mythologie. In d'n tied vaan 't Ottomaonse Riek
woort dees regio daodoor Acheron geneump.

In 't noorde grens Epirus aon "boete-Europees" gebeed, gebeed dat neet oonder de
Europese Unie vilt, naomelek Albanië.

Volges de census vaan 2011 heet Epirus 'n inwoeneraontal vaan 336.856 en 'n
deechde vaan 9.203,22/km². Dit is 'n liechting stijging vergeleke mèt 2001, wie
't nog 353.820 inwoeners had. De hoofstad is Ioannina. Epirus waor tot 2004 de
ermste regio vaan de EU.



https://li.wikipedia.org/wiki/E-mailclient

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'nen E-mail client, ouch wel mail user agent (MUA) genump, is 'n computer
programma dat weurt gebruuk um e-mail mèt te leze, te sjrieve en te versjikke.

Um e-mail te versjikke weurt het e-mail beriech versjik nao d'n MTA, dee het
beriech wijer sjik nao de geadresseerde. 't Protokol wat gebruuk weurt veur 't
versjikke hèt Simple Mail Transfer Protocol (SMTP).

Um e-mail op te hole vaan de mailserver weurt gebruuk gemaak vaan versjèllende
[protokolle. POP3 weurt gebruuk um d'n e-mail vaan de server aof te hole,
terwijl Internet Message Access Protocol (IMAP) of IMAP4 gebruuk weurt um 'n
kopie vaan d'n e-mail op te hole, boebij 't origineel op de server blijf stoon.

Daoneve höbste ouch nog webmail. Hij kinste mèt 'ne browser e-mail versjikke.
Eigelek is dit niks aanders es 'ne webserver dee d'n e-mail weer doorsjik nao
'ne MTA.

'ne Belaankrieke standaard dee de mieste e-mail clients ondersteune is MIME, dee
gebruuk weurt veur 't versjikke vaan binaire e-mail attachments. Attachments
zien bestande die gein oonderdeil vaan d'n e-mail zien, meh versjik weure same
mèt d'n e-mail.

Messaging Application Programming Interface (MAPI) is 'ne application
programming interface (API) vaan Microsoft dee gebruuk weurt um 'ne Microsoft
Exchange e-mail server te benadere en weurt beveurbeeld gebruuk door de
Microsoft Outlook e-mail client.



https://li.wikipedia.org/wiki/Djibouti

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Djiboeti of Djibouti (officieel (Arabisch) جمهورية جيبوتي; (Frans) République de
Djibouti) is e land in oostelek Afrika. 't Ligk ten weste vaan de Roej Zie en
grens in 't weste en zuie aon Ethiopië, in 't noorde aon Eritrea en in 't
zuidooste aon Somalië. Daobij ligk Jeme 20 kilometer oet de kös. Hoofstad is
Djibouti-stad, boe de mierderheid vaan de bevolking woent. Oondanks ziene
geringen umvaank kint 't land groete huugdeversjèlle: 't liegste punt is de
spiegel vaan 't Assalmeer (155 meter oonder zieniveau), 't hoegste punt is de
Moussa Ali-berg (2028 m.).

De twie veurnaomste etnische grópe zien de Issa (Somaliërs) en de Afar, good
veur 60 resp. 35 procent. De res weurt veural door Europeane, Arabiere en
Ethiopiërs oetgemaak. Bei grópe zien sterk geïslamiseerd en leve traditioneel in
oonvrei mètein.

Allewel tot Djiboeti in 't verleie door diverse volker bewoend moot zien, leve
de Issa en de Afar al sinds minseheugenis op Djiboetiaanse bojem. Doortot
Egypte, Nubië en Arabië zoe kortbij ligke kaome dees volker väöl mèt de
besjaoving in aonraking, boevaan ze daan ouch väöl euvernaome. Zoe gónge ze al
hiel snel op d'n islam euver.

In de negentienden iew woort 't gebeed door Ethiopië behiers, meh door
versjèllende Europees expedities en de eupening vaan 't Suezkenaal in 1869 naom
op de Roejzieköste de invlood vaan de Europeane touw. In 1884 en 1885 woorte e
paar gebejer vereuverd, die de Franse vereinegde in 't Protectoraot Frans
Somaliland. In 1897 lagte de Franse en de keizer vaan Ethiopië de grenze vas. In
datzelfde jaor begós d'n aonlag vaan 'ne spoorweeg vaan Djibouti nao Addis
Abeba.

In d'n Twiede Wereldoorlog stoont Djibouti in 't begin aon de kaant vaan 't
Frankriek vaan Vichy, meh ind 1942 woort 't door de Britte bezat. Nao d'n oorlog
begóste, zjus wie in aander kolonies, discussies euver oonaofhenkelekheid en
ander statusse. In 1967 woort de naom veranderd in Territoire français des Afars
et des Issas. In 1977 koos de bevolking in e referendum veur de
oonaofhenkelekheid.



https://li.wikipedia.org/wiki/Daag

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'nen Daag is d'n tied dae de aerd nuuedig haet veur 'ne ganse kieër ómme aerdas
haer te drejje ten opzichte van e referentiepuntj. Aafhenkelik van 't
referentiepuntj sprèk me van 'ne zóndaag (ten opzichte vanne zón), 'ne maonsdaag
(ten opzichte vanne maon) of 'ne siderischen daag (ten opzichte vanne sterre).
Sómtieds wuuertj mitte term daag slechs d'n tied tösse zónsopgank en
zónsóngergank gemèndj, get det ouch waal specifiek wuuertj aangeduudj es
daagdoer. 'n Get nejkäöriger aandujing is etmaal. 'n Etmaal doertj 24 oer,
begintj óm middernach en bevatj alle veer de daagdeiler: nach, mörge, middig en
aovendj. d'n Daag of 't etmaal wuuertj neet gebroek es tiedseinheid binnen 't
SI-stèlsel: hie gebroek men inplaats de sekónd.

In hieël specialistische tekste wuuertj sómtieds ouch de van 't Aadgrieks
aafgeleidje term nychthemeron gebroek veur 'n ganse drejjing ómme aerdas haer.

'nen Daag wuuertj volges 't SI-stèlsel in 't algemein geliekgestèldj aan 86.400
sekónd. 't Internationaal bureau van gewichten en maote (BIPM) haet de sekónd
gedefinieerd es d'n doer van 9.192.631.770 periodes vanne straoling die
euvereinkump mitten euvergank tösse de twieë hyperfein energieniveaus vanne
gróndjtoestandj van 't cesium-133 atoom. De lingdje vannen daag is op gróndj
hievan geliek aan 794.243.384.928.000 van zón periodes.

Aafhenkelik vanne positieve of negatieve sjrikkelsekónd kan 'nen daag ein sekónd
langer of kórter doere. Sjrikkelsekónde waere van teveuren aangekónjig dore
International Earth Rotation and Reference Systems Service. Die waeren ummer
ingeveug aan 't ènj van 'n maondj, op 30 juni of 31 december.



https://li.wikipedia.org/wiki/Constantinopel

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Constantinopel is 'n aaj Griekse stad, gestich door kolonisten oet Megara n 667
v.Chr. Zie neumdje de stad Byzantion nao häöre keuning Byzantas. De stad stèldje
zich ane kantj van Pescennius Niger in dem ziene stried veure Romeinse
keizerstroean en woort in 193-195 belegerdj door ziene rivaal Septimius Severus.
De stad woort zwaor besjajig in dees belegering, meh Septimius Severes, dae
keizer woort, herboedje de stad en die wón snel zien vreuger welvaart trögk.

Keizer Constantijn de Groeate woort dore gesjikdje lokaasje vanne stad
aangetróch en in 330 woort die herstif es Nova Roma of Konstantinoupolis. Dao
woort gezag det hae de stad kreeg aangewezen in 'ne profetischen druim.
Constantinopel woort de nuuj houfstad van 't Romeins Riek, ouchal beheel Roeame
zien politische en ikkenomische privileges.

Constantinopel waas de houfstad van 't Romeins Riek, daonao van 't Byzantiens
Riek en in 1453 woort de stad ingenómme dore Ottomane. Ouch van die häör riek
woort de stad de houfstad en ze sting bekèndj ónger versjillige name, worónger
Constantinopel.

In 1923, doe 't modern Törkieje woort gestif, woort de houfstad verplaats nao
Ankara. In 1930 woort de naam officieel verangerdj in Istanbul, 'ne naam dae is
aafgelèdj van 't Grieks stin poli det "inne stad" mèntj.



https://li.wikipedia.org/wiki/Claude_Monet

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Claude Monet (14 november 1840 - 5 december 1926) waor 'ne Franse kunssjilder.
Hae waor ein van de belangriekste impressioniste.

Monet woort gebore in Paries. Wie 'r ongevaer vief jaor waor, verhuusde hae mèt
zien familie nao Le Havre. Monet waor in de jaore 1861-1862 in militair deens in
Afrika, wat mesjiens zien later keus um veural landsjappe te sjildere beïnvlood
kènt höbbe.

Vanaaf ongevaer 1865 houw Monet 'n relatie mèt Camille Doncieux. In 1867 woort
hunne ièrsjte zoon, Jean, gebore in Paries. Zie trouwde in de zomer van 1870. Ze
ginge op huweliksreis nao Trouville, meh vanwege d'n oorlog tösje Frankriek en
de Pruusje vluchde ze nao Londe. Via Nederland kaome ze weer in Frankriek truuk,
woa ze in Argenteuil ginge wone. Argenteuil waor vanoet de Pariese sjtasie Gare
Saint-Lazare, woavan Monet versjillende sjilderiekje gemaak haet, gemekkelik te
bereike. Financieel ging 't Monet good in daen tied: zien sjilderieje verkochte
good.

In 1878 woort de twiède zoon, Michel, gebore, kort veurdat 't gezin Monet nao
Vétheuil zou verhuze. In 1879 sjtorf Camille. Monet woonde doe al bie Alice
Hoschedé en häöre man Ernest. Dees óngebrukelike verhouding waor de aanleijing
tot 'ne houp geruchte en Monets relatie mèt collega-sjilders kaom onder druk te
sjtoon. In 1891 sjtorf Ernest, woadoor Monet mèt Alice koes trouwe. Veur de
familie Monet brook eine rieke tied aan.

Naodat 'r ièrsj veural karikature maakde, begoes Monet op zien 24ste mèt 't
sjildere van landsjappe in de ope loch. Dit waor häöm aangeraoje door de
Normandische sjilder Eugène Boudin. Monet sjilderde veural de landsjappe in zien
eige laefumgeving: in Argenteuil 't bekènd veld mèt klaproaze en in Giverny
sjtökker van ziene eige tuin dae tegewoordig veur toeriste ies opegesjtèld. Zien
sjilderie Impression, soleil levant oet 1874 waor de aanleijing veur de naam
impressionisme.



https://li.wikipedia.org/wiki/Catalaans

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Catalaans is 'n taol die in 't ooste vaan Spaanje gesproke weurt door zoe'n 7
miljoen lui(mojertaolsprekers). Daoboete is 't de officieel taol vaan Andorra en
zien d'r in 't uterste zuie vaan Fraankriek en in Algheria op Sardinië nog
Catalaanstaolege plaotse. 't Catalaans steit väöl körter bij 't Occitaans es 't
Castiliaans; feitelek ligk 't midde tösse die twie taole in. De taol is
behuurlek dialektisch verdeild; de officieel sjrieftaol, gebaseerd veural op 't
dialek vaan Barcelona meh ouch mèt aander invloje, weurt door geine gesproke en
veural roond Valencia en op de Baleare neet algemein geaccepteerd. 't Catalaans
woort oonder Franco hendeg oonderdrök meh is allewijl 'n officieel taol vaan
Spaanje.

De IOMTBM of AIDLCM heet zich bij de resolutie van Marseille van 18/19 november
2006 ouch euver de besjerming van dees minderheid en hun taol oetgesproke.



https://li.wikipedia.org/wiki/Calvinisme

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Calvinisme is 'ne vörm vaan gerifformeerd christendom die veurkump oet de
lier vaan Johannes Calvijn, 'ne Franco-Zwitserse theoloog. In de jaore daarteg
vaan de zestienden iew publiceerde dee werke boe-oet zien lier voortkaom. Die
lier woort boete in deile vaan Zwitserland populair in Fraankriek, Sjotland en
de Nederlen. 't Calvinisme en de oonderdrökking daovaan door de Spaonse
inquisitie waor eine vaan de reies veur 't oetbreke vaan d'n Tachtegjaoregen
Oorlog, en woort in de Rippubliek de eineg touwgestande religie.

In de negentiende en twintegsten iew versplinterde 't Nederlands calvinisme in
ummer nui struiminge, boevaan de veurnaomste houfstruim de Hervörmde Kerk en de
Geriffomeerde Kèrk waore. In 2004 vereinegde inkel tientalle struiminge ziech in
de PKN, de Protestantse Kèrk in Nederland, boebij ouch de lutherane ziech
aonslote. De mier orthodoxe gemeinsjappe verworpe die fusie en bleve apaart of
sjeide ziech obbenuits aof.

De lier vaan Calvijn is seveer en sober. Zo sjrijf ze predestinatie en èrfzun
veur, en wijs ze de meiste vaan de sacreminte en de liturgie aof. Gemeintezaank
naom in Nederland 'n ummer veurnaomer plaots in, vaanaof midde zeventienden iew
begeleid mèt örgel. 't Calvinisme weurt in Limbörg weineg beleje, meh de
Mestreechse Janskèrk is wel calvinistisch.



https://li.wikipedia.org/wiki/Burkina_Faso

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Burkina Faso (République de Burkina Faso) is e land in westelek Afrika, aon de
rand vaan de Sahelzone, grenzend aon Mali, Niger, Benin, Togo, Ghana en de
Ivoorkös. Hoofstad is Ouagadougou. Burkina Faso, wat tot 1984 bekind stoont es
Opper-Volta, is hendeg erm, meh heet sinds de jaore negeteg door de touwgenome
politieke stabiliteit zien situatie wel get zien verbetere.

Boucle du Mouhoun, Cascades, Centre, Centre-Est, Centre-Nord, Centre-Ouest,
Centre-Sud, Est, Hauts-Bassins, Nord, Plateau-Central, Sahel, Sud-Ouest

De bevolking vaan Burkina Faso weurt gevörmp door twie etnische hoofgrópe: de
Voltaërs en de Mande. Vaan de Voltaërs gief 't wiedoet de mieste: zie umvatte
o.m. de Mossi, die de hèlf vaan de bevolking oetmake. De hèlf vaan de bevolking
is islamitisch, veerteg precent hingk nog traditioneel godsdeenste aon. De res,
10% is oonder 't Frans bewind tot 't christendom bekierd.

De bevolking huurt tot de ermste vaan de wereld een heet bezunder te lije oonder
AIDS.

Burkina Faso woort in vreuger tije oonder mie door de Dogon bewoend. In de
vieftiende en zestienden iew trokke ze eweg ten gunste vaan de Voltaïsche
volker. In deen tied maakde 't land deil oet vaan 't Songhairiek. Daonao veel
dit riek oeterein en kaom op 't groondgebeed vaan Burkina Faso 't Keuninkriek
Ugadugu. Dit kaom in 1896 oonder Frans protectoraot. In 1904 woort 't gans
gebeed bij Frans Wes-Afrika ingelief. Nao nog e paor grensveranderinge woort 't
land in 1947 'n aofzunderleke kolonie, die in 1958 otonoom woort en in 1960
volledege oonaofhenkelekheid verkraog. Sinds deen tied waor 't land ummer weer
't toneel vaan militair regimes en coups. In 1987 kaom door 'ne coup d'n huidege
president Blaise Compaoré aon de mach. Dee sjreef in de jaore negeteg verkezinge
oet, meh heet tot noe touw ummer de mach behawwe.



https://li.wikipedia.org/wiki/Brahma

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Brahma is eine vaan de väöle hindoestaonse gaoje en euvereges eine vaan de
belaangriekste. Heer steit bekind es de sjöpper en weurt ouch wel pitamaha
genömp, wat groetvajer meint. Hindoes besjouwe Brahma es de veurawwer vaan alle
gaoje en demone. Heer woort volges dees relizjie gebore oet e gaw äöf en sjeep
de Eerd en gans en al dao-op. In inkel later hindoestaons lezjendes weurt
verhaold tot Brahma oet 'ne lotusblóm woort gebore dee oet de navel vaan Vishnu
greuide. De meiste Hindoestaone höbbe de veurkäör veur de gaw äöf-theorie.
Brahma is ouch de god dee de priesterklasse vaan de hindoestaone representiert
en de Brahmaone weure genömp. Brahma waor zoen doezend jaor laank de veurnaomste
god vaan 't hindoeïsme, in de periood vaan 500 veur Christus bis 500 nao
Christus, meh naomaot 't hindoeïsme ziech oetbreijde en verandere, nom Brahma
neet zoene centraole plaots mie in in de hindoeïstische veriering wie Shiva,
Vishnu en de Groete Godin. Allewijl gief 't gein riechting binne 't hindoeïsme
boe-in allein Brahma verierd weurt, meh alle tempels die aon Shiva of Vishnu
gewied zien, höbbe ouch pleetjes vaan Brahma. Brahma weurt dèks aofgebeeld mèt
veer geziechte en veer erm en steit dèks oppe troen dee d'r oetzuut wie 'ne
lotusblóm.



https://li.wikipedia.org/wiki/Boochem

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Boochem (Duuts: Bochum, Nedersaksisch: Baukem) is 'n krinkloes stad (stad die
neet behuurt bis 'ne krink of Kreis, dus Kreisfrei is) inne middel vaan
Noordrien-Wesfale. De Wesfaalse plaots vilt oonder 't Regierungbezirk Arnsberg
en ligk neve de Dortmund (oosweerts), Esse (wesweerts), Gelsenkirchen
(noordwesweerts) en Herne (noordweerts) en de kring Kreis Recklinghausen
(noordoosweerts) en Ennepe-Ruhr-Kreis (zuidweerts). Boochem ligk op 'n hoegte
vaan 100 meter. De stad heet 'n oppervlak vaan 145,66 km², en volgens de census
vaan 2014 gief 't dao 361.734 inwoeners. Heimèt heet 't 'n bevolkingsdeechte
vaan 2483 de veerkante kilometer. Sinds de nuie stadsraod vaan 2014 is de SPD de
groetse polletieke partie mèt 32 zetels. Op de twiede en daarde plaots komme
daan CDU (22) en de Grüne (11). In Boochem gief 't 'n universiteit, naomelek
Ruhr-Universität Bochum. 't Gief 9 hoegesjaole in de stad. Boochem besteit oet 6
distrikte.



https://li.wikipedia.org/wiki/Bonaire

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Bonaire (Papiaments ouch Boneiru) is 'n eiland in de Caribische Zie, ein vaan de
Oonderdewindse Eilen vaan de Klein Antille en 'n bezunder gemeinte vaan
Nederland. 't Oppervlak bedreug 288 km², 't aontal inwoeners waor per 1
september 2009 15.414. Plaotse op 't eiland zien Kralendijk (raodhoes) en
Rincon.

De oersprunkeleke bewoeners vaan Bonaire waore, wie die vaan Aruba en Curaçao,
Arowakse Indiane vaan 't Caiquetiovolk. Allewijl getuige allein rotsteikeninge
nog vaan dees stamme. In 1499 naome de Spanjole oonder leiding vaan Alonso de
Ojeda en Amerigo Vespucci 't land in bezit. Ze stiechde gein kolonie, umtot 't
eiland ze oonrendabel leek; de Indiane woorte aofgeveurd es slaove nao 't
Zuid-Amerikaans vasteland. Wel raakde 't eiland bewoend es strafkolonie (mèt
Rincon es ierste nederzètting) en introduceerde me hei vie. Allewijl leve de
naozaote vaan de ezele en geite verwèlderd op 't eiland.

In 1633 begós de Nederlandsen tied mèt de Hollandse vereuvering vaan 't eiland
op de Spanjole (mèt wee de Republiek in oorlog waor). De WIC góng ziech bezeg
hawwe mèt de handel hei. Zij naom Bonaire serieus es kolonie en gebruukde 't
veural veur de zaajtwinning. Allewijl stoon bij de zaajtpanne nog de
karakteristieke klein slaovehuiskes. In de twintegste iew is zaajtwinning neve
toerisme nog altied de belaankriekste economische factor. 't Aontal slaove waor
evels lieger es op Aruba en Curaçao; noe nog heet Bonaire ouch väöl minder
inwoeners es die aander twie eilen. In 1791 góng de WIC failliet en kaom Bonaire
es kolonie oonder de Nederlandse staot. 't Woort bestuurd vaanaof Curaçao. In
d'n Twiede Wereldoorlog deende 't eiland es interneringskamp veur Pruse en
collaborateurs. In 1954 kaom formeel 'n ind aon de kolonialen tied: mèt 't
opstèlle vaan 't Statuut vaan 't Keuninkriek vaan de Nederlen woorte Suriname en
de Nederlandse Antille otonoom (semi-zelfstendege) len binne 't keuninkriek.
Bonaire woort binne dees structuur ein vaan de zes (nao 1986: vief)
eilandgebiede.

Vaanaof de jaore tachteg begóste de Nederlandse Antille te desintegrere, veural
door ooncontentegheid euver de dominantie vaan Curaçao. In 1986 sjeide Aruba
ziech aof vaan de Nederlandse Antille. Op Bonaire woort dees discussie neet
geveurd ('t eiland had get wieneg inwoeners um zelfstendeg wijer te goon), meh
doortot Curaçao en Sint-Maarten ziech ooncontent tuinde mèt wie de Antille
functioneerde, kaom ouch op Bonaire verandering vaan staotsvörm aon de orde. In
e referendum oet 2004, boe-in me de keus had tösse 'n status es land, de status
quo en deil vaan Nederland, koos me in absolute mierderheid veur 't lèste. Op 10
oktober 2010 góng dit in.

Bij de volkstèlling vaan 2001 had 86% vaan de bevolking de Nederlandse
nationaliteit. De groetste aander nationaliteite zien Venezolaone, Colombiaone
en Dominicaone. Good de helf (52%) vaan de inwoeners waor op 't eiland zelf
gebore. De dominante religie is 't Roems-katholicisme; wie in Zuid-Amerika is
ouch hei 't evangelisch protestantisme sterk in opkóms. De inheimse taol is 't
Papiaments, gesproke door 75% vaan de bevolking. Op afstand es mojertaol volge
Spaons (12%), Nederlands (9%) en Ingels (3%). Bonaire gebruuk de Curaçaose
spèlling vaan 't Papiaments. Opvallend in zien dialek is 't oetspreke vaan d'n
oetgaank -mentu es -men (dus Papiamen).

Door zien lieg bevolkingsdiechheid en 't oontbreke vaan landbouw is op Bonaire
väöl natuur bewaord gebleve. 't Landsjap weurt bepaold door bergskes, saliña's
(zaajtmere), grotte en lagunes. Belaankrieke natuurgebiede zien 't Washington
Slagbaai Nationaol Park (aon de noordkant, veur veugel en reptiele), 't
Nationaol Ziepark Bonaire (in 't weste, geleef bij duikers), 't Lac (mangroves
en aander plante) en 't Pekelmeer (flamingo's). Kort veur de kös ligk 't
oonbewoend Klein Bonaire (cacteeë en ziesjèldpadde).



https://li.wikipedia.org/wiki/Bloods%C3%B3mloup

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De bloodsómloup is 't geslaote systeem bie miense (of bie oetbreijing ouch anger
dere) wodoor 't blood struimp. 't Guuef twieë bloodsómluip: de kleinen enne
groeate. De vater verbinjen 't hert enne organen en zörge veuren aanveur van
zoerstof en voorstoffen en veuren aafveyr van aafvalstoffe wie kaolstofdioxide.
Ouch zörg de bloodsómloup veur circulatie van hormone, aafwaerstoffen en
wurmdje.

Mit 't vaatstèlsel mèntj me 't gehieël van bloodvater in 't miensjelik lief. Dit
stèlsel kan me opdeilen inne aanveurendjen slaagaore (artierieel stèlsel) enne
aafveurendje aore (veneus stèlsel). De grótste wieväölheid aan blood bevindj
zich inne aore (vene). Binne dit stèlsel hieërsj 'n rilletief lieëg blooddrök.
Inne slaagaore (arterië) bevindj zich mer e rilletief klein deil van 't blood,
mer hie hieërsj waal 'n hoeag drök. Dit is de raeje woveur bie 'n slaagaorlike
bleujing ouch vrie snel e hoeag bloodverluus optruuedj enne laevesbedreigendje
situatie shock kan optraeje.



https://li.wikipedia.org/wiki/Belsj_hierevoetbal%C3%A8lftal

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Belsj hierevoetbalèlftal woort in 1904 opgeriech en kump in internationaol
voetbalwèdstrije veur 't Belsj oet. Um hun roed shirt stoon ze bekind es de Roej
Duvels. 't Team weurt behierd door de KBVB, ein vaan de stiechtende leie vaan de
FIFA. 't Belsj èlftal heet door de jaore heer wisselend succes gehad. D'n
insegsten titel waor de Olympische medajel in 1920. Es heimstadion gelt 't
Keuning Boudewijnstadion in Brussel; bedoeling is tot dat vaanaof 2019 't nui te
bouwe Eurostadion in Grimbergen weurt. Op dit memint (juni 2016) stoon de Belzje
twiede op de FIFA-wereldraanklies; in jannewarie 2016 stoonte ze zelfs bovenaon.
Trainer vaan 't Belsj hierenèlftal is Marc Wilmots. De mies opgestèlde speuler
is Jan Ceulemans mèt 96 interlands; topscoorders zien Paul Van Himst en Barnhard
Voorhoof mèt allebei 30 gole. De belaankriekste sportief rivaliteit is mèt
Nederland.

't Belsj voetbalèlftal debuteert in 1904, 't jaor tot de FIFA weurt opgeriech,
mèt 'ne match tege Fraankriek. 't Lök de Belzje direk veur mèt 3-3 geliek te
speule. Al vaanaof hiel vreug speule ze in 't roed, wat in 1906 Pierre Walckiers
de bijnaom Roej Duvels deit bedinke. In 1905 trejt 't èlftal in Antwerpe veur 't
iers tege Nederland aon; Belsj verluis mèt 1-4. De Derby vaan de Lieg Len weurt
t/m 1968 'n bekans jaorlekse traditie; ouch daonao speule de twie teams nog dèks
vrundsjappelek tegenein. Kort nao d'n Ierste Wereldoorlog kump 't team tot
bleuj. Op de Olympische Speule in 1920, toes in Antwerpe, weure ze kampioen.
Ouch aon de wereldkampioensjappe vaan 1930, 1934 en 1938 doen ze mèt, meh ze
zien neet opgewasse tege de echt groete voetballen en koume alle drei kiere neet
wijer es de ierste runde.

Ouch nao d'n Twiede Wereldoorlog waore de prestaties aonvenkelek nog neet
bezunder groet. In 1954 kaome ze weer neet door de veurrundes, daonao späölden
't team tot 1970 gei WK mie. Dat jaor in Mexico wiste ze wel veur 't iers 'ne
wèdstrijd op e WK te winne. In 1972 deeg Belsj ouch veur 't iers aon 'n Europees
kampioensjap mèt; hei woorte ze daarde. Nog e stök succesvoller waore de jaore
tachteg. Nao 'n twiede plaots op 't EK vaan 1980 kaome de WK's vaan 1982 en
1986. Op dat lèste toernooj haolde ze zelfs de veerde plaots, al gebäörde dat
mèt väöl gelök en dèks op 't rendsje.

Pas roond 2010 kaom dao verandering in. 'n Gestiedege professionalisering oonder
coaches Dick Advocaat en George Leekens veel same mèt de opkoms vaan 'n nui
generatie getalenteerde voetballers, die bij prestigieus, väölal Britse clubs
gónge speule (Romelu Lukaku, Eden Hazard, Axel Witsel etc.). Nao de koms vaan
Marc Wilmots góng 't hel veuroet. De kwalificatie veur 't EK vaan 2012 góng zjus
verlore, meh op 't WK vaan 2014 waore de Belzje weer presint. Nao 'n geslaogde
kwalificatie veur 't EK vaan 2016 haolde ze väöl lof vaan de sportpers en zelfs
evekes de toppositie op de FIFA-Wereldraanklies (jannewarie 2016). De verlore
kwartfinaal (3-1 tege Wales) kaom oetindelek nog es 'n groete teleurstèlling.



https://li.wikipedia.org/wiki/Barbados

Dit artikel is gesjreve in 't Breuker. 't Weurt gewaardeerd óm in dit artikel 't
Breuker aan te hauwe of aan te gaeve welk anger dialek gebroek is.

Barbados is 'ne ónaafhenkelike eilandsjtaat in de westelike Atlantische Oceaan,
gelaeëge juus t'n oeëste van de Caribische Zieë. 't Eiland ligkt in 't zujelik
Caribisch gebeed en behuurt tót de Klaen Antille. D'r aafsjtand tót 't vasteland
va Zuud-Amerika is óngevaer 434 kilometer. Eileng in de buurt zint Saint Lucia
en Saint Vincent en de Grenadines in 't weste, Grenada in 't zuudweste en
Trinidad en Tobago in 't zuje.

Barbados haat 'n totaal opperflaak van óngevaer 430 kilometer en kint wiënig
groeëte huuëgdeversjille. 't Hoeëgste punt op Barbados is d'r Mount Hillaby, dae
'ne huuëgde haat van 336 meter. Vermodelik is 't eiland va neet-vulkanische
oersjprunk. D'r hieësjt 'n tropisch klimaat mit cónstante passaatwind vanoet de
Atlantische Oceaan dae de temperature mild haote. Sómmige ónóntwikkelde gebede
in 't land besjtónt oet busjgebede en sjtroekgebede. In 't huëvelechtig
binneland zint väöl groeëte soekerreetplantages te vinge.

De hoofsjtad va Barbados is Bridgetown, gelaeëge aan d'r Carlisle Bay. In dees
sjtad woeëne óngevaer 90.000 luuj, wat óngevaer 'n driede van de totaal
bevolking (± 280.000) van 't land is. D'r zint aoch nog e paar klaenere sjtaej
mit minder es 25.000 inweunesj, woeë-ónger Holetown, Oistins en Speightstown,
die aoch aan de kus ligke. 't Groeëtste dael van de bevolking woeënt langs de
wes- en zuudkus, 't binneland en vuural de oeëskus zint väöl dunder bevolk.

De ieësjte beweunesj va Barbados waoëre indiane of nomade. Drie golve migrante
bereikde 't eiland: de ieësjte golf waoëre de Salaloide en de Barrancoide, die
dao rónd 't jaor 350 mit kano's aa-kaome vanoet Zuud-Amerika. De Arowakke vórmde
de twieëde golf rónd 800. In de 13e ieëw kaom de driede golf, die gevórmp woert
doer de Caribe.

De Portugeze waoëre de ieësjte Europeane die 't eiland veruëverde en 't 'ne naam
gove. In 'n officieel Portugees document oet 1511 waert 't eiland "Ilha dos
Barbados" geneump; eiland van de bebaarde, vermodelik geneump nao de lang,
hangende wórtele van de Ficus citrifolia of nao de gezichsbehaoring van de
doemaolige eilandbeweunesj.

Portugese conquistadores pakde väöl Caribe op Barbados op óm es arbeidssjlave op
plantages te wirke. Anger Caribe óntvlöchde 't eiland. I 1625 kaome de Britte
aan op Barbados en vónge 't ónbewoeënd. 't is i Britse heng gebleve bis 1966.

De soekerindustrie sjpieëlt 'n wichtige rol in de ontwikkeling va Barbados, de
Britte lègkde groeëte plantages aa. Sjlave woerte oet Wes-Afrika gehaold óm op
dees plantages te wirke. D'r sjlavehandel hool op te besjtaoë in 1804 en in 1834
woert sjlavernie gaar opgehaeëve in 't Britse keizerriek. Nog ummer is soeker
naeëve róm 't wichtigste exportproduk va Barbados.

Va 1958 bis 1962 waor Barbados aen van de tieën provinse van de Wes-Indische
Federatie.



https://li.wikipedia.org/wiki/Athene_(stad)

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Athene (Grieks: Αθήνα, Athina) is de hoofstad vaan Griekeland. Daoneve is 't
ouch de hoofstad vaan Athene (departemint), en de regio Attika. De stad heet e
inwoenrsaontal vaan 3.753.783, es me alle bijsteij mèt tèld. Zoeneet, dus inkel
de binnestad, daan gief 't mer 664.046 lui. D'n atheense binnestad heet 'n
oppervlaak vaan 38,964 km². Evels gief metropool Athene oongeveer zès kier
zoeväöl oppervlaak. Ze heet häöre naom te daanke aon de Grieks godin Pallas
Athena. In de klassieken tied woort Athene dèks voloet Pallas Athena geneump. In
sommege tekste woort de stad ouch wel 'ns Pallas geneump.

Roond 3500 veur Christus woende de ierste lui op d'n Akropolis vaan Athene, d'n
heuvel dee nog ummertouw in 't midde vaan de stad ligk. Athene is zoe wied v'r
weite 't ierste gebeed vaan de wereld, in eder geval vaan Europa, boe democratie
oontstoond. In die iewe veurt Athene dèks oorlog mèt de Perze. Oeteindelek
versloon ze die in 470 veur Christus. In 168 veur Christus weurt de stad
ingenome door de Romeine. Väöl volkere zalle in de laop vaan d'n tied de mach
höbbe in Athene, mer de stad blijf e belaankriek centrum vaan Europa. De viefde
iew veur Chr. waor de opbleuij vaan de Atheens aajdheid. In dizzen tied waor de
Griekse wereld polletiek gefragmenteerd in e groet aontal stadsstäötsjes. Athene
en Sparta waore heivaan de belaangriekste. Gebassierd op ziene vloot, bouwde
Athene e in force greuiend imperium, en in 431 veur Chr. kaome beij steij in
konflik mèt mekaar: de Peloponnesischen Oorlog, dee, op 'n klein poize tösse 421
en 415 veur Chr., zaw däöre bis 404 v. Chr., indegenterend mèt 't verluus vaan
Athene. Athene waor 'n democratie, en wie 'n democratie veurde zie ouch d'n
oorlog (op 'n klein periood nao, nao 411 veur Christus, wie de stad häör
democratie tiejlek stil zatte). D'n oorlog is besjreve en geanalyzierd door
Thucydides, dee weurt gezeen es d'n iersten historikus. Wie ginneraol, späölde
Thucydides häömzelf 'n deil in d'n oorlog bis heer woort geforced bis
ballingsjap nao zie verluus. In zie book arriveert Thucydides bis de conclusie
tot Sparta's vreis veur de greuiende force vaan Athene de oonderligkend hoofreij
waor vaan d'n oorlog. Mèt compassie besjrijf heer ouch de horror van gans en al
perbleme, die väöl eweg hade vaan 'ne börgeroorlog. Es veurbeeld, in 428 veur
Chr. rebellierde d'n Atheensen allience Mytilene contra de stad nao 'n coup vaan
de Oligarchie Partie. D'n Atheensen Assemblé besloot oonmiddelek bis 't doeije
vaan alle manslui vaan Mytilene and 't verkaope vaan de vrowlui en kinder es
slaove. Al snel daonao had Athene spiet, mètnaome umtot Mytilene ziech ummertouw
loyaol heet gepresentierd tegeneuver Athene.

Pericles waor de leijer vaan Athene, evels hiemelde heer in 429 veur Chr. door
de Plaog. Nao häöm, woorte de nationalis Cleon, de gemaotegden aristocraat
Nicias en de flamboyante jongen aristocraat Alcibiades belaangriek leijers vaan
de stad. Ouch waor Alcibiades eine vaan de perminènte studènte vaan Sokrates dee
figurierde in Plato's Symposium. 't Waor Alcibiades dee in 415 veur Chr.,
däörenterende de force contra Sparta, 't veur mekaar kraog de Atheners te
moevere nao Siciel um dit eiland te bevolke. Dees expeditie bleek 'n dramatisch
faal. De Atheens legers woorte verneteg door de lokaol bevolking, and de
gevangegenomme soldaot verbleve de res vaan hu leve es wirkers in de miene.

De stad raak in 297 in verval, wie de Gote de stad leeg plunderde. In 395
plundert 't volk obbenuits Athene. Athene weurt 'n plaots in 't Byzantijns Riek.
Es de keizer de sjaol veur filosofe in Athene slut, kin Athene zelfs bestempeld
weure es onbelaankriek dörp.

In de wijer iewe gebäört neet väöl vaan belaank in Athene. Athene weurt mierdere
kiere vereuverd door versjèllende volker en ein vaan de belaankriekere is de
Fransoze die in 1204 de stad wèlle bekiere tot 't Christendom mèt 'n kruustoch.
In 1458 vereuverd Turkije de stad. Daodoor kump d'r väöl Islamitische invlood
nao de stad, door twie jaor nao de vereuvering 'ne moskee te bouwe. Op 'n
mislökde vereuvering vaan Venies nao in 1687, blijf de stad zoe'n veer iewe 'n
deil vaan 't Ottomaans Riek.

Door de Renaissance, dee ziech vaanaof d'n achtienden iew oontwikkeld in
Zuid-Europa en later in de res vaan 't continent, gief 't väöl neet-Griekse
Europeane die ziech beginne te intersere in de aw cultuur vaan Athene. Dit
spoort in groete maote 't Griekse oonaofhaankelekheidsstreve aon. In 1829 weurt
Griekeland daan 'n oonaofhaankelek land. Athene vervink Nauplion es hoofstad
vaan Griekeland. In de jaore daonao krijg Athene de ierste universiteit vaan 't
land en 'ne groete kathedraol. Veur de Griekse oonaofhaankelekheidsoorlog heet
't dörp 10.000 inwoeners, daonao krijg 't 100.000 inwoeners. In 1896 zien de
ierste moderne Olympische Speule in Athene.

Begin 20e iew maak Athene 'ne groete greuj door. D'r koume in 1922 veural väöl
nui boetelenders oet 't Turkse İzmir. Vaan d'n Ierste Wereldoorog heet
Griekeland neet väöl las, zoe ouch Athene neet. Evels weurt de stad in d'n
Twiede Wereldoorlog zoen drei jaor laank bezat door de Pruse. Nao deen oorlog
krijg de stad ouch nog te make mèt 'ne börgeroorlog.

Allewijl is Athene ein vaan de groetste stei in Europa, mèt mie es drei miljoen
inwoeners. De nui Olympische Speule in 2004 en 't Eurovisiesongfestival in 2006
höbbe väöl verandering gemaak in Athene op 't gebeed vaan milieu en ermooi,
umtot de gemeinte veur de media de stad wèlde opknappe veur 'ne sjoenderen
indrök.



https://li.wikipedia.org/wiki/Arnhem

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Arnhem (Kleverlands: Ernem) is de hoofstad vaan de Nederlandse provincie
Gelderland. Nao aontal inwoeners is 't evels mer de derde stad vaan die
provincie, nao Nimwege en Apeldoorn. Op 1 januari 2005 had de stad 141.320
inwoeners. Börgemeister is (2013) Herman Kaiser vaan 't CDA.

Arnhem is hoofstad en daomèt administratief centrum vaan Gelderland. Same mèt
Apeldoorn en Nimwege vörmp 't 'nen triangel vaan stei, die 't diechbevolk
centrum vaan Gelderland is; dao-umheen ligke veural landeleke gebejer. Arnhem
hoesves e "Business Park" boe-op väöl nationaal importante bedrijve stoon;
Arnhem is daomèt 'n deenste-stad, gein industriestad.

Arnem heet oondanks zien rieke historie wieneg historisch gebouwe. De stad leep
in d'n Twieden Wereldoorlog zwoer sjaoj op. Veurnaom gebouwe, wie de
Eusebiuskèrk, zien nao d'n oorlog nui gebouwd. De stad is ruim opgezat en kint
relatief väöl parke.

De stad kint es einegste in Nederlans nog trolleybösse, e systeem wat in
Nederland es verawwerd gelt meh door de stad Arnhem neet gaw zal weure verlaote
- de bösse zien geziechsbepalend veur de stad gewore en vörme zelfs 'n
toeristische attractie.

Arnhem oontstoont op 'ne rögk bij de Nederrijn, op hoeger gelege gebeed, aon de
Jansbeek. In 1233 kraog de plaots stadsrechte. Me verlag de loup vaan de Rijn,
zoetot Arnhem aon dee revier góng ligke en de stad in de handel mèt Holland en
de Duitse len kós mètdoen. In 1500 had de stad 4000 inwoeners.

Explosief greujde de stad nao ca. 1850, veural door instroum vaan rieke lui oet
de umgeving; heidoor kraog de stad de bijnaom D'n Haag vaan 't Ooste. In dezen
tied zien ouch de parke aongelag.

In 1944 voont de Slaag um Arnhem plaots; bij dee slaag en 't dao-op volgende
geweld woort de stad groetendeils verweus en geplunderd. Nao d'n oorlog is ze,
gooddeils in moderne stiel, wie nui gebouwd.



https://li.wikipedia.org/wiki/Archaea

Dit artikel is gesjreve in 't Sint-Joasters. 't Weurt gewaardeerd óm in dit
artikel 't Sint-Joasters aan te hauwe of aan te gaeve welk anger dialek gebroek
is.

De archaea vörmen e riek, dan waal e domien, van eincellige micro-organisme. De
archaea zint prokaryote, det mèntj det ze gein celkaen of ènnig anger organelle
höbbe in häör celle die waere ómslaote door e membraan.

Archaea woorte aanvenkelik es bacterieje geklassificeerdj en krege de naam
Archaebacteria (in 't riek Monera), meh dees klassifikaasje is vereljerdj. Häör
celle höbbe namelik unieke eigesjappe die ze doon sjeie van de anger twiè
biologische rieke: de Bacteria en Eukaryota.

Archaea woorte iès betrach es extremofiele die in uters óngónstige toestenj, wie
wermwaterbrónne en zaltmaere, veurkómme, meh saer den is óntdèk gewaore det ze
veurkómme in 'n groate versjeienheid aan laefgebejer; ónger anger in de
miensjelike derm.

De archaea zint veural taalriek in de oceane; de archaea in plankton kinne waal
'ns ein van de grótste gruup aan organisme zeen. De archaea vörme e wichtig deil
van 't laeve op de aerd en spele 'n rol in zowaal de kaolstof- es de
stikstofkrink.



https://li.wikipedia.org/wiki/Aomezeike

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Aomezeike (Letien: Formicidae) zeen 'n groep aan kelonievörmendje sociaal
insekte die behuuere toete orde vanne vleesvläögelige (Hymenoptera). Aomezeike
höbbe zich kónnen aanpassen aan hieël versjillige laefómgaevinge. Wo ze
veurkómme zeen ze de dominantje laevesvorm oppe baom. Aomezeike kómme vriewaal
euveral oppe werreld veur en zeen domit ein vanne succesvólste deergruup. Väöl
aomezeikesaorte boewen häör ès inne baom of in hol buim; anger saorte spinne
blajer aanein veur 'n ès te make; weer anger laeven in splete tösse rotse.

'n Aomezeikekelonie besteit oet ein (of inkel) keuningin(ne), wirkers (ouch
allemaol vruikes) en sómtieds jóng menkes en mäögdjelike keuninginne. De grótste
groep binnen 'n kelonie vörme de wirkers, die same de wirktake verdeile. Ouch
guuef 't óng anger verkènners, aetesvergäörders, èsóngerhajers, kinjerverzörgers
en seldaote. Wen 't ès groeat zat is wuuertj 'n lifting vanne opgreujendje lerf
opgekwieëk toet menkes en keuninginkes. Bie de meiste saorte verlaote die 't ès
vlegendj wen dao d'n tied riep veur is. Dit gebeurtj in Nederlandj döks op werm
daag nao raenger. Inne lóch pare de menkes mitte keuninginkes, wonao de menkes
kórt d'rop stèrven enne keuninginnen 'n nuuj èsplaats zeuke. Det kan vlegendj
waere gedaon, zodet zelfs in blomebek die tieën maeter baove de gróndj hange nag
èster kónnen óntstaon.

Aomezeike behuuere toete wapsechtige; ze stammen aaf van gravendje wapssaorte
wovan de wirkers de vläögelen höbbe verlaore. De nej verwantjsjap aan wapsen is
ouch aaf te leien oete boew vannen aomezeike, dae sterke euvereinkómste
vertuuentj mitte waps. Alle aomezeike behuuere toet 'n inkel femielje, de
Formicidae. Anger insekte die sómtieds es aomezeike kónne waeren aangezeen
behuuere toete aomezeikwapse, die ouch waal fluweelaomezeike waere geneump
(femielje Mutillidae). Saorten oet dees litste groep zeen ouch vläögelloos en
lieken op aomezeike, meh waere betrach es wapse zónger vläögele. Aomezeikwapse
zeen euveren algemein väöl behaordjer es gewuuen aomezeike.

Wie alle insekte höbben aomezeiken e lief det in drie deiler is verdeildj, en
drie paar puuet. Kwa liefsboew lieken aomezeike hieël erg op wapse; allein zeen
ze döks klènder, höbbe ze gein vläögelen en höbbe ze e klein veerdje (sómtieds
viefdje) liefsdeil tössen 't bórsstök en 't achterlief: de sjöb (bie
sjöbaomezeike) of de knuip (bie knoupaomezeike). Vläögele zeen veurbehajen ane
keuningin enne menkes, die ze gebroeke veure zoeageneumdje broedsvlöch oet te
veure. In Nederlandj en op 't Belsj gebeurtj dit meistes róndje maondj
augustuss: d'n tied vanne vlegendje aomezeike.

Sómmige ruivendje gelidpuuetige, wie sómmige wantse, mer ouch spinne, lieke
spraekendj op aomezeike veur zoea óngestuurdj op aomezeike te kónne jage zónger
det de anger aomezeike det mirke.

'n Kelonie aan aomezeike kan behauve es 'n vergaoring aan individuë ouch waere
betrach es e "superorganisme" det 'n aantaal aan gedraginge vertuuentj die neet
kónne waere veurspèldj door nao de gedraginge vanne individueel aomezeike te
kieke. 't Liek den haos ofwen ze op 'n intelligente meneer waeren aangestuurdj.
Dit wuuertj nao analogie mit bieje (ouch vertaengewuuerdigers vanne
vleesvläögelige) waal "biejekorfintelligensje" geneump.

De kómmunikaasje bie aomezeike verlöp houfzakelik middels feromone. Dees vorm
van kómmunikaasje is meugelikerwies bie aomezeike nag baeter óntwikkeldj es bie
anger sociaal vleesvläögelige, wie biejen of wapse. Próntj wie anger insekte
kónnen aomezeike mit häör veulspriette "ruke". Dees zeen erg bewaegelik, mit e
dudelik èllebaoggewrich nao 't ieëste segment (de scapus). Doordet 'nen aomezeik
twieë veulsprietten haet, veurzeen ze d'n aomezeik van infermaasje euver zowaal
intensiteit es richting.

Aomezeike gebroeke beveurbeildj 't bouquet van kaolwaterstoffe die es 'n saort
aan waslaog op häören hoed zitj, veur te kónne herkènne toet welche kelonie ze
behuuere. Wen 'n individu 't ès inkump mitte verkieërdje samestèlling van dees
kaolwaterstoffe, zal dae (helhenjig) waere eweggehaoldj. Veur alle èsgenoeate
'tzelvendje te laote ruke waere de gäörstoffe vermingk mit aetes oetgewusseldj
tösse aomezeike. Dit hètj ouch waal trophallaxis. Aomezeike vallen aan en
verdeidige zichzelf en häör ès door te staeke mit 'ne vergifangel, of door te
bieten en vervolges aomezeikezoer in 't bietwundje te spyte. In Maleisië kómmen
aomezeike veur die explodere wen ze waeren aangevalle door häör maagmembraan te
laote springe, wobie d'n aanvaller sómtieds ouch te gróndj geit.

Väöl saorten aan aomezeike vergaore neet allein voor, meh kwieëken ouch zelf. Me
zów zelfs kónne zègke det 'n aantaal aan saorten aan 'n saort aan landjboew en
zelfs vieëteelt duit. Zoea zuug de (zwarte) waegaomezeik (Lasius niger) gaer de
zeute aafsjeijing (heuningdaw) van blaadluus op en besjurmp de luus mit
aomezeikezoer taenge vieënj wie smoutwörmkes. Anger saorte gaon nag wiejer en
bringe de luus nao kamere óngere gróndj mit plantjereut. Hie kónne de luus
óngestuuerdj sape zugen enne aomezeike de heuningdaw aaftappe. Parasolaomezeike,
veural bekèndj oet 't geslech Atta, knippe deiler van blajer aaf en verveure de
blajer nao 't ès. Hie wuuertj in speciaal greujkamere 'ne bepaoldje sjummel
gekwieëk wovan de aomezeike laeve. 'n Kelonie tèltj al gaw twieë miljoen
aomezeike die binne 24 oer 'ne boum gans kónnen óntblajere.

Ouch sómmige plantje haolen e veurdeil oete symbioos mit aomezeike door 'n zeute
aafsjeijing te perducere (aomezeikebruuedje). 'ne Groeate plantjenaeter dae dore
aomezeike inne bek of de tóng wuuertj gebeten of gestaoke, haoltj 't waal oete
kop nammels die plantj te aete.

Aomezeike kónne van groeaten invlood zeen oppe plantjen enne bieëster in 'n
ecosysteem. Welechen invlood aomezeiken höbben en wie groeat dae is, hèngk aaf
vanne saort en 't betróffe ecosysteem.

Aomezeikenèster bejen óngerdaak aan anger bieëster, wovan sómmige zeldjzaam
zeen. Inne èster van aomezeike kan e groeat aantaal aan saorten insekten en
anger gelidpuuetige laeve. Sómmige bieëster die in aomezeikenèster laeven aete
de aomezeikeneier of -lerf of ze troegkele 't voor aaf vanne aomezeike det is
gemèndj veure lerf. Ouch guuef 't aomezeikesaorte die häör kleonie inne èster
van anger aomezeikesaorte boewe. Aevel zeen ouch väöl saorte miete, springsterte
en anger tupische baombieëster die in aomezeikenèster laeve. Ze zeen veur häör
veur neet drek aafhenkelik vanne aomezeike, meh laeve van 't organisch
matterjaal, de bacterieje enne sjummele die in 't èsmatterjaal greuje. Dees
bieëster zeen de aomezeike wersjienlik neet toet las. Opvallendj is det in
aomezeikenhuip anger saorte baombieëster veurkómmen es inne gewuuene baom. De
samestèlling vanne saorte versjiltj tösse de bei miljeus. De baombieëster inne
aomezeikenhuip vanne roeaj bósaomezeike waere veural gekènmirk door saorte die
aafhenkelik zeen van bacterieje, dewiel de saorten inne bósbaom veural van
sjummele laeve. Hieveur zeen versjillige oearzake. Zoea is d'n houp van
bósaomezeike meistes druueg en werm, dewiel de bósbaom nater is enne temperatuur
mieë fluctueertj. Dao-aankan de ein saort zich baeter aanpasse es de anger. Ouch
de aanwaezigheid van hars in bósaomezeikenèster kan 'n rol spele. Oet óngerzeuk
is gebleke det springsterten in aantaal aafnumme wen hars es baommatterjaal
wuuertj toegeveug, dewiel miete minder las daovan höbbe.

Recènte fossiel vónjste en óngerzeuk op 't gebied van DNA höbbe mieë dudelikheid
versjaf euvere evoluusje vanne aomezeiken enne relaasjes tösse de versjillige
femieljes.

Róndj 't midde-kriet (veur zoeaget 100 miljoen jaor trögk) vónj 'n sterke
oetbreijing plaats in bósechtige ómgaevinge, die samevool mitte opkóms vanne
bedèkzäöjige. In 't paleoceen (veur 65 toet 23 miljoen jaor trögk) bereikdje
dees deergroep dominansje inne ecologische niche in samenhank mitte bleujendje
plantje. Daonao vónje aafsplitsinge plaats nao anger gebiede door verangeringe
in laefgewuuendje.

't Vergif in aomezeikebestriejingsmiddele is aevel döks hieël kreftig en
behuuertj meistes toete groep vanne neonicotinoïde. Dit zoeageneump systematisch
vergif is neet allein doeajelik veur aomezeike, meh veur alle insekte die drek
of indirek daomit in aanraking kómme, worónger bieje en hómmele. Dees groep aan
vergifstoffe brèk hieël slech aaf in 't miljeu en versprèdj zich van
aomezeikenès nao de baom en via 't gróndjwater nao plantje en blome wo anger
insekte van aete. Ouch veur bieëster die vergiftigdje insekte aete (veugel,
amfibieje, ieëgele, en zoea wiejer) is 't vergiftig. 't Geit meistes euver ei of
mieëder vanne volgendje neonicotinoïde: imidacloprid, thiamethoxan,
clothianidien, thiacloprid, acetamiprid, dinotefuran en nitenpyram.

Vriewaal alle aomezeikebestriejingsmiddele die vrie te koup zeen veur
particuliere bevatte neonicotinoïde. Es alternatief kónne middele waere gebroek
die de geneumdje stoffe neet bevatte. Ouch kan waere euvergegange toet
netuurlike bestriejing, wie 't paote van góldblome of afrikaantjes inne buurt
van 't ès, of 't streuje van sterk-gäörendje stoffe wie kóffe, paeper of
knoeflouk. De aomezeike zólle den neet doeadgaon, meh waal verhoeze.



https://li.wikipedia.org/wiki/Akkadisch

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Akkadisch is 'n aw taol die veural in 't twiede millennium veur Christus de
dómmenante taol waor in Mesopotamië. 't Waor zoewel de taol vaan de Babyloniërs
es vaan de Assyriërs - me sprik daan ouch wel vaan Babylonisch en Assyrisch. E
daarde dialek is 't Eblaïtisch oet de stad Ebla. De naom Akkadisch is aofgeleid
vaan de stad Akkad, die in de Babylonischen tied al verweus waor.

Akkadisch huurt mèt o.m. Hebreeuws, Aramees en Arabisch bij de Semitische taole.
Roond 2300 v.Chr. vervink 't 't Soemerisch es volkstaol, en in de iewe daonao
kaom 't ouch ummer mie es sjrieftaol in gebruuk. 't Woort gesjreve in 't
nagelsjrif, meh es taolsysteem wat sterk op de consonante steunt waor dat
Soemerisch syllabesjrif neet hendeg gesjik; bovedeen misden 't väöl kleng die in
't Akkadisch veurkaome. Aon de bezwoere kaom me gedeiltelek tegemoot door 't
sjrif aon te passe. 't Bekind Gilgamesj-epos, waorsjijnlik vaan oorsproonk
Soemerisch, is gooddeils in 't Akkadisch euvergeleverd.

Akkadisch heet es Semitische taol grammaticaol väöl gemein mèt 't Hebreeuws en
Arabisch. De meiste beteikenisdräögers - substantieve, adjectieve en verbe -
höbbe 'ne wortel vaan drei consonante. Substantieve höbbe drei naomvalle
(nominatief, genitief en accusatief), drei getalle (inkelvoud, miervoud en
dualis) en in de praktiek twie geslachte (mennelek en vrouwelek; soms
oondersjeit me nog e daarde geslach, 't gemeinsjappelek geslach). Mèt dezelfde
wortelconsonate meh hiel ander vocaole kint me aofgeleide wäörd make. Anders es
in 't Arabisch koume gebroke miervoude neet veur, en wie in 't Hebreeuws höbbe e
paar menneleke wäörd in 't miervoud vrouweleke oetgeng. 't Adjectief volg 't
substantief in zien flectie. 'n Artikel, wie 't Arabisch (a)l-, kump neet veur.

Verbe kinne door touwveuging vaan prefixe en door 't gebruuk vaan versjèllende
klinkerpatroene in 13 versjèllende gedaontes optrejje; ach vaan die
versjijningsvörm weure algemein gebruuk. Me moot die aofgeleide verbe neet zeen
es modi, meh ieder es zelfstendege verbe, te verglieke mèt Limburgse rijkes wie
goon, begoon, vergoon, aongoon, doorgoon, oontgoon etc. De woordvolgorde is,
oongewoen veur 'n Semitische taol, subjek - objek - verb.



https://li.wikipedia.org/wiki/Airbus

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

Airbus is eine Europese vleegtuugboewer dae in 1970 waerdje opgerich om mit de
Amerikaanse gigant Boeing te kinne concurrere.

't Bedrief introduceerdje de tweemotorige A300. Dit waas 't eerste tweemotorige
widebody vleegtuug en 't begin van ein reeks hightech vleegtuuge. De A300
waerdje ontwikkeldj es eventuele vervanger veur de Boeing 727. Boeing sjloog
echter hel trök mit de Boeing 757, eine narrowbody en'ne Boeing 767, eine
widebody. Mit 't introducere van'ne A300 en de A310 kwaam veur de eerste keer 't
waord "vleegtuugfemilie" ter sjpraoke. Hiejmit weurdj bedoeldj det dees
vleegtuuge vergeliekbaar prestaties levere of op sommige puntje 'tzelfdje zeen.
Airbus introduceerde in 1989 de A320-100. Dit waas 't eerste narrowbody
vleegtuug det mit ein Fly By Wire systeem waas oetgerös. De Europese
vleegtuugboewer haetj ein groot scala aan vleegtuuge om aan'ne vraog van
lochvaatmaatsjappieje te kinne voldoon. 't Boewtj veer types narrowbodies mit
elk een eige lengte maar verder dezelfdje eigensjappe. Pilote kinne hiejdoor
euversjakele op versjillendje types (A318, A319, A320, A321). Daonaeve boewtj
Airbus ouch grote vleegtuuge mit twee motors (de A330-200 en de A330-300) maar
ouch mit veer motors (A340-300, A340-500, A340-600) en eine tweedekker (A380).
't Is ouch meugelik ein vleegtuug om te laote boewe toet vrachvleegtuug. Dit
gebeurtj dan in Duitslandj.



https://li.wikipedia.org/wiki/Afrikaans

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Afrikaans of Zuid-Afrikaans weurt wel es de einege dochtertaol vaan 't
Nederlands gezeen, meh 't heet ouch väöl kinmerke vaan 'n creooltaol. De taol is
oontstande oet de veural Hollandse dialekte vaan de immigrante oet de
zeventiende iew. De woordesjat is veur 95% ontliend aan 't Nederlands. 't
Afrikaans heet daoneve wäörd oet 't Maleis, Portugees, Frans, Duits en inheems
Afrikaanse taole euvergenome.

Allewel tot ze ziech vaanaof 't begin vaan 't Hollands heet losgemaak, woort 't
Afrikaans pas in 1923 es apaarte taol erkind. Daoveur gebruukde me 't Nederlands
es cultuurtaol.

't Afrikaans weurt veural gesproke in Zuid-Afrika en Namibië. 't Is ein vaan de
èlf officieel taole vaan Zuid-Afrika.

Aon de Afrikaanse grammair vèlt direk op tot ze hendeg versumpeld is vergeleke
mit de Nederlandse grammair. De wèrkwäörd höbbe meistes nog meh dreej vörm: eine
veur d'n infinitief en 't presens, eine veur 't onvoltoejd deilwoord, en eine
veur 't voltoejd deilwoord: sing, singend, gesing. Bij de meiste verbe is de
verleien tied verdwene (oetzongeringe: was, kon, wou, sou, moes, en groetendeils
verouwerd: had, werd, mog, dag, wis). Nao persoene weure werkwäörd neet vervoog.

't Afrikaans heet 'n dobbel oontkinning, meh neet dezelfde wie in 't Frans of
awwer Limbörgs. 't Hoofwoord kump ierst op zien vertrojde plaots, boenao aon 't
eind vaan de zin nog ins nie volg: Ek sou dit nooit sê nie. (Vergliek 't
aajd-Mestreechs: Iech en zouw dat noets zègke.)

De v en z koume in gesproke Afrikaans trök es f en s, allewel tot de v wel
behawwe gebleve is in de spelling. De ee en oo zien, wie in 't vreuger Hollands
en noe nog in 't Zieuws, daolende twieklaanke. De -@n en -Ct zien (zjus wie in
't Limbörgs!), vervalle.

't Afrikaans had in de negentiende iew wieneg prestiezj; 't waor lètterlek de
taol vaan de Boere. Nao de vörming vaan de Zuid-Afrikaanse Unie in 1910 kraog de
gemeinsjap vaan Afrikaanders evels 'n groete rol in 't landsbestuur, boemèt 't
prestiezj vaan de taol väöl steeg. 't Waore evels de promotors vaan de apartheid
boemèt me 't Afrikaans nog 't meist associeerde. Nao de afsjaffing daovaan in
1990 woort 't Afrikaans vaan ein van de twie officieel taole ein vaan de elf. In
alle domeine boe de zwarte bevolking noe begós te dominere woort 't Afrikaans
opzij gezet veur de Bantoetaole, of veur 't Ingels. Allewijl weurt 't Afrikaans
ummer mie de taol vaan de Boere allein.



https://li.wikipedia.org/wiki/11e_van_de_11e

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

de 11e van de 11e (èlfde van de èlfde) sjleit op d'n daag 11 november, es um
precies 11 oere 11 in Nederlands Limburg en Wes Duutsjland 't carnavalsseizoen
begint. Dat gebeurt mèt eupeningsvieringe woain zank, dans en buut de bovetoan
veure. Dao zint zietinge, bie-einkómste van de carnavalsvereiniginge mèt hun
raode van èlf, Prins, Prinses, minister. Dao vinge raeveuringe en optraejes
plaats. Op de Vriethof bieveurbeeld, in Mestreech vingk 'n happening plaats mèt
zate hermeniekes, sjpaskapelle en ein aantal Limburgse artieste. In ander dörper
vinge carnavalsaovende plaats in de plaatselike dörpshoezer.ilk joar is der
openings-song sjingeleboem

De Carnaval ies vanoet Duutsjland en mèt name oet 't Rienland (Kölle) hie nao
toe euvergewejd. 't Ièrsj nao Mestreech rónd 1840, daonao nao Zittert, Valkeberg
en Venlo en zoa wiejer.

Es in 't begin van de 19e ièw de Franse bezètting um ies in 't land van de Rien
dörve de luuj wir mèt hun traditioneel fièste nao boete te kómme. Zoa ouch in
Kölle in 't jaor 1822 mèt de Carnaval. 'ne Wèrkgroep, besjtaonde oet 11 persone,
geit aan de geng. 't (gekke)-getal èlf weurt dan ummer miè in proclamaties
gebroek en op den doer weurt 't commité (raod) van èlf leje gewoon de èlf
geneump.

In deze regio valle de wienfièste same mèt de namesdaag van de heilige Maarten
(Martinus) en daorum haet me op 'n gegeve moment deze belangrieke 11e daag van
de 11e maond oetgerope tot sjtartpunt van 't carnavalsseizoen.



https://li.wikipedia.org/wiki/%C3%96pkl%C3%A4reng

Dit artikel is gesjreve in 't Wádneeler. 't Weurt gewaardeerd óm in dit artikel
't Wádneeler aan te hauwe of aan te gaeve welk anger dialek gebroek is.

Dät Öpkläreng, Öpklärengstiedádder, Opklaoreng of Verleechteng woar n tiedádder,
wo dät t dor öm göng, mit hölp vän g'vernönf dät dinke vree t'mákke vän al
verstandslöösched, vööruardeile n'nd'ideologié, die út ád tiede n'ööverkámme. t
Spööl sich allein z'öf in die wäslik länh in t 17. bietau 18. joarhöngerd n'in
die huager kringer.

D'öpkläreng häed'instraum had vän sikker die weidergeboarde n'äs die
weidervörmeng. Auch is t'vän instraum dät Europädischer kontákter öf gönge liqqe
mit anger völker wie n'in Afrika, dörch d'öntdikkenger in reiser. An dät önd vän
dät 17. joarhöngerd woaëd mä n'öövervluad dörch reisböök n'versläeg. Auch dät
brách mit an t'anvange vän die n'Encyclopédie in Frankriek, vändong dät woaëd
«wietschap t'is mach».

Bekönd philosööver vän dizze tied sönd Descartes, Baruch de Spinoza, Jean-Jacque
Rousseau, Voltaire, John Locke n'Immanuel Kant.

Aander bekind filosofe die neet in dees tied leefde mer väöl höbbe beteikend
veur de kennis euver de opklaoreng zien Friedrich Nietzsche en Michel Foucault.



https://li.wikipedia.org/wiki/Zumpelveld

Dit artikel is gesjreve in 't Zumpelvelds. 't Weurt gewaardeerd óm in dit
artikel 't Zumpelvelds aan te hauwe of aan te gaeve welk anger dialek gebroek
is.

Zumpelveld (Hollendsj: Simpelveld) is ee dörp en ing gemingde in 't zuudoeëste
va Hollendsj Limburg. De gemeente besjleet 16,03 km² en hat mieë as 10.500
iweunesj. De gemingde besjteet oes tswei kerne: Zumpelveld en Bóches (Bocholtz).

In allebei de dörper waedt ee Middelduutsj uvvergangsdialek gesjpraoche; 't
Zumpelvelds hat alling mieë Nederduutsje kenmerke as 't Bóchezer plat. I Bóches
mache ze och va geker G ing J, en dat dunt ze i Zumpelveld nit.

Zumpelveld woar i de Romeinisje era 'n beziedelóng neëve 'n groeëse hieërbaan
van Mesjtreech noa Kölle. In 1930 woeët 'n esjkieës, ofwaal sarcofaag, oet deën
tsied opgegrave, bekind as de sarcofaag va Zumpelveld.

I g'n plaatsj sjtoon nag 'n paar ouw höaf, geboewd va keundersjteng. Óch de
neo-romaanse kirch, gewiejd aan de heilige Remigius en óntworpe durch Caspar
Franssen in 1921, is va deë zèlfde sjteng. De typisch Limburgse toere sjtamt oes
1935 en is óntworpe durch A. Swinkels. De pastorie, mit helsjtenge lieste rónk
de vinstere, dateert van 1683. Ze is in 1778 gerestaureerd en oesgebreid.

I Zumpelveld ligke 'n paar kloeëstesj: Hoes Loreto van de zuustesj van 't Erm
kind Jezus ( sjtichteres woar Clara Fey), oes 1878 en 'n (vuurmalig)
paterskloeëster Damianum op de Plaar. Óch bevingk zich hei 'n lourdesgrot en 'n
calvarie in e park.

De sjtatie van Zumpelveld deent hüj as tsentróm van 't projek ZLSM ofwaal
Zuid-Limburgse Stoomtrein Maatschappij, die, seër 1995, mit hóngerdvuftsig
vreejwilligesj, 't Miljoanelientsje wier i gang gezat hant. De restauratie hat
nag de origineel hoozener uvverkappóng oes 't begin van de tswentigste
joarhóngerd.



https://li.wikipedia.org/wiki/Zittesj

Dit artikel is gesjreve in 't Zittesj. 't Weurt gewaardeerd óm in dit artikel 't
Zittesj aan te hauwe of aan te gaeve welk anger dialek gebroek is.

't Zittesj is de taal van de sjtad Zittert in de gemeinte Zittert-Gelaen.
Óndanks dat Zittert al jaore mit Gelaen aaneingegruid is en sins 2001 ouch in
dezelfde gemeinte lik, zeen de dialekte van bei sjtae absoluut neit geliek, kiek
ouch Gelaens. 't Meis liek 't Zittesj nog op de dialekte die sjus euver de grens
mit Dutsjlandj, in de Zelfkantj, gesjpraoke waere, en op 't plat van Herkeboesj.
Veur de res is 't e typisch euvergangsdialek van de Midde-Limburgse dialekte,
wie 't Remuns, nao de Zuud-Limburgse dialekte van 't Heuvellandj.

E veurnaam kènmerk wo in 't Zittesj zich aansjlut bie Midde-Limburg is de
mouillering, al kump dit versjiensel neit meer in alle weurd veur wo me ze in 't
Remunjs nog aantröf. Zittert en Gelaen zeen óngeveier de zudelikste plaatsje wo
me dees mouillering heurt. Get typisch zudelèks is de -sj in e woordènd, wo me
in noordeliker dialekte -s of -rs haet. Dat zuut me al aan 't woord Zittesj en
dat wurt ouch dudelik in flesj, minsj en beusj. Waat 't Zittesj mit zowaal 't
midde es 't zuide gemein haet en 't aafsjeit van 't noorde, van 't Mesjtreichs
en van de Belsj-Limburgse dialekte is dat 't te zuudooste van de Panninger Linie
lik. Dit kènmerk sjpeelt 'n rol in 'n zeker rivaliteit die besjteit tösje
Zittert en Mesjtreich.

't Belangriekste kènmerk van 't Zittesj vuntj me de Zittesje diftongeiering. Die
besjteit dao-oet dat wen in de dialekte te noorde van Zittert 'n ee, oo of eu in
e woord optraet, en dae vocaol haet dao de sjtoottoon, dat er dan gebraoke wurt
tot 'ne diftong: ei, ou of ui. Vergliek:

Dit kènmerk haet es verspreiingsgebied behawve Zittert traditioneel de Zelfkantj
en Herkeboesj, wie baove besjreve is, mer boete Zittert kump 't versjiensel
allewiele koum of neit meë veur. 't Moug dan ouch neit meë door jederein in
Zittert zelf in eer gehouwte waere, toch zuut me sjus dit kènmerk es de
kwintesens van 't Zittesj, zodat väöl sjpraekesj toch waal draan vashouwte.

De typisch Zittesje diftongeiering woort veur de eesjte maol besjreve door Willy
Dols in zien dissertatie oet 1944.

'n Anger typisch Limburgs kènmerk det ouch in 't Zittersj veurkump is de
verangering van 't diminutieve suffix -ke in -ske nao -ch, -k en -ng;
buik-buikske, sjpang-sjpèngske, baoch-bäöchske.

Zittesje leidjes woorte gezónge door de jónkgesjtorve Jo Erens, en later
incidenteel door Toon Hermans. Bekènde dichtesj waore Felix Rutten, Arthur Laudy
en Hein Bovendeaard . Veldeke haet 'ne krink in Zittert. Name van noe zeen
Albaer Sluis, Phil Schaeken en John Hertogh.



https://li.wikipedia.org/wiki/Willem-Alexander_vaan_de_Nederlen

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Willem-Alexander Claus George Ferdinand (Utrech, 27 aprèl 1967) is Keuning vaan
de Nederlen. Heer volgde op 30 aprèl 2013 zien ma Beatrix op. Ziene pa is de
gehiemelde prins Claus vaan Amsberg.

Op 25 aprèl woort prinses Beatrix opgenome in 't Academisch Hospitaol in Utrech.
Twie daog later, um drei veur ach in d'n aovend, woort de prins gebore mèt 'n
keizersnee. Zoe'n haaf oor nao de geboorte maakde de Rieksveurliechtingsdeens
(RVD) 't nuits bekind. Op vief plaotse in 't Keuninkriek woorte, nao traditie,
101 saluutsjote aofgevuurd. De nuie prins woort bij zien geboorte twiede in de
troenopvolging. De volgenden daag woort door väöl lui es 'nen officieuze vrijen
daag gevierd en euveral woorte veendele oetgehaange. Op 2 mei deeg prins Claus
op 't raodhoes vaan Utrech aongifte vaan de geboorte. Heer melde tot de roopnaom
Alexander zouw zien; later woort dat evels Willem-Alexander. Ziene complete naom
liet ziech zoe verklaore:

Willem-Alexander woort op 2 september geduip es lid vaan de Nederlands-Hervörmde
Kèrk. Dat gebäöre in de Jacobskèrk in D'n Haag, oonder leiing vaan ds. H. Kater,
d'n hoofpredikant. De peetawwers en getuige waore ziene grampeer Prins Berhard,
ziene noonk prins Aschwin zur Lippe-Biesterfeld, prinses Margaretha vaan
Denemarke (de later keuningin Margaretha II), Ferdinand graof vaan Bismarck en
Renée Elizabeth Bradbrooke Smith gebore joonkvrouw Roëll.

Wie zien ma in 1980 keuningin woort, woort Willem-Alexander otomatisch prins
vaan Oranje; op zien achtiende kraog heer zitting in de Raod vaan Staote. Heer
kraog toen ouch 't rech op 'n oetkiering vaan de Staot.

Zien jäög brach de prins door mèt zien ma op kestiel Drakensteyn bij Lage
Vuursche (gemeinte Baarn). In 't dörp Baarn góng heer nao de nui Baarnse Sjaol
en later nao 't Baarnsch Lyceum. Wie heer mèt zien moojer nao D'n Haag
mètverhuisde (nao Huis ten Bosch), góng heer vaanaof 1981 nao sjaol op 't
Vrijzinneg-Christelek Gymansium dao. Nao zien sjaol deeg heer iers 'n studie aon
't Atlantic College in Llantwit Major (Wales); daonao góng heer in Leiden
historie studere. Heer góng dao bij 't studentecorps (Minerva) en um 't
enthousiasme boemèt 'r aon 't studenteleve mètdeeg woort 'r Prins Pèls geneump.
In 1993 studeerde de prins aof op de positie vaan Fraankriek binne de NAVO. Zien
scriptie is neet gepubliceerd, umtot de universiteit vaan Leiden dat toen noets
deeg.

Nao zien studie begós de prins ziech te riechte op allemaol functies die mèt de
positie vaan staotshoof te make hadde. Veuriers waore dat militair posities. Al
tösse 1985 en 1987 waor heer in de marine in deens gewees; noe góng heer bij de
Lochmach veur te liere vlege. Ouch kaom heer ummer dèkser neve of in de plaots
vaan zien moojer op officieel gebäöres en woort heer ingeleid in 't bestuur vaan
't land en in 't bedriefsleve. Daoneve specialiseerde heer ziech vaanaof ind
jaore '90 in 't waterbehier.

Bij 't bekindweure vaan de aonstoonde troenswissel lag heer zien nevefuncties
neer, veur ziech gans op zien taak es keuning te concentrere. Zienen officiële
(korten) titel es kroenprins waor (in 't Nederlands) Zijne Koninklijke Hoogheid
de Prins van Oranje.

Op 30 aprèl 2013 woort heer, nao de abdicatie vaan Beatrix in de Vroedsjapskamer
vaan 't Keuninklek Paleis vaan Amsterdam, keuning vaan de Nederlen. Later op d'n
daag woort heer kortbij, in de Nui Kèrk, ingehöldeg.

Al in zien tiener- en twintegerjaore kaom heer bekind te stoon es 'ne groete
sportfan. Zoe deeg heer in 1986 mèt aon de Èlfsteidetoch oonder 't alloniem W.A.
van Buren. Ouch is heer sinds 1998 lid vaan 't IOC. Wijer woort heer dèks es
sportfan gezeen; zie gedraag es supporter bij de Vrouwluihockeyfinaal op de
Olympische Speule van 1996, die door Nederland woort gewonne, zörgde veur
verdeilde reacties in Nederland. Ouch de functie vaan IOC-lid gaof heer op wie
Beatrix häören troensaofstand aonkundegde. Wie heer keuning woort, deeg heer
aofstand vaan ziene zedel; de Valkebergse politicus Camiel Eurlings volgden 'm
op. Op de 125e IOC-sessie, boe heer ten gunste vaan Eurlings aofsjeid naom,
woort Willem-Alexander beneump tot ierelid; heer kraog daobij de Gouwe
Olympische Orde umgehaange.

In ziene studentetied en daonao jaogde de roddelblaajer dèks op de relaties vaan
de prins. Veural bekind woort zien vrundin Emily Bremers, mèt wee 'r vaan 1994
tot 1998 'n relatie had. Op 30 miert 2001 evels verloofde Willem-Alexander ziech
mèt Máxima Zorreguieta. Dees Argentijnse vrouw waor in Nederland, veural in
linkse kring, umstrejje, umtot häöre pa Jorge Zorreguieta staotssecretair waor
gewees in de dictatuur vaan Jorge Videla. Máxima zelf woort evels al gaw oonder
groete deile vaan de Nederlandse bevolking geleef um häör sjoenheid,
intelligentie, inleving en de snelheid boemèt ze Nederlands had gelierd. Op 2
februari 2002 trojden 't paar in Amsterdam; veur de wèt in de Beurs vaan
Berlage, welk houwelek door börgemeister Job Cohen woort geslote; veur de kèrk
in de Nui Kèrk, in 'nen deens vaan dominee Carel ter Linden. Máxima häöre pa
moch dao neet bij zien. Bij de rijtour in de Gouwe Kojts woort gedemonstreerd,
meh door mer e paar lui.

Väöl vaan die titels goon al iewe mèt en zien in d'n tied vaan de Rippubliek
door de stadhawwer verkrege. Aandere zien recenter: d'n titel Joonkhier vaan
Amsberg heet heer geërf vaan ziene vaajer prins Claus, Prins vaan
Lippe-Bisterfeld is de Keuning euver ziene groetvaajer prins Bernhard.

Dit artikel is gebaseerd op en in groete lijne vertaold oet 't corresponderend
Nederlandstaoleg artikel.



https://li.wikipedia.org/wiki/Westerlauwers_Fries

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Westerlauwers Fries is de westeleke gróp dialekte vaan 't Fries, dat wèlt
zegke 't Fries wie dat allewijl in Nederland gesproke weurt. Aander soorte zien
't Oosfries en 't Noordfries. Boete Nederland weurt dees taol miestal "Wesfries"
geneump, meh umtot me daomèt in Nederland nao de dialekte oet de kop vaan
Noord-Holland verwijs, geit me hei deze naom oet de weeg. Es me in Nederland
euver Fries sprik, bedoelt me miestal allein 't Westerlauwers Fries.

De taol weurt nog door zoe'n 350.000 lui es mojertaol gesproke in de provincie
Friesland, die sinds de jaore negeteg officieel - Friestaoleg - Fryslân hèt, en
is de twiede officieel taol vaan Nederland, boe 't sins 1995 toegestaon is de
Friese taol in lokale en provinciale vergaderinge te gebroeke. Sins 1996 is 't
Fries geratificeerd in 't Europees Haandvest vör regionaal tale en tale van
minderhede. In 2001 woort e convenant geteikend.

Wat direk opvèlt aon 't Westerlauwers Fries is 'n relatief gering versjeieheid
aon dialekte, vergeleke mèt beveurbeeld 't Limburgs. Umtot 't Fries veuraol 'n
spreektaol is en iewelaank zelfs gaaroet gein standaardtaol bestoont, zou me e
gefragminteerd dialekgebeed verwachte. Toch versjèlle de dialekte mer wieneg.
Groofeweg kint me spreke vaan drei groete dialekte: 't Kleifries, 't Woudfries
en 't Zuidhooks. Die zien meujteloos oonderein te verstoon. Versjèlle zien
oonder aander dinger wie 't wäördsje veur doe: in 't Woudfries is dat dû, in 't
Kleifries do. Belaankrieker zien de dialekte vaan Hindeloopen, Terschelling
(Terschellings, verdeild in Aasters en Westers) en Schiermonnikoog. Die wieke
väöl mier aof en zien get awwerwètser es 't Standerdfries. Zoe heet 't
Hindeloopers de aw vocale behawwe en 't Schiermonnikoogs de drei woordgeslachte.

't Fries weurt miestal bij de Ingweoonse taolgróp ingedeild, dat beteikent tot
't korter bij 't Ingels steit es bij 't Nederlands, 't Limburgs en 't Duits. Dit
kin me nog zien aon kinmerke wie palatalisatie (Ingels cheese, Fries tsiis,
Hollands kaas, Limburgs kies), ee of ie veur de aw Germaanse ô (grien veur
Limburgs greun) en zoe wijer.



https://li.wikipedia.org/wiki/Vuursjt%C3%A8%C3%A8

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Vuursjtèè is 'ne sedimentaere kiezelsjtèè of silex, dae zich in kriet gevörmd
haat. 't Is 'ne glaasechtige, mae helle sjtèè dae zich in holtes, m.n. in
gegrave geng van zieëkreefte vormde in 'n proces dat verkiezeling genumd wert.
't Kiezelzuur dat aafgesjèjje wert bie o.m. 't vergoeë van de weke dele van
zieëiegele vervong 't kriet dör 'ne greujkern va kiezel oeëroond d'r knol
greujde en va binne ömmer helder waoërt. D'r poreuze, witte krietechtige
boetekaant is 't jongste dèèl van d'r vuursjtèè. Wie de vörming va vuursjtèè
zjuus verlöpt is nog neet gewete.

M.W. Felder is 'ne Limburgse geoloog en 'ne internationaal erkaande expert op 't
terrein va vuursjtèè.

Es gèng erosie haat plaatsjgevonge vindt me silex in de vörm va knolle in 't
kriet truuk in horizontaal baanke, zoewie in de ENCI-groeve of in de vertikaal
mergelwande langs 't Albertkanaal. Mètstens is 't ömringende kriet evvel in d'r
loop van d'r tied opgelost en voetgesjpeuld en bleef d'r silex achter. De kleur
kan variëre va gael, broen, gries, broengriezig, wie d'r vuursjtèè va Rule, wit,
witblauwig of zelfs zjwart.

In d'r sjtèèntied waoërt va silex getuug gemakd. Vuursjtèè is helder wie sjtaol.
In d'r owwe sjtèèntied hoof me mèt 'ne klopsjtèè 't övvertollige aaf van d'r
kern, dae 't werktuug waoërt, zoewie 't voesbiel. In d'r jongere sjteentied hoof
me mèt 'ne klopsjtèè of 'n sjtuk hertehaoën de klinge, dit zeunt fieng sjtökskes
sjerpe vuursjtèè, aaf van d'r kern en makde daomèt 't getuug, zoewie
sjpeerpeunte, pielpeunte, dolkpeunte of metspeunte.

Vuursjtèè waoërt mètstens bie daagboew oontgonne, mèt de Levalloistechniek.
Langs baeëke en in hellinge loge ze vör 't oprape. In Riekelt vindt me evvel 'n
vuursjtèèmien, de aodste mien va Nederland.



https://li.wikipedia.org/wiki/Vouksleed

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

't Volksleed of volkshymne ies e sjtök muziek (zank) dat bedoeld ies es symbool
veur e volk of veur 'n natie, dèks 'n sjtaat. Volkshymnes were gesjpeeld bie 't
ontvange van e sjtaotshoof, bie euverwinninge in belangrieke sjportevenemente en
bie ander plechtige gelegehede. Bie 't sjpele van 't officieel volksleed weurt
me geach op te sjtoon, en militaire moete saluere.

Aan 't begin van de 19e ièw begoeste leng, oonder invloed van de romantiek en 't
opkaomende nationalisme, mèt 't keze van e volksleed. In de loup van de 19e en
20e ièw koze de meiste leng e officieel volksleed, al zint daoneve - bie minder
officieel gelegehede - dèks ouch nog ander patriottische lejer in gebruuk. 't
Oudste leed dat tot volksleed ies gewore ies 't Nederlandse Wilhelmus, gesjreve
tösje 1568 en 1572.

De meiste volkshymnes höbbe 'n teks, meh dao zint d'r ouch 'n aantal dezónder.
Meistal were mer ein of twiè couplette gesjpeeld of gezonge, al zint de meiste
volshymnes langer. Dao zint mer wiènig volkshymnes die gecomponeerd zin door
bekènde componiste.

't Volksleed van de Belzje en Nederlandse provincie Limburg ies Limburg mijn
vaderland of Waar in 't bronsgroen eikenhout.

'n Volksleed ies ouch e meistal (oud), euvergeleverd traditioneel leed(sje), dat
door ´t volk weurt metgezónge (volkszank). Dao were nog ummer nuuj volksleedsjes
gediech en gecomponeerd.



https://li.wikipedia.org/wiki/Vleisj

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Vleisj of vleis is 't spierweefsel van gewerveldje bieëster. Inne brei zin van
't waord besleitj 't alle deerlike en sómtieds miensjelike weefsele, inclusief
organe wie de laever of de nere. Inne ingste zin sleitj de term oetsloetendj op
't spierweefsel van zougdere die zeen gekwieëk veure consumptie dore miens. 't
Euverdeil van 't vleisj det in Nederlandj en 't Belsj wuuertj geconsumeerdj is
aafkómstig van bieëster oete intensieve vieëhajerie. Ein vanne nuudste
óntwikkelingen op 't gebied van vleisj is kwieëkvleisj.

De consumptie van vleisj wuuertj sterk bepaoldj dore cultuur. Aafhenkelik daovan
waere sómmige bieëster neet gegaete. Tupische veurbiljer zeen hunj en katte, die
neet waere gegaeten in wèsterse culture, meh waal in lenjer wie Sjina.
Verkesvleisj wuuertj door sómmige culturen en religies es ónzuver betrach. 't
Aete van miensevleisj, kannibalisme, wuuertj vriewaal euveralt es e taboe
gezeen.

Luuj die, óm cultureel of principieel raeje, d'rveur keze gei vleisj of vis te
aete, neump me vegetariërs.



https://li.wikipedia.org/wiki/Vilnius

Dit artikel is gesjreve in 't Minsters. 't Weurt gewaardeerd óm in dit artikel
't Minsters aan te hauwe of aan te gaeve welk anger dialek gebroek is.

Wilnioes és de haudstad van 't laand Litouwe. De stad hèt rónd de 529.022
énwoeëners op 't oppervlaakte van 401 km². De stad lik op 112 m boeëve zeiniveau
aon de twei reviere de Vilnelė en de Neris.

De stad wiëd vër 't iës van gehoort én de twèlfde eiw en gruit al snel aut as e
cultureel en wetesjappelik centrum vër de gaanse regio. Heidër trék de stad al
gaw vël immigrante aon, wie Paule, Rösse, Jaude en Duitsers. Taege 't énd van de
niëgeteinde eiw besteet de bevolkéng vër 40% aut Jaude. Waaj Litouwe én 1918 zën
ónaofhankelikheid autriëp, blaajf Wilnioes taugeweze aon dat laand. Paule bezat
èvvel al snel de stad en 't gebied róndum, waudër Kaunas de taajdelike haudstad
wiëd. Én 1939 wiëd de stad bezat dër 't Raude Leger van de Sowjetunie. De stad
wiëd doënoë iëvergedraoge aon Litouwe, mér de Sowjetunie bleef zën mach
vergraute en auténdelik wiëd 't gaanse laand 'n ónderdeel van de Sowjetunie. Én
1941 wiëd Wilnioes vervolges veriëverd dër 't nazistisch Duitslaand. Én de joëre
die volgde wiëd bekaans de gaanse Jaudse bevolkéng autgemoeërd. Wilnioes wiëd én
1944 bevraajd.

Wilnioes zën historische bénnestad lik aon de linkse kaant van de Neris en woeëd
gekénmerk dër de bouwstaajl de Barok. Bekénde gebouwe zin de Kathedraol van
Wilnioes, de Gediminastoeëre en de Televisietoeëre van Wilnioes.



https://li.wikipedia.org/wiki/Verkrachting

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Verkrachting is 'ne wiedgoonde vörm vaan seksueel geweld. Gemeinelek geit 't hei
um 't oonder dwang seksueel binnedringe vaan e slachoffer. De definitie vaan
verkrachting, wat in de mieste culture straafbaar is, versjèlt evels per
jurisdictie.

Wereldwied versjèlt 't aontal gemelde verkachtinge vaan 4,9 op 100.000 in
Litouwe tot 91,6 op 100.000 in Lesotho. Väöl gevalle weure evels neet gemeld;
wereldwied gief 't woersjijnelek gein aander vergriep wat mie weurt verzwege. De
groete mierderheid vaan de daders is mannelek. De mieste slachoffers zien ouch
vrouwlui (oongeveer 90%). Allewel tot de mieste media-aondach oetgeit nao
verkrachtinge door vreemde, kump verkrachting door bekinde väöl dèkser veur
(oetgezunderd in oorlogssituaties).

Verkrachting leit dèks tot traumata en soms tot posttraumatisch stresssyndroom.
In bepaolde culture kin 't slachoffer daobij ouch mèt maotsjappeleke aofkäöring
te make kriege, zelf vaan zien familie en bekinde.

Väöl definities vaan verkrachting beperke ziech tot penetratie. Zoe luit de
definitie vaan de WHO 'Gewelddaodeg of aanderszins gedwoonge binnendringe (al is
't mer eve) vaan de vulva of anus, door middel vaan 'ne penis, aander
liechaamsdeile of veurwerpe.' Aander definities beperke ziech neet tot vulva en
anus meh spreke vaan (seksueel) binnedringe in 't algemein. Dit is beveurbeeld
't geval in 't Belsj en Nederland. Zoe'n definitie beteikent tot 'n opgedroonge
tongpuun ouch es verkrachting gelt. Soms is de definitie zelfs neet beperk tot
penetratie, in Duitsland beveurbeeld. Miestal valle zoe'n feite evels oonder 't
minder zwoer vergriep vaan aonranding. Bezunder problematisch is 't wienie 'n
vrouw 'ne maan tot penetratie dwingk.

In väöl aw wètte is penetratie eufemistisch gebrach es 'vleiseleke bekinning'
(beveurbeeld in 't Ingels: carnal knowwledge). Umtot dat neet gans
oondobbelzinneg is (en veur de moderne taolgebruker mesjiens ouch neet dudelek),
vreug dat dèks um 'n modernisering vaan de definitie.

Bij de definitie vaan verkrachting huurt in principe tot 't slachoffer gein
touwstumming gief (meh zuug oonder). E gries gebeed versjijnt evels wienie 't
slachoffer gei bezej heet, oonder invlood is of aanderszins geistelek neet in
staot um te weigere. Normaal gezeen tèlle zoe'n gevalle ouch es verkrachting.
Dit gelt ouch wienie de seksueel handelinge neet direk oonder bedreiging weure
gedoon, meh zien aofgedwoonge mèt beveurbeeld laankdoreg sjantaasj.

In de loup vaan d'n iew begós de meining euver dit oonderwerp te verandere. Dit
gebäörde oonder invlood vaan 't feminisme, meh ouch oonder 't ziech algemein
oontwikkelend concep vaan minserechte. Allewijl weurt verkrachting in 't
houwelek in de westerse wereld algemein es 'ne vörm vaan hoeselek geweld gezeen.
De wètgever waor zelfs in väöl westerse len opmerkelek laat mèt 't aonpasse vaan
de wèt: in Nederland beveurbeeld is houwelekse verkrachting pas sinds 1991
meugelek.

In sommege jurisdicties gelt geslachsgemeinsjap mèt seksueel minderjaorege (zij
die joonger zien es de wèttelek vasgestèlde besjikkingsleeftied) ouch es
verkrachting, n'importe of de joongere daomèt instump. De riddenatie is daan tot
heer neet gesjik is veur te beslisse en tot zien touwstumming neet geldeg is.
Zoe'n systeem kump beveurbeeld in de Vereinegde Staote veur. Geliekaardege
bepaolinge kinne gelle veur geslachsgemeinsjap mèt geistelek gehandicapde. In e
groet aontal aander len (beveurbeeld Nederland) gelt dat neet es verkrachting,
meh vèlt seksueel contak mèt kinder oonder anti-pedofiliewètte en weurt d'n
daojer dao wel veur vervolg.

De reies um tot verkrachting euver te goon kinne zoewel cultureel en
(individueel) psychologisch zien. Lieg strafe op verkrachting en de euvertuiging
tot 't 'superieur' mannelek geslach 't rech op de vrouw heet koume volgens de
WHO väöl veur. Westerse verkrachters weure evels dèks gediagnosticeerd mèt
sadistische trèkke en de zöch nao euverheersing.

Slachoffers vaan verkrachtinge zien dèks getraumatiseerd en kinne de groetste
meujte höbbe veur weer te functionere wie veur 't vergriep. Dit kin ziech
beveurbeeld vertaole in eet-, slaop- en concentratiesteurnisse. Versjèllende
symptome vaan acute stresssteurnis trejje aon 't daagleech, wie
depersonalisatie/dissociatie, black-outs mèt betrèkking tot deile vaan de
verkrachting of zjus 't constant herbeleve vaan de ervaoring (in gedachtes of in
mare), oeterweeg goon vaan alles wat me mèt de ervaoring daan wel de verkrachter
associeert zoewie vaan gans 't sociaol leve. (Dit zien dus allemaol dinger die
getraumatiseerde lui in 't algemein kinne doen.) Wienie dees effekte nao e paar
maond nog aonhawwe, sprik me vaan posstraumatisch stresssyndroom. Me sjat tot
tösse eindaarde en d'n hèlf vaan de verkachtingsslachoffers dao las vaan heet;
heimèt huurt verkrachting tot de algemeinste oerzake vaan PTSS oonder vrouwlui.

Umtot verkrachting gemeinelek oonbesjermp gebäört, kinne geslachskrenkdes hiel
good weure euvergegeve aon 't slachoffer (of eventueel op de verkrachter). De
lèste jaore is dit veural e probleem gebleke bij AIDS, en daan zeker in tropisch
Afrika, boe de krenkde sterk inheims is. In 2005 waor volgens ein sjatting wel
60% vaan de vechtende in 't Kongolees intern conflik besmèt mèt HIV. 't Is
bekind tot in dezen oorlog massaol woort verkrach, wat de verspreiing vaan de
krenkde zeker heet verergerd. Daobij besteit in deile vaan 't continent 't
bijgeluif tot geslachsgemeinsjap mèt 'n maag eine vaan zienen AIDS aofhölp; es
gevolg heivaan weure jong meidskes verkrach. 't Is evels neet bekind wie
wiedverbreid dit idee is; ouch vèlt dèks neet aon te tuine of 'n verkrachting
daodoor is gemotiveerd.

Soms gebruuk 'ne verkrachter wel e condoom. Reies daoveur kinne zien tot heer 't
slachoffer neet zwaanger wèlt höbbe, tot 't slachoffer (mesjiens) zelf besmèt is
en um de sjijn te wèkke tot alles vrijwèlleg gebäörde. Ouch maak de aofwezegheid
vaan sperma 't lesteger um gemeinsjap, laot stoon verkrachting, aon te tuine.

Bij vaginaal verkrachting vaan vrouwlui door manslui - de klassieke vörm vaan
verkrachting - kin 't slachoffer natuurlek zwaanger rake. Laank neet ummer, meh
väöl dèkser es bij touwgestande geslachsgemeinsjap, zal de vrouw 't keend neet
acceptere. In väöl len besteit de optie veur abortus; in sommege jurisdicties
mèt conservatief abortuswètte is 't in geval vaan verkrachting wel touwgestande.
Wee op principieel grun tege abortus is, kin deveur keze 't keend bij geboorte
aof te stoon. Aon d'n aandere kant dwingk 'ne verkrachter 't slachoffer dèks tot
abortus, um de gevolge aof te dèkke.

In väöl culture weurt 't slachoffer vaan 'n verkrachting, väöl mie es d'n
daojer, op de verkrachting aongekeke. 't Oerdeil vaan de umgeving is daan tot 't
slachoffer drum heet gevraog, beveurbeeld door ziech oetdagend te kleie of door
opziechteg te flirte. Zoe'n ideeë zien zeker gelink aon väöl veurkoumende
geslachsrolle die veursjrieve tot de vrouw deensbaar moot zien aon de maan (ouch
seksueel). Me moot evels bedinke tot ouch bij vrouwlui oonderein 't besjöldege
vaan verkrachtingsslachoffers veurkump. Soms zeuke slachoffers ouch de sjöld bij
hun eige.

Soms geit de sociaol aofkäöring wijer es de bovestoonde besjöldeginge. In
versjèllende mediterraan en islamitische culture beteikent sjan veur de vrouw
(wie 't verluus vaan maagdelekheid veur 't houwelek; dit zal de kanse op e
houwelek veur 't slachoffer hiel sterk verkleine) ouch 'n groete sjan veur de
ganse femilie. E femilielid (dèks de pa of e broor) kin daan tot iervraak
euvergoon en de vrouw umbringe um de ponteneur vaan de femilie in stand te
hawwe. Dèkser evels zal me neet zoe'n extreem oplossing oetzeuke en ieder keze
veur verstoeting.

In aander gevalle weurt d'n ier vaan allebei gered mèt e gedwoonge houwelek. De
verkrachter kin daan oonder vervolging oetkoume, dewijl 't slachoffer häör
sociaol positie neet verluis en 't (eventueel) keend wètteg zal zien. Ouch dees
oplossing weurt in zoe'n culture neet algemein geaccepteerd: de zelfmaord vaan e
zèstienjaoreg meidske in Marokko, wat oonder drök vaan häör umgeving mèt häöre
verkrachter waor getrojd en in dat houwelek weer woort misbruuk, maakde in 2012
in dat land 'n discussie euver de rechte vaan de vrouw in zoe'n situaties los.

't Begrip 'verkrachting' heet 'n bewoge historie. In 't aajd Romeins rech waor
verkrachting (raptus) gedefinieerd es de rouf vaan 'n vrouw, n'importe of dat
mèt seksueel doele waor. De benaodeilde partij waor neet de vrouw zelf meh de
maan oonder wee zien otoriteit ze stoont. Oet de legendarische historie vaan
Roeme kint me verhaole euver de Sabiense maagderouf en de verkrachting vaan
Lucretia; in dat lèste verhaol begeit 't slachoffer zelfmaord. In de keizertied
woort de juridische status mie es eine kier aongepas, meh zoonder tot 't 'n
oetsletend seksueel laojing kraog.

In de middeliewe begós dat te verandere en oontstoont laankzaamaon e dudelek
versjèl tösse verkrachting en oontveuring (beveurbeeld in 't twelfden-iews
Decretum Gratiani). In de zèstienden iew woort ouch't begrip vaan seksueel
mierderjaoregheid oontwikkeld (dee leeftied kós beveurbeeld op twelf jaor
ligke). Verkrachting woort in deen tied ummer geach door 'ne maan op 'n vrouw te
zien; seksueel misbruuk vaan manslui veel oonder wètte tege sodomie. Ouch kóste
neet alle vrouwlui in aonmerking koume: boete zien eige vrouw waor ouch
gedwoonge geslachsgemeinsjap mèt 'oonierbaar vrouwlui' neet straafbaar.

Aon verkrachting woort neet ummer zoe zwoer geluf wie allewijl. Sint-Thomas vaan
Aquino meinde tot verkrachting, allewel tot 't zundeg waor, neet zoe erg waor
wie masturbatie of coïtus interruptus, umtot 'ne verkrachter entans voldeeg aon
de bedoeling vaan de seksualiteit. Mier in 't algemein woort, wie gezag,
verkrachting dèks es e logisch gevolg vaan 'n vrouweleke oetdaging gezeen. Ouch
waor 't langen tied gans normaal um slavinne te misbruke - beriechte dao-euver
zien zoewel oet de Europese wie oet de Arabische slaovehandel bekind - en um
vrouwlui vaan vreem volker te verkrachte (dèks, meh neet allein, in d'n oorlog).
Verhaole euver edele die zoe gezag 't rech hadde um in de houweleksnach de
vrouwlui vaan hun oondergesjikde te oontmaagde (jus primae noctis) kinne evels
neet weure hel gemaak; ze sjijne op wieneg mie te beröste es veuroerdeile tege
d'n adel en/of 't platteland.

Jaorleks weure wereldwied e paar hoonderddoezend gevalle vaan verkrachting bij
de pelitie gemeld, meh 't aontal wèrkeleke verkrachtinge ligk allezeleve väöl
hoeger. Oet zjèn of angs zal 'n verkrachting door 'ne bekinde dèks neet weure
aongegeve. Volgens bepaolde oonderzeuke is wel 20 percint vaan alle vrouwlui
oets verkrach; e groetsjaoleg oonderzeuk in de ganse EU heel 't op 5 percint
vaan de vrouwlui in dat deil vaan de wereld. Allein al in Zuid-Afrika, beröch um
zie hendeg groet verkrachtingsprobleem, vinde jaorleks mesjiens wel 500.000
verkrachtinge plaots. 'n Minderheid vaan de aofgiftes is aon d'n aandere kant
vals; um wieväöl percint 't geit vèlt neet te zègke.



https://li.wikipedia.org/wiki/Venloos

Dit artikel is gesjreve in 't Venloos. 't Weurt gewaardeerd óm in dit artikel 't
Venloos aan te hauwe of aan te gaeve welk anger dialek gebroek is.

't Venloos is 't Limburgs dialek gespraoke in de stad Venlo, in Blierik, en in
't Ven. Al dees kerne hebbe verschille in eur spraok, maar die zien door d'n
taligen drök van de stad Venlo minimaal gewaore. Ein klein hempelke ander
dialekte, wao-ónder 't Aarces, stale sterk op 't Venloos. De plaatse Tegele en
Belvend, die ouk in de gemeinte Venlo ligke, hebbe vuuel ander dialekte.

Binne de Limburgse dialekte neme 't Venloos en 't Aarces 'n unieke plaats in,
umdet de Noordlimburgse barrièr, die vanaaf Wiert 'n dudelike grens trek tössen
't Limburg aan de zuudkant en 't Braobants/Zuud-Gelders aan de noordkant, zich
beej Venlo spliet in ein bundelke det euver Venlo haer trek, en ein bundelke det
tösse Venlo en Tegele doorgeit. De betoëningslien, de doe-gijlien en de
verschillende klinkerisoglosses gaon baovenaeve, de Panninger Linie en de
Panninger Seitenlinie trekke óndernaeve. De Uerdinger Linie splits zich um Venlo
en Aarce op: de grens veur ik/ich en ouk/ouch löp ónder Venlo door, de grens
veur mich/mi'j en dich/di'j/ów löp d'reuver haer. Wiejer zaet me in Venlo ald en
holt, veur oud en hout. Met dees kinmerke, 't nevenein veurkómme van ik en mich,
't bestaon van ein verschil tösse twieë toeëne, sch- as begincluster, de
combinaties -ald en -olt is 't Venloos good gedefinieerd.

Aldere generaties dialectologe deilde 't Venloos neet beej 't Limburgs in, maar
beej 't Zuud-Gelders. In Duitsland is dit nog altied gebroekelik. Allewiels is
't in Nederland aevel normaler veur die grens baove Aarce te trekke. 't Gebied
wao de twiefelgevalle in veurkomme neump me 't mich-kerteer.

't Venloos haet 'n deil grammaticaal aafwiekinge taegeneuver de ander Limburgse
dialekte, die meistal op 'n inger verwantschap met 't Braobants neerkómme. 't
Venloos adjectief gedruueg zich gans nao Brabants veurbeeld:

Mei wuurt as aldste Venloos waord steinka[o]le(n) gegaeve, det veurkump in 'nen
tolinventair oét de Middelieëwe ("carbonib[us] quid steinkalen dicunt[ur]"). 'n
Intersanter, maar neet onumstreje melding van Middelieëws Venloos is 'n studie
oet 1999 nao de Middelnederlandse vertaling van de Franse ridderroman Aiol,
gedaon door Harrie Theunissen. Dae kwaam door intensieve studie van d'n teks tot
de conclusie det de vertaling Venloos is. In daen tied waas de taal nog minder
zujelik van karakter, en woort de h neet oetgespraoke (zoegen. h-deletie). Nao
twieë Venlose vertalinge van de geliekenis van de Verlaore Zoon oet 1807 -
gepubliceerd in 't book 'Het Limburgs onder Napoleon' - kwaam later in de
negentiende ieëw in Venlo 't regelmaotig opschrieve van 't plat veur
vastelaovestekste in gebroek: d'n iersten teks van det saort is oét 1843, van
Sociëteit Jocus. Sinds daen tied is Venlo nao Mestreech de stad met 't meis
bleujende vastelaovendlaeve; de bekindste schriever van vastelaovendleedsjes is
Frans Boermans. Serieuze schrievers zien Piet Stroeken, dae in de jaore dertig
in de Venlosche Courant edersweek 'n beejdrage in 't Venloos leverde (Dees
waek), Mien Meelkop ,Jeanne Alsters- van der Hor (Venlo 1932), en in de jaore
1990-2010 Wiel Hermans, Hans Jacobs en Frans Pollux.

In 1993 is 't Venloos Waordebook oètgegaeve door Stichting Henric van Veldeke
ónder redaksie van de hièr en mevrouw Alsters, en de hière Bakker, van Daelen,
Reijnders,R ]ongen en Vissers en met ein beejdrage van Frens Bakker veur 't
Blieriks dialek.

Op 3 augustus 2006 woort in Venlo 't plat-popprojek Sjerzant Paeper opgeveurd.
Dit is 'n vertaling van 't Beatles-album Sgt. Pepper's Lonely Hearts Club Band
door journalis T. Mientjes. Zengers van de 13 nummers zien ó.a. Frans Pollux,
Bert van den Bergh, Arno Adams en Michiel van der Grinten. Acteur is ó.a. Huub
Stapel. Van Sjerzant Paeper is ouk 'n cd verschene.



https://li.wikipedia.org/wiki/Valentiensdaag

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Valentiensdaag ies 'ne fièsdaag dae gehoute weurt op 14 fibberwarie. 't Ies van
oarsjróng 'n Ingelsj gebruuk. Leefdespare geve ziech op dezen daag get miè
aandach in de vörm van ’n kaart, e bleumke of ’n ander gepas cadeau. In de 14e
ièw waor ‘t ’t fiès van verloofde sjtèlle. Verloof zin beteikent, dat me ziech
ónderein haet belaof mèt ein te zölle trouwe. De cultus van allewiel ies begoes
in Amerika es uting van 'n sjtiekem leefde veur e maedsje. Saer de jaore 90 van
de veurige ièw haet de naodrök ziech verlag nao gewoon leefde en dat ies
oetgegreujd tot 'n greujend commercieel succes.

Dao besjtoon twiè heilige mèt de naam Valentien. Eine waor preester in Roame,
d'n andere biesjop van Ternis. Allebei zint ze in de 3e ièw op 14 februari
vermaord. Mesjiens geit 't hie um ein en dezelfde persoon. Wat hun leve betref
wies nieks nao 't leefdesleve van jóng luuj.

Ander brónne melle dat Valentiensdaag 'ne link zou höbbe mèt Lupercalia, 'n
Romeins vröchbaarheidsfiès, woa-op óngetrouwde manne mèt leutsjes ziech ónderein
de maedsjes verdeilde. In 496 haet paus Gelasius diet, heidens, fiès van 15
fibberwarie veranderd in St.-Valentiensdaag van 14 fibberwarie.

’n Vergeliekbaar traditie in Limburg waor dat van de meileefste, op 1 mei, es de
jónges ziech ónderein de meileefste, de huwbaar maedsjes in 't dörp, verdeilde.

'n Legende vertèlt dat Valentien dokter waor. Es luuj häöm um raod kaome vraoge
deilde hae blome oet. Nao zienen doad kreeg 'n blind maedsje 'ne breef van
Valentien mèt 'n bloom d'r in. Bie 't opemake, gebeurde e wónder, 't maedsje
koes inins wir zeen! 't Gebruuk um blome te geve op deze fièsdaag zou hie op
truuk goon.



https://li.wikipedia.org/wiki/VN

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

De Verenigde Naties (VN) is 'n internationaal organisatie die in 1945 nao d'r
Twiede Waeltkrèèg is opgericht. 't Is 'n mondiaal organisatie va överhede die
samewèrke op 't gebied van 't internationaal rech, mondiaal veilighèèd, behaod
va humanitair rechte, oontwikkeling van de waelteconomie en 't oonderzoek nao
maatsjappeleke en cultureel oontwikkelinge. Op 10 december 1948 waoërt de
Universeel Verklaoring van de Rechte van d'r Miensj vasgesjtèld.

De organisatie is dör 51 leng opgericht en tèlde eind 2007 192 lidsjtaote.
Vriewal eeder internationaal erkaand, oonafhankelek laand is lid van de
organisatie. Vanoet 't hoofdkantoeër in New York en de deelhoofdkantoeëre in
Genève, Wene en Nairobi besjlisse de lidsjtaote en de Gesjpecialiseerde
organisaties van de Verenigde Naties tiedens regulier oontmoetinge över
essentieel waeltzake en waeltömvattende gebäörtenisse. De VN-tale zeunt
Arabisch, Ingelsj, Fraans, Mandarien, Rössisch en Sjpaans.

D'r zeunt zès besjtuursorgane die 't waerk van de organisatie aansjture: de
Algemene Vergadering, d'r Economische en Sociale Raod, 't Internationaal
Gerechtshof, 't Secretariaat, d'r Trustsjapsraod en 't mèts dwingende en
bekaandste orgaan van de Verenigde Naties, d'r Veiligheidsraod. Daarnaeve zeunt
d'r diverse gesjpecialiseerde organisaties die deel oetmake van 't intern
systeem van de Verenigde Naties, oeë-oonder UNICEF, de Waeltdbaank en de
Waeltgezoondheedsorganisatie (WHO).

Op 31 december 2006 waoërt d'r Zuud-Koreaan Ban Ki-moon secretaer-generaal van
de VN. Ziene vörgenger waor Kofi Annan.



https://li.wikipedia.org/wiki/Umami

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Umami (旨味) is e Japans woord wat zoeväöl es 'hierlekheid' of 'hartelek'
beteikent; 't is ein vaan de 5 smake, neve zaajt, zeut, zoer en bitter.

Oet recent oonderzeuk is gebleke tot veer 'ne vijfde smaak höbbe dee geveuleg is
veur glutamaat, ein vaan de twintig aminozoere. Glutamaat weurt ouch es
smaakversterker gebruuk in de vörm vaan 't additief mononatriumglutamaat (ouch
wel ve-tsin geneump), allewijl in väöl kant-en-klaor etenswaor, zowie zaajte
snacks en bouillonblökskes, te vinde. De Japanners numme dizze smaak umami, 'n
woord wat vaan umai is aofgeleid en lekker beteikent. Euver 't effek devaan op
de aander smake is wieneg bekind. Umami verhoeg de speekselaofsjeiding en
versterk de harteleke zaajte en zeute smake. Umami kump vaan nature in väöl
etenswaor veur die vrij glutamaat bevatte, zowie erwte, belege kies, champignon,
shiitake en ziewier.

't Zien veural aminozoere, de bouwstoffe vaan eiwitte, en smaakstoffe wie
natriumglutamaat die dees smaakgewaarweurding geve. 'n Glutamaat is 'ne
neurotransmitter.



https://li.wikipedia.org/wiki/Tyrreense_Zie%C3%AB

Dit artikel is gesjreve in 't Venloos. 't Weurt gewaardeerd óm in dit artikel 't
Venloos aan te hauwe of aan te gaeve welk anger dialek gebroek is.

De Tyrreense Zieë (Italiaans: Mar Tirreno, [mar tirˈrɛːno]; Corsicaans: Mari
Tirrenu; Frans: Mer Tyrrhénienne, [mɛʁ tiʁenjɛn]; Napolitaans: Mar Tirreno;
Sardiens: Mare Tirrenu; Siciliaans: Mari Tirrenu) is 'n zieë in Zuud-Europa,
gelaege t'n zuudweste van 't Apenniens Schiereiland, t'n naorde van Sicilië, t'n
zuudoeëste van Corsica en t'n oeëste van Sardinië. Op 't vasteland ligge de
regio's Latium, Campanië, Calabrië en Toscane aan dees zieë.

De Tyrreense Zee mak deil oét van de Middellandse Zieë. De Straot van Messina
vurmt de verbinding mit de Ionische Zieë, dae ouk deil oétmak vaan de
Middellandse Zieë.

De naam van de zie is aafgeleid van 't waord Tyrrhênoi, 't waord waormei in de
Aldheid de Etruske werde aangeduud door 't alde Grekeland. Umdet zeej stadstaote
langs dees zieë hadde, neumde de Greke ze de zieë van de Tyrrhênoi. De Romeine
neumde d'r vreuger ouk wal Mare Nostrum (Latien: ós zieë).

Inkele platse aan de Tyrreense Zieë zien Napels, Palermo, Vibo Valentia en
Olbia.



https://li.wikipedia.org/wiki/Turks-_en_Caicoseilen

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Turks- en Caicoseilen (officieel Turks and Caicos Islands) zien 'n
eilandnatie in de Atlantische Oceaon, die besteit oet twie klein arsjipelle, de
Turkseilen en de Caicoseilen. De eilen zien feitelek de voortzètting vaan de
Bahama's, die noordwestelek devaan ligke. 't Brits territorium is bekind es
toeristische bestumming en belastingparadies.

De Turks- en Caicoseilen zien verdeild in zes distrikte, eint veur eder bewoend
eiland.

De eilen mete zoe'n 430 km²; daomèt is 't landoppervlak kleinder es dat vaan
Andorra en oongeveer zoe groet wie Curaçao. Ze laote ziech logischerwies
verdeile in twie arsjipelkes: de Caicoseilen en de Turkseilen. Vaan de
Caicoseilen, die in 't noordweste vaan 't land ligke, zien North, Middle en East
Caicos de groetste, al woene op Providenciales (westelek vaan North Caicos) väöl
mie lui. West en South Caicos ligke excentrieker. De Turkseilen, die in 't
zuidooste ligke, zien väöl kleinder. Allein Grand Turk en Salt Cay zien bewoend.
In totaol bedreug 't aontal eilen en 'cays' (eilendsjes of rotse) De eilen zien
geint vaan alle heuvel- of bergechteg; hoegste punt is Blue Hills op
Providenciales. 't Klimaot is tropisch, relatief druug en relatief zonneg, mèt
gans 't jaor door maxima vaan roond de 30 graod en de mieste neerslaag in de
herfs vaan 't noordelek haafroond.

De natuur vaan de Turks- en Caicoseilen is neet bezunder gevarieerd en kint gein
groete endemische soorte. 201 veugel zien bekind, boevaan ein soort is ingeveurd
en 99 soorte daolgaste of zeldzaom breujveugel zien. Inheimse zoogdiere zien
beperk tot twie soorte vleermuis.

De eilanders zien in groete mierderheid (ca. 90%) zwart; de res weurt oetgemaak
door blaanke en lui vaan gemingk blood.

De officieel taol is Ingels; de inheimse bevolking sprik Turks- en
Caicoscreoolingels. Allewel tot dit dialek nog neet bestudeerd is, ligk 't veur
de hand um aon te numme tot 't verwant is aon 't Bahamacreoolingels.

De bewoeners vaan de Turks- en Caicoseilen zien in zier groete mierderheid
christelek. Groetste genoetsjap zien de duiperse (baptiste) mèt 35,8%, daonao
volgde de Church of God ('n pinkstergemeinte) mèt 11,7%, de kathelieke mèt
11,4%, de Anglicaone mèt 10%, de methodiste mèt 9,3%, de zevendendaagsadventiste
mèt 6% en de Jehova's getuiges mèt 1,8%. Aander geluive en onkèrkelekheid make
14% oet. De kathelieke vaan de eilen weure sinds 1984 bedeend door de missie sui
juris veur Turks en Caicos, die oonder 't aartsbisdóm Nassau vèlt.

Wie bij de Bahama's zien de oersprunkeleke inwoeners vaan de Turks- en
Caicoseilen de Lucayo's, Arawaks sprekende Taíno's die örges tösse 500 en 800
n.Chr. vaanaof Hispaniola nao 't noorde vore. Zij neumde e deil vaan de eilen
caya hico 'kètte vaan eilen' - dit woorte de Caicoseilen. De Turkseilen
oontliene hunne naom aon d'n inheimse cactus Melocactus communis, die de Britte
Turk's cap ('Turkse möts') neumde. Europese krenkdes en aofveuring vaan inheimse
es slaove op Hispaniola maakde tot de eilen al begin zestiende iew gans oontvolk
waore. Wijer hadde de Spanjole of aander Europees machte gein intrèsse in de
eilen. Pas in de decennia roond 1700 kaome op de Turkseilen de ierste nui
bewoeners: zieruivers en zaajtwinners. In de late achtienden iew naom Fraankriek
de eilen in, meh in 1799 annexeerde Groet-Brittannië ze, es deil vaan de
Bahama's.

In 1841 veroongelökde e Spaons slaovesjeep veur de kös vaan East Caicos; de
slaove die 't euverleefde vestegde ziech permanint in de Britse kolonie boe de
slaovernij al waor aofgesjaf. In 1848 woorte de eilen bestuurlek vaan de
Bahama's losgemaak, um daonao vaan 1873 tot 1959 weer bij Jamaica te weure
geveug. De jaore dao-op maakde de eilen nog kort deil oet vaan de Federatie vaan
Wes-Indië, meh wie die in 1962 oetereinveel, woort 't 'n zelfstendege
kroenkolonie. In 1976 woort zelfbestuur gegeve, mèt de bedoeling veur de eilen
binne e paar jaor oonaofhenkelek te make, meh dit woort neet oetgeveurd.
Corruptiesjendaole brachte de Britse kroen in 2009 tot 't opsjorte vaan de
otonomie; sindsdeen weure de eilen weer (normaal gezeen tijdelek) es kolonie
bestuurd.

Veur dit artikel is gebruuk gemaak vaan 't corresponderend Ingelstaoleg artikel,
en wel in dees versie; wijer koume bittekes informatie vaan en:Districts of the
Turks and Caicos Islands, en:Coat of arms of the Turks and Caicos Islands,
en:List of birds of the Turks and Caicos Islands en en:List of mammals of the
Turks and Caicos Islands.



https://li.wikipedia.org/wiki/Tsjecho-Slowakije

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Tsjecho-Slowakije, ouch wel gesjreve es Tsjechoslowakije (Tsjechisch en
Slowaaks: Česko-Slovensko of Československo) waor 'ne staot in Midde-Europa dee
't groetste deil vaan d'n twintegsten iew bestande heet. Hoofstad vaan 't land
waor Praag. 't Woort in oktober 1918 gevörmp oet deile vaan de oetereinvallende
Donaumonarchie (Oosteriek-Hongarije), en wel oet de provincies Boheme, Moravië
en 't noordelek (Slavisch sprekend) deil vaan Hongarije. De bulk vaan de
bevolking waore Tsjeche en Slowake, twie (zeker taolkundeg) ing verwante
Slavische volker, meh op de groond vaan de nui rippubliek leefde versjèllende
minderhede, oonder mie Duitsers, Hongare en Roethene. Aon 't bestoon vaan 't
land kaom in 1938 'n ind, wie nazi-Duitsland 't binneveel. Sudeteland, de
boeteste sjèl mèt veural etnische Duitsers, woort bij 't Duits Riek geveug, de
res vaan Tsjechië woort 'ne vazalstaot oonder de naom Protectoraot
Boheme-Moravië en Slowakije woort 'n oonaofhenkeleke rippubliek.

Nao d'n Twiede Wereldoorlog woort Tsjecho-Slowakije herstèld, meh de oospunt mós
't aofstoon aon de Sovjetrippubliek Oekraïne, umtot dao Roethene woene, die hun
taol es 'n Oekraïens dialek woort gezien. Waor 't iers nog 'n democratie, in
1948 brachte de Russe ouch hei e communistisch bewind aon de mach. Wie in 1968
de regering 't bewind get liberaliseerde (Praags Vreugjaor), veel de Sovjet-Unie
't land binne um de communistische orde te herstèlle. Dissindente bleve evels
actief. In 1989 veel ouch hei 't communisme, en woort de jaorelangen dissident
Vaclav Havel de nuie president. 't Land veel evels al gaw oeterein oonder
spanninge tösse Tsjeche en Slowake: op 1 jannewarie 1993 splistde ziech 't land
in de twie aofzunderleke rippublieke Tsjechië en Slowakije.



https://li.wikipedia.org/wiki/Tonga

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Tonga (officieel (Tongaans) Pule'anga Fakatu'i 'o Tonga; (Ingels) Kingdom of
Tonga) is 'n eilanderiek in de Stèllen Oceaan, wat oonderdeil vaan Polynesië is.
't Land umvat 170 eilen, boevaan 'rs 36 bewoend zien. 't Gans oppervlak, mèt de
territoriaol watere mètgerekend, umvat wel 700.000 km2. De territoriaol watere
grenze aon die vaan de Fiji-eilen, Amerikaans Samoa en Wes-Samoa. Hoofstad is
Nuku'alofa; dit is de einege plaots vaan beteikenis in 't land. Tonga is noets
gekoloniseerd gewees door 'n Europees land.

Oongeveer twiedaarde vaan de ganse bevolking leef op 't hoofeiland Tongatapu;
daobij is de bevolking touwnummend in Nuku'alofa geconcentreerd. In de stad is
de westerse cultuur 't meis dominant aonwezeg; op 't platteland euverhierse nog
ummer de Polynesische tradities. De Tongane zien gekeerstend. Anders es op väöl
ander Polynesische eilen is de Tongaanse taol nog volop in gebruuk in 't
daogeleks leve.

Tonga woort doezende jaore trök gekoloniseerd door de Austronesiërs, en
taolkundeg en archeologisch bewies liek denao te wieze tot de Polynesische taole
en cultuur hei vaandan kaome. 't Mote koloniste vaan Tonga zien gewees die de
Marquesas-eilen en Tahiti bezeilde, vaan woe-oet Hawaiï, Nui-Zieland en de res
vaan Polynesië weer in bezit genome woort. 't Volk stoont bekind es Lapita. In
de twelfden iew waore de Tongane present in e gebeed vaan Niue tot Tikopia; me
sprik hei wel vaan 't Imperium vaan Tu'i Tonga, allewel tot door de enorm
aofstande tösse de eilen neet spraoke kin zien gewees vaan echte
oonderhuregheid. In de vieftienden en zeventienden iew verzwaakde dit nètwerk
vaan eilanderiekskes door versjèllende börgeroorloge. In deen tied kaome de
ierste Europeane 't gebeed in, en wel Hollenders wie Willem Schouten, Jacob le
Maire en Abel Tasman (d'n oontdèkker vaan Australië). In de late achtienden iew
bezoch Kapitein Cook d'n arsjipel; in zie spoor kaome protestantse zendelinge
die de bevolking tot 't christendom bekierde. 't Waor in 1845 tot Tonga (weer)
tot ei keuninkriek vereineg woort, door kriegshier Taufa'ahau, nao zien kroening
bekind es George Topou I. In 1875 woort de constitutie ingestèld. Vaan 1900 tot
1970 waor 't land e Brits protectoraot. Pas in 1999 trooj 't land tot de
Vereinegde Naties touw. Zörg veur de touwkoms is de ummer stijgende ziespiegel;
de bevolking vaan Tonga heet collectief asiel aongevraog in Australië veur es 't
groondgebeed oonderlöp.



https://li.wikipedia.org/wiki/Toendra

Dit artikel is gesjreve in 't Sint-Joasters. 't Weurt gewaardeerd óm in dit
artikel 't Sint-Joasters aan te hauwe of aan te gaeve welk anger dialek gebroek
is.

De term toendra verwies nao e bestump klimaatgebied. 't Geit hiebie euver e
gebied zónger hoage plantjegreuj, det zich meistes grens aan e poalgebied. 't
Guèf drie versjillige vörm aan toendra's: arktisch, antarktisch en alpien.
Veurbiljer van arktischen toendra zeen 't gebied in 't naordeliker Siberië en
Canada, en ouch Ieslandj; antarktischen toendra kump veur oppe versjillige
eilenj in de Zudelike Iesziè, wie de Kerguele; dewiel alpientoendra's veurkómme
in berggebiede wo 't klimaat en de gróndjsaort de greuj van hoager buim neet
toeluèt.

't Toendraklimaat is hieël óngónstig veur hoagere plantjegreuj; de baom is
mèndestes zès maondj bevraore of bedèk door sniè. Zelje geit de temperatuur
euver de 10 °C, inkel kan in de zómmer de bäóvelste laog zich doaje; dao-ónger
bevindj zich de permafros. De baom in d'n toendra is tróds de minne naerslaag
döks zómpig van aerd, ómdet 't water neet eweg kan zinke in de bevraore
óngerlaog en ouch min zich verdamp.

Door klimaatopwerming doajtj väól toendra wodoor breujkasgaze wie methaan en
kaolstofdioxied vriekómme. Door dees doajing daaltj de baomhuègdje en óntstaont
palsa's en pingo's, groate, rónj puèl aan water.

'n Anger risico is 't feit det 't veen woroet 't grótste deil van d'n toendra
besteit door de klimaatopwerming druèger wuèrtj en döks vlam vatj. Ouch 't
verbranje van dit veen en anger plantjmatterjaal druèg bie aan de
klimaatopwerming. Wo vreuger d'n toendra zörgdje veur opslaag van breujkasgaze,
vörmp d'n toendra allewiel juus 'n biedraag aan 't opwerme van de aerd.

Bezuje van de toendra's in 't arktisch gebied bevindj zich d'n taiga, e gebied
wo mit naam naoljbus veurkómme. 't Euvergangsbied tösse d'n toendra en d'n taiga
hètj de bóstoendra.



https://li.wikipedia.org/wiki/Thomas_Edison

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Thomas Alva Edison (11 fibberwarie 1847 - 18 oktoeaber 1931) waas 'nen
Amerikaansen oetvinjer en zakemiens dae väöl oetvinjinge deej en väöl
oetvinjinge van anger luuj verbaeterdje.

Thomas Edison woort gebaoren in Milan (Ohio) en greudje op in Port Huron
(Michigan). Edison is nag ummer de rekaorhajer van 't grótste aantaal aan
patente det toegekandj is gewaoren aan eine persoean (mieër es doezjendj).

De gleujlamp enne fonograaf (1877) zeen twieë van zien bekèndjste oetvinjinge.
De gleujlamp haet t'r euveriges neet zelf oetgevónje, meh waal door systematisch
óngerzeuk wiejer óntwikkeldj en vervólmaak toet die alikszins praktisch
toepasbaar woort. Hae deej ouch väöl oetvinjingen op 't gebied vanne telegrafie.
In 1883 óntdèkdje d'r 't edisoneffèk, de stroumeuvergank in e vacuüm tössen 'ne
gleujdraod en 'n metaalplaat, welchzien óntdèkking van belang waas veure
óntwikkelinge vanne elektronebuze. Hae waas zelf slechhuuerendj.

Zien grótste oetvinjing waas mesjiens waal 't óngerzeukslaboratorium in Menlo
Park, det t'r in New Jersey leet boewe. Dit waas 't ieëste laboratorium det
speciaal waas opgezatj veur nuuj dinger te óntwikkelen en technologische
veuroetgank te boke. De meiste zake die dao woorte bedach en óntwikkeldj woorten
op ziene naam gepatenteerdj. Ouchal haw d'r feitelik waal de leijing euver 't
laboratorium, hae deej aevel neet alt zelf bedinke.



https://li.wikipedia.org/wiki/Taering

Dit artikel is gesjreve in 't Remunjs. 't Weurt gewaardeerd óm in dit artikel 't
Remunjs aan te hauwe of aan te gaeve welk anger dialek gebroek is.

Taering of tuberculose is 'n gekrenkde die weurt veroorzaak door 'n bacterie,
Mycobacterium tuberculosis. Patiënte mit aope taering kinne door te hooste de
bacterie verspreie. Bao alle organe kinne door de bacterie waere aangetas, mer
de meis-bekènde vorm is lóngtaering. Taering is, desses óntdèk in e vreug
stadium, te behanjele mit 'n kómbinasie van mediciene, mer de behanjeling doert
lang en kin biewerkinge höbbe. Boetedet is de bacterie veur sómmige mediciene
minder geveulig gewaore.

Vaccinatie mit BCG-vaccin besjurmp taenge de ernstige gevolge van 'n besmetting
mit de bacterie. Dees vaccinatie is neet opgenómme in 't Nederlandjs
Rieksvaccinatieprogramma. Ze weurt allein aangebaoje aan luuj die e verhoog
risico loupe op 't kriege van de gekrenkdje, wie aan luuj die dök of lang nao e
landj gaon wo taering nag hieël väöl veurkump.

Taering is veural 'n gekrenkde van de lónge, mer in principe kinne alle organe
door de tuberkelbacterie waere aangetas. In 't wèste maak lóngtaering óngeveer
60% van alle gevalle van taering oet. In Aziatische lenjer weurt relatief meer
taering in anger organe gevónje, wie lymfekleertaering. De meis-veurkómmende
symptome van lóngtaering zeen aanhajend hooste, gewichsverluus, nachzweite, pien
in de bórskas en blood ophooste. Aope taering beteikent det in 't sputum nao
kleuring ónger de microscoop taeringbacterieje te zeen zeen. Dit is de
besmettelikste variant van lóngtaering. Lymfekleertaering uut zich door 'n
zwèlling van lymfeklere, wie in de hals. 't Is ouch meugelik det taering zich op
meerder plaatse tegeliek uut. De symptome van taering boete de lónge hange aaf
van de plaats wo de gekrenkde zich bevindj. Bie werveltaering zal beveurbeildj
rögkpien kinne optraeje. Herrevleesóntstaeking (tuberculeuze meningitis) is de
meis-laevesbedreigende vorm van taering. Door de zwèlling van lymfeknuip kinne
ouch bronchieje waere verdrök, wodoor bronchie-echtasieje kinne ónstaon; dit
gebeurt bie taering veural in de rechse middelob (syndroom van Brock).



https://li.wikipedia.org/wiki/Swahili

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Swahili is 'n Bantoetaol die in Oos-Afrika in e groet gebeed gesproke en
verstoon weurt, mèt es kirngebeed de kös vaan Tanzania en Kenia. 't Dao levende
volk, wat ouch Swahili geneump weurt, heet dees taol es mojertaol en telt
oongeveer vief miljoen lui; daoneve spreke nog viefteg miljoen lui de taol in
Kenia, Tanzania, Oeganda, Roeanda, Boeroendi en de grensstreike vaan dees len.

De Swahili zelf neume hun taol Kiswahili, mèt 't veurvoogsel ki- wat 'n taol
aongif. Sommege prifferere ouch 't gebruuk vaan deze letterleke naom in de
Europese taole, andere höbbe gei probleem mèt de naom Swahili. De naom vaan taol
en volk is aofgeleid vaan 't Arabisch sawahil, wat "kös" beteikent.

't Swahili is 'n Bantoetaol, meh es taol vaan 'n islamitisch volk wat iewelaank
handel dreef mèt de Arabiere en de Perze heet 't hiel väöl Arabische en
Perzische wäörd opgenómme. Daoneve höbbe ouch 't Portugees (in de zestiende iew
veural) en 't Ingels (tijdens de kolonisatie) hun spoere achtergelaote in de
taol. 't Bantoe-karakter vaan 't Swahili bliek wel oet de meneer boe-op ouch de
leinwäórd behandeld weure: e woord wie kitabu ("book", vaan 't Arabisch kitâb)
heet es miervoud vitabu en neet al-uktub. Hei is de ierste syllaab ki- es
klasse-affix opgevat en in 't miervoud door 'n andert vervange, dewijl 't
Arabisch 't woord in 't miervoud opebrik. De taol kint vief klasse vaan
substantieve en kint bij verbe ouch e systeem vaan affixatie.

't Swahili is oontstoon in de havestad Zanzibar (veur de kös vaan Tanzania), en
't dialek vaan Zanzibar, 't Kiunguja is de basis vaan 't Staanderswahili. Ander
dialekte weure in väöl vaan de len gesproke, sommege es volkstaol, sommege
allein es twiede taol, wie 't Kingwana oet 't ooste vaan Kongo (Kinshasa). De
dialekte vaan boete 't kirngebeed zien natuurlek hendeg door de andere dao
gesproke (Bantoe-)taole beïnvlood. De taol vaan de Comore, 't Shikomor, weurt
soms ouch es e Swahili-dialek gezeen. In de sloppewieke vaan Nairobi sprik me 't
Sheng, wat ziech neet aon de grammatica vaan 't Swahili hèlt en veural es
straottaol en pidgin gebruuk weurt.



https://li.wikipedia.org/wiki/Stumh%C3%B6bbendje_velaire_plosief

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De stumhöbbendje velaire plosief of stumhöbbendje velair ploefklank is 'ne
mitklinker dae in sómmige gespraoke tale veurkump. 't Symboeal det bie 't
Internationaal Fonetisch Alfabet gebroek wuuertj is [g].

In 't Limbörgs kump de stumloeaze velaire plosief in bepirkdje maot veur inne
meiste dialekte. Hae kump allein veur inne midde van wäörd; anen ènj is t'r
stumloeas gewaore door auslautverhärtung. Waal guuef 't e klein aantaal aan
lieënwäörd die kónnen aanvange mit 'ne stumhöbbendje velaire plosief; al geldj
det neet veur alle spraekers. Door väöl spraekers zal d'r namelik es 'ne
stumhöbbendje velaire fricatief waeren oetgespraoken ane begin van dees
lieënwäörd.

De exakte oetspraok vanne stumhöbbendje velaire plosief is in väöl dialekte,
worónger 't Mofers, aafhenkelik vanne ómligkendje klenk. 't Karakter wuuertj
meistes gevörmp dore klinker dae völg oppe velaire plosief. Wen d'n opvolgendje
klinker 'ne veurklinker (wie ie, i, ae, eu, è, e, ö, u) betröf, den is deze
plosief (lichtelik) gepalataliseerdj; wen d'n opvolgendje klinker 'nen
achterklinker (wie oe, o, oo, a, ao) betröf, den kan d'r zelfs uvulair waeren
oetgespraoke, al is t'r doorgaons bie 'ne centralen of achterklinker gewuuen
velair.

Anen ènj van e waord en in 'ne stumloeaze kónteks kan de stumhöbbendje velaire
plosief de stumloeaze velaire plosief es allofoon höbbe door auslautverhärtung;
wen 't waord wuuertj gevolg door 'n anger waord det aanvèngk mit 'ne klinker,
den geldj det t'r waal stumhöbbendj is.



https://li.wikipedia.org/wiki/Struusvogel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Struusvogel, awwerwètser ouch struus (Struthio camelus) is 'ne groete
loupvogel oet de orde Struusechtege (Struthioniformes), en d'n einege levende
vertegenwoordeger vaan de familie Struthionidae en 't geslach Struthio. 't Is
'ne groete, loompe vogel mèt lange nak en lang pu, die allebei kaal zien, en de
vleugele zien geminimaliseerd, allewel nog dudelek ziechbaar. 't Oonvermoge tot
vlege compenseert heer doortot heer hel kin loupe, tot 65 kilometer per oor.
Struusveugel zien gemeinelek roond de 2 meter (mennekes) of 1 meter 80
(vruiwkes) laank, en zien daomèt vaan kop tot veuj gemete de langste veugel.

De struusvogel kint veer oondersoorte (zuug ouch 't keertsje): De S.c. australis
(zuiderstruus) in en um de Kalahari, de S.c. camelus (roednekstruus) zjus ten
zuie vaan de Sahara, de S.c. masaicus (Masaïstruus) veural in Kenia en de S.c.
molybdophanes, veural in Somalië. 'n Vijfde soort, de S.c. syriacus, in 't
Kortbij Ooste, is um 1940 oetgestorve. De op Madagaskar levende, sinds de
vreugmodernen tied oetgestorve olifantsveugel waore sterk aon de stroes verwant.



https://li.wikipedia.org/wiki/Stripverhaol

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

E stripverhaol is e verhaol wat besteit oet 'n serie op 'n rij (strip) gezatte
pleetsjes mèt daobij de door de figure gesproke teks in 't pleetsje aongegeve.
De lengde vaan e stripverhaol kin variëre vaan ei rijke tot e book vaan
tientalle pazjes.

Allewel tot 't stripverhaol veurluipers heet die trökgoon tot de Middeliewe, en
in de negentiende iew in de verhaole vaan Max en Moritz 'ne belangrieke
veurluiper vinde, oontstoon de ierste strips begin twintegste iew in Amerikaanse
gezètte. Nao d'n Ierste Wereldoorlog weure de stripverhaole laankzaam
euvergenómme door de Europees gezètte. In 't Belsj verhef Hergé (mèt zien
stripserie Tintin/Kuifje) al veur d'n oorlog 't stripverhaol tot 'ne kunsvörm;
in Nederland oontsteit 'ne mingvörm mèt 't feuilletonverhaol bij Marten Toonder.
Nao d'n Twiede Wereldoorlog koume lang stripverhaole in gebruuk, veural veur
(jóng of awwer) kinder bedoeld. Dao-oonder zien in Europa Suske en Wiske en
Asterix de Galliër. Roontelum d'n Amerikaanse Donald Duck oontsteit daankzij
Carl Barks 'n ganse wereld vaan strips, die sinds jaore wekeleks in e blaad
versjijne.

Dao zien inkel strips in 't Limburgs versjene, miestal vertaolinge vaan
bestaonde strips.



https://li.wikipedia.org/wiki/Starest%C3%A8lsel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'n Starestèlsel is 'n groete verzameling stare die ziech op relatief geringen
oonderlingen aofstand bevinde. In eder starestèlsel is ouch gaas, stöb en
(woersjijnelek) doonker materie aonwezig. 't Systeem weurt bie-ein gehawwe door
de eige zwoertekrach. Starestèlsels höbbe miestal 'n spiraalvörmige, sjijf- of
bolvörmige struktuur, mèt dao-umheen 'ne bolvörmige halo boe-in de zwoertekrach
ouch nog invlood heet.

De astronoom Lord Rosse gebruukde es ierste d'n term "spiraalnevel" veur de
starestèlsels die heer bestudeerde. Heer had evels 't besef neet tot uzze
Mèlkweeg 'n soortgeliek stèlsel waor en tot de stèlsels die heer bestudeerde op
groete aofstand boete uzze Mèlkweeg ligke. Pas in 1923 woort door Edwin Hubble
aangetuind tot deze spiraalnevels starestèlsels waore die boete us eige stèlsel
ligke.

Es de nachteleke hiemel bekeke weurt, zien veer oongeveer in 't centrum 'ne
strook van diech op-ein stoonde stare, 't starestèlsel boe veer deil vaan
oetmake, de Mèlkweeg. 't Gehiel daovaan vörmp 'n enorm sjijf die veer op dees
meneer vaan de zijkant bekieke, boedoor de stare korter opein liekene te stoon.
De mèlkweeg is allein good te zien bij 'ne doonkeren hiemel, wat in Nederland,
veural in de Randstad, en in groete deile vaan Belsj neet veurkump, es gevolg
vaan de leechvervojling. Umtot 't zonnestèlsel zelf deil oetmaak vaan uzze
Mèlkweeg, kinne veer daovaan slechs 'n deil zien.

De Andromedanevel in 't gelieknaomeg starebeeld gief e good totaalbeeld vaan de
figuur zoewie ouch uzze Mèlkweeg oetzuut. M51 in de Jachhun (Canes Venatici)
gief 'n sjoen bove-aonziech.

Daoneve gief 't nog starestèlsels die neet aon bovestaonde vörm voldoen, dees
weure Ir (vaan Irregular, oonregelmaotig): oonregelmaotige starestèlsels
geneump.

Later zien door aandere nog verfijninge aongebrach die beveurbeeld de gemiddelde
spectraalklasse vaan de stare, de 'kiekhook' (rech vaan bove of op de zijkant)
en de maote vaan concentratie aongeve. Volges ein vaan dees systeme zou de
Andromedanevel klasse kS5 zien.

Nao d'n oerknal bestoont de materie in 't hielal allein mer oet waterstof (H) en
helium (He) en veural doonker materie. Door klein versjèlle in de diechde vaan
veural de doonker materie begóste concentraties vaan materie te oontstoon. Nao
'n paar hoonderd miljoen jaar waor oonder invlood vaan de zwoertekrach zoeväöl
bie-ein gekloonterd tot ziech oet 't gaas stare kóste vörme. Starestèlsels koume
veurnaomelek veur in gróppe bestaond oet mierdere stèlsels, zoegenaomde clusters
vaan starestèlsels.

Recent höbbe oonderzeukers oontdèk tot de mieste starestèlsels in 't centrum
woersjijnelek ein of mierdere zwarte gater höbbe.



https://li.wikipedia.org/wiki/Spraokfemielje

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'n Spraokfemielje is de gebrukelikste meneer van classificere womit me de
spraoke vanne werreld in kan deile. Spraoke binnen ein femielje zeen óngerling
verwantj, det wil zègke det die zich höbben óntwikkeldj oet 'n gemeinsjappelike
veuraajerspraok, de protospraok. In wiedoet de meiste gevallen is dees
veurajerspraok neet aangetróffe of slechs te reconstrueren aanhandj van 't
spaars euvergeleverdj matterjaal. De status vanne spraokfemieljes kan variëre:
sómmige zeen ónómstri-jje, anger zeen óngerwirp van discussie. Spraoke die mitte
hujige gegaeves neet kónne waeren óngergebach in 'n bepaoldje femielje, wie 't
Baskisch, zeen isolaatspraoke.

Spraoke waere döks ouch anges ingedeildj es aan häör genetische verwantje, wie
aanhandj van 't geografisch gebied of aan gedeildje structurele kènmirke
(sprachbund).

De volgendje spraokfemieljes höbben 'n artikel op de Limbörgse Wikipedia
(wichtige óngerfemieljes staon ouch aangegaeve), indeiling nao Ethnologue:



https://li.wikipedia.org/wiki/Sjrieve

Dit artikel is gesjreve in 't Sint-Joasters. 't Weurt gewaardeerd óm in dit
artikel 't Sint-Joasters aan te hauwe of aan te gaeve welk anger dialek gebroek
is.

Sjrieve is de waergaaf van 'n spraok in e tekstueel middel gebroekens 'n
vergaoring van teikes of symboale ('t sjrif). Sjrieve wuèrtj óngersjeie van
illustratie, wie 't sjiljere van grotteikeninge, en neet-symbolische menere veur
'n spraok te beware gebroekens neet-tekstueel middele, wie 'ne magneetbandj.

Sjrieve is 'n oetbreijing van de miensjelike spraok in d'n tied en de ruumdje.
Sjrieve is wersjienlik begós in aoj culture es e bieproduk van politische
expansie. Dees aoj culture hawwe e betroewbaar middel nuèdig veur 't euverbringe
van infermaasje van de periferie nao 't centrum. Me heelj 'n (financieel)
bookhaojing bie en sjreef historische gegaeves op. Rónjelóm 't veerdje millenium
veur Christus óntgreudje de complexiteit van d'n hanjel en administraasje de
meugelikheje van 't miensjelik ónthawd en woort sjrieve 'n betroewbaarder
methood veur 't registrere en prizzentere van transaksjes in permanente vorm.
Zowaal in Middel-Amerika es in 't Awd-Egypte zów 't sjrieve zich kónne höbbe
óntwikkeldj oet 't biehaje van klenders en de politische noadzaak veur 't
registrere van historische en netuurlike gebeurtenisse.



https://li.wikipedia.org/wiki/Sjeng

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Sjeng is 'ne jóngesnaom dee veural in Nederlands Limbörg veurkump. De naom is
aofgeleid van Johannes.

'ne (manneleke) Mestreechteneer weurt ouch wèl Sjeng geneump, zoewel door
ziechzelvers es door Limburgers vaan boete Mestreech. Soms weurt ouch 't
Mestreechs dialek Sjengs geneump. Sjeng weurt boete Mestreech ouch gebruuk es e
sjeldwoord veur 'ne Mestreechteneer. 't Antoniem is boer, wat Mestreechtenere
dèks gebruke es sjelnaom veur alle Limbörgers vaan boete Mestreech.

De vörm Sjeng is via 't Frans Jean in 't Limbörgs gekoume. Jean weurt in
Limbörgse moond Sjang; 't verkleinwoord vaan Sjang is Sjengske. Es Sjengske
groet weurt nump me häöm soms neet Sjang mèr Sjeng.

Vreuger numde ze boete Mestreech 'ne Mestreechteneer 'ne Pier. In en roond
Kèrkraoj gebruuk me dit woord nog ummertouw. Allewijl is 't nog gebruuk in
voetballeedsjes vaan Roda JC boe me in zingk tot Roda noets maag goon fusere mèt
MVV: Nooit FC Limburg. Fortuna onderaan, nooit met die Pieren samen gaan.



https://li.wikipedia.org/wiki/Sirius_(staar)

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Sirius is 'n staar in 't starebeeld Groeten Hoond. Ze weurt ouch wel de
Hoondsstaar geneump. 't Is de mies helder staar aon de starenhiemel, mèt 'n
magnitude vaan -1,46 wel twie kier zoe helder es de dao-op volgende, Canopus. De
helderheid is te daanke aon zoewel de intrinsieke leechkrach (luminositeit) es
aon d'n aofstand tot de Eerd: Sirius steit mèt 'nen aofstand vaan 8,6 leechjaor
relatief kortbij.

In 1844 woort opgemerk door Friedrich Bessel tot de staar gein rechte baon aon
d'n hiemel besjrijf. Heer diechde dat touw aon 't feit tot Sirius nog 'ne
begeleider had. Deze begeleider, Sirius B, woort in 1862 veur d'n ierste kier
gezeen. Later woort vasgestèld tot Sirius B 'ne witten dwerg is: d'n diameter is
slechs 0,0022 (eus zon=1), dewijl de massa 0,99 is (eus zon=1). De deechde is
daan dus 100.000 kier groeter es de deechde vaan de Zon.



https://li.wikipedia.org/wiki/Runde_van_Frankriek

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

De Runde van Frankriek of de Tour de France is 'n fietsren-wedsjtried, van ca
drie weke, woa versjillende rennersj aan mèt doon, meis professionals. De race
besjteit oet 'n aantal vlake etappes, bergetappes en tiedritte, die veurnamelik
door Frankriek loupe. De sjtart kèn ouch boete dit land plaats vinge. De finish
ies op de Champs-Elysées in Paries. De titelhouwer van dees runde ies op diet
moment de Australiër Cadel Evans.

De ièrsjte tour vóng plaats in 1903 en woort georganiseerd door Henri Desgrange,
hoofredacteur van het tiedjsrif L'Auto, nao 'n idee van ziene collega Georges
Lefèvre, dae de directeur van de 1sjte Tour de France zou were. Marcel Kerff oet
Sjoppem, buurtsjap va Voere, gebaore in S'n Maeëte 1866 doog mèt aan dae ièrsjte
Tour de France en woort zèsde.

Saer 1984 besjteit 'r ouch 'n tourversie veur vrouwe, Le Tour Féminin geneump
(La Grande Boucle Féminine Internationale).

Belangrieke winnaersj van de Tour de France zint Jacques Anquetil en Bernard
Hinault (allebei oet Frankriek), de Belsj Eddy Merckx en de Sjpanjaard Miguel
Induráin, die eder 5 kièr de Tour gewónne höbbe. De Amerikaan Lance Armstrong
wón 7 kièr achterein van 1999-2005, meh die winste woorte häöm in 2012 aafgenome
naodat hae sjöldig waor bevónge aan 't gebruuk van doping.



https://li.wikipedia.org/wiki/Rouen

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Rouen of La Ville aux cent clochers (De sjtad mèt de hoonderd kèrktaoëres)
liegkt in 't noord-ooste va Fraankriek en is de hoofstad van de regio
Haute-Normandië en van 't départemaent Seine-Maritime.

In 2002 oontdèkde de dialektologe Frens Bakker en Joep Kruijsen ach vertalinge
van 't biebelverhaol d'r verlaore zoon in versjèjje Limburgse dialekte in de
archieve va Rouen. Volges Pierre Bakkes gèèt 't öm de groeëtste oontdèkking väör
't Limburgs saer d'r vondst van 't Mestreechse Sermoen.

Rouen wert dörkruusd dör de Seine en driej klènger ziejrevere: de Aubette, de
Robec en de Cailly. D'r wonne in 2007 115.000 luuj in de sjtad en nog èns
410.000 in de boetewieke. Rouen is 'n aow industriesjtad. 'n Klèng minderhèèd in
Normandië sjprèkt nog 't Normandisch. Frankriek erkènt gèng minderheidstale in
't kader van 't Europees Handvest en 't Normandisch is 'n sjtaerk bedreigde
taal.

Amis, c'est donc Rouen, la ville aux vieilles rues, Aux vieilles tours, débris
des races disparues, La Ville aux cent clochers carillonnant dans l'air, Le
Rouen des châteaux, des hôtels, des bastilles, Dont le front hérissé de flèches
et d'aiguilles Déchire incessamment les brumes de la mer ;

De aodste sjpore va miensjeleke bewuëning sjtamme oet d'r zèsde-viefde ieëw v.
Chr. oet de La Tène-cultuur. De sjtad Rouen is gesjticht in d'r Romeinse tied en
hoosj doe Rotomagus. Roto betekent kar en magus, maert. In de driejde ieëw
belaefde de Romeinse nederzetting häör hoeëgtepeunt. Me vindt d'r zelfs 'n
amfitheater oet dae tied.

Vanaaf d'r driejde ieëw beginne de Germaanse invalle. In d'r ieëw d'r op waoërt
d'r örsjte kathedraal geboewd en d'r örsjte bisjop beneumd, d'r Heilige
Victrice. Roond 800 beginne de invalle van de Noormanne.

In 1419 wert Rouen bezat dör de Engelsje. In 1431 wert Jeanne d'Arc van Orléans
in Rouen berech en verbraand op d'r braandsjtapel umdat ze de Fraanse how geleid
in hunne taegesjtaand taege d'r Engelsje bezètter. In 1449 geet Rouen truuk nao
Fraankriek.

In 1870 waoërt Rouen bezat dör de Duutsjers. Ooch waor de sjtad betrokke bie d'r
Ursjte en d'r Twiede Waeltkrèèg. In d'r lètste krèèg zeunt väöl besjadiginge
aa-gerich dör bommewerpers.

Gustave Flaubert, sjriever, gebaore 12 december 1821. Flaubert sjreef o.m.
Madame Bovary en L'éducation sentimentale, histoire d'un jeune homme.



https://li.wikipedia.org/wiki/Rosa_Luxemburg

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Rosa Luxemburg (5 maart, 1870 of 1871 - 15 januari, 1919, in 't Pools Róża
Luksemburg) waor 'n Joedse Marxistische politicus, socialistische filosoof, en
revolutionair. Ze waor 'n sociaal democratische theoretica van de
Sociaal-Democratische Partie van Duutsjland en later van de Onaafhankelike
Sociaal-Democratische Partie van Duutsjland. Ze waor oprichter van de krant Die
Rote Fahne (in 1918) en meideoprichter van de Spartakusbund, 'n marxistische
revolutionaire groep die later de Communistische Partie van Duutsjland woert en
deilnaom aan 'n niet gesjlaagde revolutie in Berlien in januari 1919. De
opsjtand woerd oetgeveurd taege Rosa's bevel en waor gein succes. 't Freikorps,
euverbliefsele van 't monarchistische laeger en rechtse militia's, woerd doer de
regiering gejtuurd en Luxemburg en honderde angere woerde vasgenomme, gemarteld
en gedoed.

De Oosduutsje regiering haet de Rosa-Luxemburg-Platz en zien U-Bahn station op
de U2 lien in Mitte, Berliens historische sjtadcentrum, häör naom gegaeve.



https://li.wikipedia.org/wiki/Roemeins_Riek

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Romeins Riek (Latiens: Imperium Romanum) waor 'ne staot dee oonstoont roond
't begin vaan de jaortelling en oeteindelek in 395 weer oeteinveel. 't Riek
strèkde ziech oet roond de Middellandse Zie en umvatte ouch Wes-Europa boete
Ierland en Scandinavië. 't Waor de opvolger vaan de Romeinse Rippubliek en had
Rome es zetel vaan de mach.

't Versjèl tösse de Rippubliek en 't Riek waor veurnamelek 'n polletieke. De
Romeinse staat is oontstande oet de stadstaot vaan Rome in de landstreek vaan
Latium in Italië, volges de legende gestiech in 753 v. Chr. door Romulus en
Remus.

Nao 'n aontal (groetendeils legendarische) keuninge woort de stad 'n rippubliek
mèt 'n formidabel oorlogsmesjien en e good georganiseerd systeem vaan
instèllinge en wètte. In e paar iewe woort Italië vereinig oonder Romeinse
leiing. Dit gebäörde door boondgenootsjappe aon te goon mèt buurvolke meh ouch
door aggresieve oetbreiingsoorloge. Vaanoet Italië veroverde Rome 't gans gebeed
vaan de Middellandse Zie. Iers waor Carthago aon de beurt. Vervolges woorte de
hellenistische staote in 't ooste en zuid-ooste vaan de zie oonderworpe.
Tegeliekertied kaom ouch Wes-Europa oonder Romeins gezag. 't Riek woort daodoor
zoe groet tot de rippublikeinse strukture neet mie genóg waore. D'r voond 'ne
reurige euvergaank nao e keizerriek plaots.

Julius Caesar en Augustus stiechte zoe e riek wat oonder keizer Trajanus zien
groetste umvaank zouw bereike. 't Reikte toen vaan Sjotland tot aon Mauretanië,
vaandao tot aon de Soedan, de Iraanse hoegvlakte, via Georgië, de Krim, langs de
Donau en Rien tot aon de Hollandse kös.

In dit gigantisch riek woorte väöl taole gesproke, meh twie taole waore vaan
algemein belang: 't Latien in 't weste en 't Grieks in 't hellenistische ooste.
De bestuurders en intellecteel elite spraoke alletwie de taole es lingua franca.

De Romeine behierste dat groet gebeed door 'n "verdeil en heers" polletiek.
Sommege börgers die loyaal mètwerkde kraoge 't fel begeerd Romeins börgerrech.
Merkweerdeg in dat verband is de slouw meneer boe-op de Romeine mèt cultuur en
godsdeens umginge: de Romeine naome de "nui" gode vaan ingelijfde volker mekelek
op in hun Pantheon en zoelang es me de keizer (Rome) mer erkinde (en de
bijbehurende pliechte vervölde) kós m'n weijer met de eige cultuur en godsdeens
neve aandere leve. Neve e superieur leger is dit de groondslaag veur de "Pax
Romana" dee toch iewelaank 'n zeker rös brach en de handel en wetensjap
bevorderde. De Romeine wiste de theoretische basis, gelag door de Grieke, door
hun groet pragmatisme te benötte en stoon bekind es de ierste ech gooj
organisators of, zoe g'r wèlt, de ierste groete opportuniste.

Door 't enorm gebeed dat 't Riek bestreek woort 't steeds lesteger um dit es 'n
einheidsstaot te besture, veural umtot de versjèllende provincies oeteinloupende
behooftes en probleme hadde die versjèllende aonpak nudeg hadde. Roond 't jaor
300 woort daorum 't Riek bestuurlek verdeild in e Griekstaolig oostelek deil en
Latienstaoleg westelek deil. De bedoeling waor tot 't riek nao boete touw es 'n
einheid zouw blieve functionere oonder ein inkel regering, meh intern en daan
veural op militair-defensief, ikkenomisch en belasting gebeed, zouwe de twie
deil zoeväöl meugelek ziechzelf mote zien te verzörge. Nao verloup vaan tied
evolueerde dit systeem netuurlek tot 'n de facto verdeiling. In 330 woort door
keizer Constantien de Groete ouch nog de hoofstad verplaotst vaan Rome nao
Byzantium in het ikkenomisch en militair belaankriek oostelek deil. Byzantium
woort umgeduip tot Nova Roma, meh waor al snel beter bekind es Constantinopel.
In 395 waor 't riek definitief oeteingevalle in e westelek en 'n oostelek deil.
Constantinopel bleef de oonbetwiste hoofstad vaan 't oostelek deil meh in 't
weste wisselde de hoofstad inkel kiere. Dit gaof ouch de oonzekere toowstand in
't Wes-Romeinse Riek aan. Nao Rome woort achtereinvolges Milaan, Trier en
Ravenna hoofstad vaan 't Wes-Romeinse Riek.

De koms vaan 't christendom beteikende 'n groete umwinteling veur 't riek. Nao
aonvaankelek zwoer vervolginge vaan de christene umtot zie gein goddeleke ier
aan de keizer en de Romeinse gode wouwe bewieze, woort 't christendom door
Constantien in 312 erkind en door Theodosius I in 392 zelfs tot staotsgodsdeens
verheve. Toen waore de rolle umgekierd en braoke veur neet-christene zwoer tije
aon. Ouch de hajding vaan de börgers tegeneuver 't leger veranderde. M'n voont
't veur christene neet winselek um in 't leger of veur de staat te wèrke. 't
Riek ging daorum wie langer wie mie vertrouwe op vreemde (Germane) in
belaankrieke posities in 't leger. Dit leide tot groete polletieke complicaties
die tot de oondergaank vaan het westelek deil leide in 476 mèt de val vaan de
hoofstad Ravenna.

't Oostelek deil (wat in de Middeliewe gewoen oonder Romeins Riek bekind stoond,
meh sinds de 19e iew Byzantijns Riek geneump weurt) kaom ouch diech bij d'n
oondergaank, meh beleefde daonao nog mierdere periodes vaan bleuj. In de
Middeliewe waor 't ummer ein vaan de belaankriekste speulers op 't Europese
polletiek toneel. De lèste reste gónge pas in 1453 (Constantinopel) en 1461
(Griekeland) ten oonder.



https://li.wikipedia.org/wiki/Radioactiviteit

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Radioaktiviteit is 't oetsjikke van ioniserendje straoling door matterjale. 't
Is e netuurkóndig fenomeen: bepaoldje isotope zeen instabiel en verangere
(desintegrere) spontaan in 'n anger atoeamsaort. Dit neump me radioactief
verval.

Bie dit percès sjikke ze ioniserendje straoling oet. Nao de desintegratie is de
atoeamkern verangerdj van samestèlling: hae bevatj mieër of minder protonen
en/of neutrone. Zoea ónstaon anger nucliden en daomit sómtieds 'nen angeren
isotoop van 'tzelvendje element, meh meistes 'n anger element.

De maot worin stoffe radioactief zeen, versjiltj hieël sterk. Me mètj de maot
van radioactiviteit inne zoeageneumdjen halfwaerdtied: d'n tied dae 't kos
ieërdet van 'n radioactief stof nag de helf euver is. Sómmige stoffe zeen zoea
zwaak radioactief det allein intensief óngerzeuk det kan achterhaole (bismut-209
haet beveurbeildj 'nen halfwaerdtied van 1,9·1019 [19 triljoen] jaor), anger
bestaon zoea kórt det ze zich koem toet atoeamkerne kónne vörme ieërdet ze
vervalle (wie lithium-12, waat nao 10 nanosekónd is gehalveerdj). Tródsdet me
dus waal kan zègke wie snel e mónster van 't eint en angert zal vervalle, kan me
neet veurspèlle welche atoeame wienieë door det verval geraak waere. Dit kump
door 't ónzekerheidsprinciep van Heisenberg.



https://li.wikipedia.org/wiki/Racisme

Dit artikel is gesjreve in 'n ónbekènd dialek. Es doe wèts wat veur dialek dit
is, weurt 't gewaardeerd óm dit aan te gaeve.

Racisme ès ein ideologie (en acties dae dao-oet volge) gebasseerd op het
(sociologische en/óf biologische) concep’ ras. Racisme haet deks ei (hendeg)
negatieve connotatie. Den term racisme kin op versjèllende menere verstoon weure
en ein ángere beteikenis höbbe bènne versjèllende contexte:

Theorie: Racisme es theorie dae de superioriteit vaan ein bepaald ras verkondèg
(en doamèt ouch den inferioriteit vaan ángere rasse). Discriminatie kin doabie
het gevolg zien.

Systeem/stèlsel: Racisme es geïnstitutionaliseerd systeem/stèlsel vaan
óngerdrökking op basès vaan ras dat ónger ángere den touwgank tot óngerwies,
wèrkgelegeheid, vertegewoordiging inne media, hoesvèsting, medische zörg etc.
beperk.

Rassediscriminatie: Discriminatie op gróndj vaan emes ras. Euver het algemein
liek deze definitie het mieste te weure gebruuk en ès sterk verwant aon de
algemeine definitie vaan discriminatie en xenofobie. Evels kin deze definitie
luuj taege de boors’ stoête (umwille vaan zienen algemeniteit). Deze definitie
deit namelik ein bepaolde inwisselbaarheid implicere in het gebruuk vaan racisme
tösse versjèllende rasse en negeert daobie de deepgewortelde culturele en
sociale context vaan racisme.

Inne aaj gesjiechte waas väöl etnocentrisme (anger völker woorten es barbaars
betrach), meh mieër óm cultureel es rasselike grunj. In 't antisemitisme wie det
inne vieftieëndjen ieëf in Spanja oplaefdje, woorte religieus-cultureel elemente
vermingk mit rasselike. Vanaaf de zevetieëndjen ieëf óngersjèdje theologen 'n
hiërarchie worin de blanke miens 't kórtste bie God sting, den de neger, den d'n
aap en zo wiejer. Netuurweitesjappelike rastheorieje óntstingen inne
neugetieëndjen ieëf. Me mèndje det bepaoldje rassen e netuurlik rech hawwen op
'n hoger positie en det 't superieur blank ras door verminging mit anger rasse
t'n ónger dreigdje te gaon. Inne wètte van Neurenberg, aangenómme dore nazi's in
1935, woort eder seksueel kóntak tösse Duutsjers (ariërs) en joeade verbaoje.
Nao d'n Twieëdje Weltkrieg óntstinge sterke anti-racistische tendense, die ónger
anger lèdje toet 't VN-Verdraag taenge rasdiscriminatie. Op 't ènj van 1991
woort inne VN 'n resolutie ingetróch die zionisme geliekstalj mit racisme. In
2001 woort in Durban, Zuud-Afrika, 'n VN-conferentie taenge racisme gehaje. Dees
lèdje toet e groeat aantaal aanbevaelinge, meh mót es mislök waere betrach dore
euverhieërsjendje controversen euver ónger anger vermèndje praktieke van racisme
en genocide van Israël. De conferentie verklaordje slavernie toet ein vanne
misdäöj taenge de miensjelikheid, meh aan staote woort gein juridische
verplichting opgelag veur compensatie te betale.



https://li.wikipedia.org/wiki/Quark

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De quarks zien 'n klas vaan zès elementair deilkes. Ze zien de belaankriekste
bestanddeile vaan materie. Door e natuurkundeg percès wat me confinement neump,
kinne quarks oonder normaal umstendeghede neet vrij veurkoume; in plaots daovaan
zitte ze ummer aoneingekloonke in samegestèlde deilkes, die hadrone heite. Zelf
hure quarks, same mèt leptone, tot de fermione (dit in tegestèlling tot bosone).

Quarks kinne, in tegestèlling tot aander deilkes, alle veer de krachte oetoefene
en oondergoon (elektromagnetisme, zwuurtekrach, sterke kernkrach en zwake
kernkrach), höbbe 'ne spin vaan 1/2 en e baryonnommer vaan 1/3 en bezitte
allemaol kleurlaojing (neet ummer dezelfde). 't Gief zès smake vaan quarks, die
in drei paore veurkoume: d'n up-quark, d'n down-quark, de charm-quark, de
strange-quark, d'n top-quark en de bottom-quark. Antiquarks bestoon ouch, en wel
veur alle zès smake; zij höbbe wie alle antideilkes dezelfde massa meh
tegegestèlde laojinge. Drei quarks make same ei baryon; drei up- en downquarks
make same protone (twie up, einen down) en neutrone (einen up, twie down) en die
twie koume daorum hiel väöl veur. Evezoe make drei up- en down-antiquarks 'n
antiproton of antineutron. Nog aander combinaties zien meugelek; gans bezunder
is de pentaquark (e baryon bestaond oet veer quarks en einen antiquark), wat in
juli 2015 woort gevoonte. 'ne Quark en 'nen antiquark same make e meson. Mesone,
baryone en antibaryone zien alledrei veurbeelder vaan hadrone. Baryone zien wie
quarks zelf ouch weer fermione, umtot ze 'ne spin vaan 1/2 of 3/2 höbbe (3/2, of
3·1/2, allein es de drei spins geliek geriech zien; zoe neet daan zalle twie
vaan de drei ziech oonderein opluffe); mesone evels höbbe 'ne spin vaan 0
(wienie de spins vaan quark en antiquark tegegestèld geriech zien en ziech
opluffe) of 1 (wienie de spins geliek geriech zien) en valle oonder de bosone.

't Bestoon vaan quarks woort in 1964 door Murray Gell-Mann en George Zweig
oonaofhenkelek vaanein veroonderstèld en veer jaor later bij experimint
bevèsteg. De oontdèkking vaan de quarks heet geleid tot 't standaardmedèl vaan
de deilkesfysica.



https://li.wikipedia.org/wiki/Pyreneje

Dit artikel is gesjreve in 't Breuker. 't Weurt gewaardeerd óm in dit artikel 't
Breuker aan te hauwe of aan te gaeve welk anger dialek gebroek is.

De Pyreneje (Frans: Pyrénées, Sjpaans: Pirineos, Catalaans: Pirineus) zint hoeëg
berg in 't zuudweste van Europa, gelaeëge op d'r grens tösje Frankriek en
Sjpanje. De berg, die zich oetsjtrèkke uëver 'n óngevaer 430 kilomaeëter lank
gebeed, sjeije 't Iberisch Sjeereiland van de res van Europa. 't Dwergsjtaetje
Andorra ligkt gans in de berg.

De Pyreneje besjtónt oet twieë bekans aeëve lang bergsjtèlsele, die zich in de
gaeëgend va Val d'Aran uëverlappe. 't Westelik sjtèlsel kumpt vanaaf de
Baskische berg bie de Golf va Biskaje en 't oeëstelik sjtèlsel vanaaf de Cap de
Creus bie de Middellandse Zieë. Val d'Aran waert doer d'r Port de Bonaigua
uëverbrögkt, woeëdoer beids bergsjtèlsele verbónge waeëre.

D'r naam van de berg kumpt va Pyrene (vuur in het Grieks), e figuur oet de
Griekse mythologie.

De Pyreneje waeëre óngerverdaeld in de Atlantische of Westelike Pyreneje, de
Hoeëg of Centraal Pyreneje en de Oeëstelike Pyreneje. De Hoeëg Pyreneje sjtrèkke
zich oet van Port de Canfranc in 't weste bis aa Val d'Aran in 't oeëste. D'r
hoeëgste berg is d'r Aneto in 't Maladeta-massief (Aragón) mit 3404 maeëter. Der
zint óngevaer twieëhónderd bergtupe baoëve de 3000 maeëter in de Pyreneje. De
hoeëgste berg zint aoch nog vergletsjerd, wiewaal der saer óngevaer 't midde van
de 19e ieëw 'ne sjterke truukgank van de gletsjesj te mirke is. D'r iertieds
zier indrökwèkkende Ossoue-gletsjer aan d'r Vignemale haat väöl va zien geweze
gruutde verlaoëre.

De Pyreneje vórme d'r grens tösje Frankriek en Sjpanje. 't Klaen vórstedóm
Andorra ligkt in de Oeëstelike Pyreneje.

Der waert extensief vieëtieëlt mit sjäöp, ringer en gaete bedreve, in de
zoeëmermaonde aoch op de hoeëg bergweije. Vuural in de Westelike Pyreneje waeëre
versjeije kieëssaoërte bereijd. In de dao uëverwaeëgende kalkrotse zint
väölvaodig grotte vuurheng, woeë-i d'r kieës oet de bergweije riepe kint.
Geproduceerd waeëre kieës oet ków- en sjäöpmilk, dèk aoch gemiesjd. Bekinde
saoërte zint d'r Ossau-Iraty oet Vallee d'Aspe, Vallee d'Ossau en de aagrenzende
Sjpaanse Pyreneje en d'r in 't Baskenland oet kówmilk bereijde Pyrenese kieës
mit zien zjwarte koeësj. Aoch oet gaetemilk waert vieësje en geriepde gaetekieës
bereijd. In de vuurberg waert zoeëwaal aan de Franse (Jurançon, Corbières) es
aan de Sjpaanse zie wienboew bedreve. Bis 't midde van de 20e ieëw sjpieëlde
sjmókkel 'n wichtige rol. Es lasdere deende in de westelike Pyreneje de
Pottok-ponnies, óngerwiel zich in 't oeëste de Mérens es sjmókkelaersponnies
beweze.

De Pyreneje óntsjtónge wie de Alpe vanaaf óngevaer 50 bis 100 miljoeën jaor
geleje in 't Tertiair. Dit gebuuërde doer de bótsing van 't Iberisch Sjeereiland
mit 't Europees continent. De Westelike Pyreneje besjtónt uëverwaeëgend oet
kalksjtae, woeëtaeëge in de Centraal Pyreneje versjeije graniete dominere. De
ploeëjingsberg woert vuural tiedes d'r lètste iestied mit e gesjlaoëte iesdèk
bedèkd. Doer d'r iestied höbbe zich ittelike traogdale en väöl doezende
gletsjermere gevórmpd.

Aan de Franse zie laeëve in de groeëte gemiesjde waode bis op óngevaer 1800
maeëter huugde aoch nog aenige broen baeëre. In de hoeëgalpiene beraeke is de
Pyrenese gems (isard op z'n Frans, sarrio of rebeco op z'n Sjpaans) aa-getróffe.
Wiewaal oersjprunkelik neet inhaems, höbbe zich de oet de Alpe geïmmigreerde
marmotte zier verbraed. Zeldzaam en in zie bestjaoë bedraegd is d'r Pyrenese
desman, 'n óngersaoërt van de mollefamilie. Biezónger vuëgel die hie nog
vuurkómme zint de Sjtae-, Dwerg- en Havikarende es aoch Monniks-, Lammer- en
Vale giere. Der is e groeët aantal insekte, vuural de bekans 300 vlindersaoërte
es aoch sjprinkhanen en kaeëvesj valle op.

Der zint in de Pyreneje drie nationaal parke. 't Ouwste is 't i 1917 aa Sjpaanse
zie aa-gesjtèlde Ordesa y Monte Perdido, zujelik van 't Cirque de Gavarnie
gelaeëge. Dit ómvat 'n opperflaak van bekans 2175 hectare en is daomit 't
klaenste van de drie nationaal parke. Aoch i Sjpanje (Catalonië) ligkt 't
nationaal park Aigüestortes i Estany de Sant Maurice mit 'n gruutde van óngevaer
105 veerkante kilomaeëter. Aan de Franse zie woert i 1967 't beraek van de berg
zujelijk va Lescun in Vallee d'Aspe in 't weste bis aan 't Néouvielle-massief in
't oeëste tót nationaal park (Parc National des Pyrénées) verklaord.

Aene van de bedujenste Pyreneje-verkinnesj waor d'r Franse cartograaf Franz
Schrader (1844–1924), wiens vader aan 't begin van de 19e ieëw van 't Duutsje
Magdeburg nao Frankriek verhoesde. Dae haat versjeije bedujende massieve van de
Pyreneje op kaart gezat en woert in 't biezónger bekind vuur de óntdèkking van
't Cirque de Gavarnie. Schrader waor d'r ieësjte beklummer van d'r Grand
Bachimale (3144 maeëter).



https://li.wikipedia.org/wiki/PvdA

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Partij van de Arbeid , kort-eweg PvdA, is 'n Nederlandse
sociaol-democratische polletieke partij. Ze weurt meistes in de riechting
geplaots vaan centrum-links. Op dit memint nömp ze deil aon 't kabbinèt same mèt
de VVD: Kabbinèt-Rutte II.

De PvdA woort op 9 februari 1946 opgerich door 'n fusie vaan de
Sociaal-Democratische Arbeiderspartij, de Vrijzinnig Democratische Bond en de
Christelijk-Democratische Unie. De PvdA is sinds de opriechting oonaafgebroke
vertegewoordig gewees in de Ierste en de Twiede Kamer en de partij deeg mèt aon
daartien kabinette. Wim Schermerhorn, Willem Drees, Joop den Uyl en Wim Kok
waore minister-president naomes de PvdA.

D'n allewijle partijveurzitter vaan de PvdA is Henk Spekman. Fractieleier vaan
d'n Twiede Kamer, zoe-ouch partijleier is Diederik Samsom. In d'n T Fractieleier
vaan d'n Ierste Kamer is Marleen Barth. De partij heet ouch 'nen delegatieleier
in 't Europees Parlemint: Paul Tang.

De zetele in dees drei mandaote zien es volg verdeild veur de PvdA: ze heet 35
vaan de 150 zetele in d'n Twiede Kamer, 8 vaan de 75 in d'n Ierste Kamer en 3
vaan de 26 Nederlandse zetele in 't Europees Parlemint. In de EU maak zie wijers
deil oet vaan de Europese fractie Progressieve Alliantie vaan Socialiste en
Democrate geleid door d'n Duitse Martin Schulz – dees fractie heet 191 vaan de
751 Europese, dus alle zetele in 't Europees Parlemint.



https://li.wikipedia.org/wiki/Pitch-accent

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Pitch-accent is e kènmirk van sómmige spraoke wobie wusselinge in toeanhuuegdje
(Ingels: pitch) kónne waere gebroek veur wäörd vanein te óngersjeie, meh wobie
de meugelik óngersjeiendje toeanen allein veurkómme op ein of twieë littergrepe
van e waord, in taengestèlling toet vólwaerdige toeanspraoke wie 't Sjinees,
wobie eder littergreep 'nen ónaafhenkeliken toean kan höbbe. In 'n spraok mit
pitch-accent is de akkoestisch prominènste littergreep (de beklèmtoeandje)
meistes die waat de fonemische toean druueg. Ouch kump 't veur det sómmige wäörd
gares neet 'nen toean drage.

Spraoke wovan waal dökker wuuertj gezag det ze pitch-accent höbbe zeen
versjillige Scandinavische spraoke, worónger 't Zweeds en 't Noors, Frankische
spraoke, worónger 't Limbörgs en 't Ripuarisch, 't Aadgrieks, sómmige
Zuudslavische spraoke enne Baltische spraoke, 't Vedisch Sanskriet, Japans,
Koreaans en Hiaki.

't Koreaans zowie det wuuertj gespraoken in Seoel gebroek toeanhuuegdje allein
bieje prosodie, juus wie 't Algemein Nederlandjs. 't Guuef daotaenge versjillige
plattelandjsdialekte die 't pitch-accent van 't Middelkoreaans höbbe bewaardj.
In dees dialekte kan eder littergreep 'nen hoeagen toean kriege, es ouch de
twieë ieëste littergrepe. Zoea guuef 't in trisyllabische wäörd veer meugelike
petroeane:

't Toeansysteem van 't Limbörgs (en 't Ripuarisch en Luxembörgs) kump allein
contrastief veur op lang klinkers, diftongen en tautosyllabische sonorante. 't
Besteit oete sleiptoean, de stoeattoean enne neutralen toean. Typische wäörd die
zich mitte toeane óngersjeie zeen "graa~f" (litste rösplaats) taenge "graa\f"
(koel langs de waeg). De Limbörgse toeane höbbe zich inne Middelieëve
óntwikkeldj door klinkerhuuegdjeversjille en 't ewegvalle van littergrepe, naeve
inkel kleinder taalkóndige percèsse.

In 't Zweeds (en 't Noors) kómme toeanversjille, ordaccent, allein veur in
polysyllabische (mieëlittergrepige) wäörd. Me kaltj van accent I of akutaccent
en accent II of gravaccent. Accent I kump euverein mit 'n H*-littergreep (wie 't
waord "régel"); Accent II kump euverein mit 'n L* littergreep (wie 't mieëvaad
"règler"). De toeane zeen óntstange nao de Aadnoordse periood en zeen 't gevolg
van toeveuging van klinkers (epenthees). Wäörd die in 't modern Zweeds accent I
höbbe, höbbe of 'n toegeveug achtergestèldj lidwaord, of wore monosyllabisch
(einlittergrepig) in 't Aadnoords. Dit vindj me mekkelik trögk inne verbuging
van 't waord "hund":

Inne tabel hiebaove kan me dudelik zeen det alle van orzjien monosyllabische
wäörd in 't Zweeds accent I höbbe, dewiel alle van orzjien polysyllabische wäörd
accent II höbbe gekrege. De meiste minimaal pare höbbe te make mit 't toeveuge
van 't achtergestèldj lidwaord, wie "ánden" ("ánd" + "-en": de aenj) en "ànden"
("ànde" + "-(e)n": de geis), of nuuj lieënwäörd, wie "rádar" (radar) en "ràdar"
("rada" + "-(a)r": in rieje zètte).



https://li.wikipedia.org/wiki/Petrus

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Sint Petrus of in 't Limburgs: Sint Pieter, Sint Peter, Sint Pièter en Sint
Pieëter, ies 'ne Katholieke heilige dae eigelik Simon Bar Jona (zoon van Jona of
Johannes) heesj. De naam Petrus, in 't Aramees Kefas, kreeg hae van Jezus en
beteikent rots of fundament. Meistal weurt deze heilige Simon-Petrus geneump.
Hae ies gebore ten noorde van 't meer van Gennezaret. Wie hae door Jezus woort
gevraog um häöm te volge, woonde hae mèt zien vrouw, sjoanmam en ziene broor,
Andreas, in Kafarnaüm. De twiè breursj waore vösjer en later allebei apostel.
Zien attribuut ies de sjleutel (van 't riek van de hemel). Volges beriechte oet
de 2e ièw zou Petrus ónder keizer Nero rónd 60 n. C. in Roame (Rome) de
marteldoad zin gesjtorve. Limburgse veurname, die aafgeleid zin van Sint Pièter:
Pierre, Pie, Pjeter, Pièter, Piëter, Peter, Pee, Piet, Petra.



https://li.wikipedia.org/wiki/Peking

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Peking (北京 of Běijīng; Sjinese oetspraok: [peɪ˨˩ tɕɪŋ˥˥], ouch waal Beijing) is
de houfstad van Sjina en ein vanne vief stadspervinsjes.

Same mit Tsjoengking (Chongqing), Sjanghai, Kanton (Guangzhou) en Tianjin is
Peking saer 2005 ei vanne vief Sjinese nasjenaal steielike gebiede die
dezelvendje staot höbben es 'n pervinsje. De gemèndje Peking grens in 't naorde,
wèsten en zujen ane pervinsje Hebei. In 't oaste grens 't ouch veur e klein stök
aan dees pervinsje ('t grensgebied tösse Peking en Tianjin); in 't zuudoeaste
grens Peking ane gemèndje Tianjin.

Nao Sjanghai is Peking mit 'n inwoeaneraantaal van net gei twintjig miljoen (in
2010) de grótste stad van 't Vouksrippebliek Sjina. De stad is e wichtig
knouppuntj veur versjillige vörm van verveur mit väöl spaorwaeg, autowaeg en
autosnelwaeg die de stad in en oet gaon. Peking wuuertj veural gezeen es 't
wichtigste centrum veur bestuur, óngerrich en cultuur. De ikkenomische houfstej
van Sjina zeen aevel Sjanghai en Hongkong. Peking is ein vanne veer historische
houfstej van Sjina.



https://li.wikipedia.org/wiki/Paleolithicum

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

De Ouwe Sjteintied (paleolithicum) ies 'n prehistorische periode, die in Europa
óngevaer sjtart in 700.000 veur Christus. In óngevaer 9000 v. C. begint de
Miedde sjteintied. Rónd 5000 v.Chr. sjpreke v'r van de jónge sjteintied. De ouwe
sjteintied doert hie tot óngevaer 8000 veur Christus. Luuj woonde en zjworve hie
rónd en waore jager.

Zie laote zeen, dat in diet gebeed de luuj al óngevaer 300.000 jaor geleje
actief waore. Dit zin de tot noe toe oudste aanwiezinge van bewoning in Limburg,
Vlaandere en Nederland.

In 't paleolithicum maakde de miensj de ierste groete oetvindinge en
ontdekkinge, al woort vuur al behièrs bienao 1 miljoan jaor veur de ouwe
sjteintied en zin archeologe al teikes van cannibalisme tegegekomme van 100.000
jaor daoveur. Miensjeleke oontdèkkinge die waal typisch vaan dizze tied zin,
zin:

Vanaaf 't cultivere van landboew (10.000 v.Chr.) en veural de ieërsjte sömpele
machines (7000 v.Chr.) moderniseert de miensj en komme v'r aan in 't
mesolithicum.   Dit artikel is e sjtumpke. De kans Wikipedia helpe door 't aan
te völle



https://li.wikipedia.org/wiki/Palau

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Palau of Belau (vreuger ouch Pelew; officieel (Ingels) Republic of Palau,
(Palauaans) Beluu ęr a Belau) is 'n eilandnatie in de Stèl Oceaon, oostelek vaan
de Filipijne, noordelek vaan Indonesië (Papoea, 't Vogelkop-sjiereiland),
zuidwestelek vaan Guam en westelek vaan de Federaol Staote vaan Micronesië,
bestaond oet 't hoofeiland Babeldaob en 'n aontal kleinder eilendsjes, boevaan
de mieste bewoend zien. De bevolking is Micronesisch vaan aard, mèt culturelen
invlood vaan Melanesië en nog aander Austronesische cultuurregio's. Hoofplaots
is de nederzètting Ngerulmud in de staot Melekeok; de aw hoofstad, Koror, is
evels nog ummertouw de groetste stad vaan 't land, boe de absolute miederheid
vaan de bevolking woent.

Palau is verdeild in zestien zoegenaomde staote (states). Veur 1984 woorte die
gemeintes (municipalities) geneump, wat de laojing beter dèk: de staote höbbe
gemeinelek e paar hoonderd inwoeners, mer twie höbbe 'rs mie es doezend en mer
eine (Koror) mie es tiendoezend. De kleinste, Hatohobei, had bij de volkstèlling
vaan 2005 mer 44 inwoeners. De zestien staote zien in alfabetische orde:

Palau is 't 182e land nao oppervlaakde, e bitteke kleinder es Andorra. Palau
besteit oet versjèllende grupkes eilendsjes, die geografisch gezeen deil oetmake
vaan de Caroline-arsjipel. De groetste eilen, en ouch de gróp boe ziech de bulk
vaan de bevolking concentreert, zien Babeldaob, Koror en Peleliu, die mèt nog
get kleinder eilen in e barrièrerif ligke; Angaur ligk dao kort zuielek vaan, 't
atol Kayangel noordelek, de oonbewoende Rock Islands westelek. De res vaan 't
land weurt samegevat in de Southwest Islands; die de staote Hatohobei en
Sonsorol umvatte. Sonsorol besteit oet versjèllende, zier klein eilendsjes.
Umtot de mieste eilendsjes zoe klein en dèks organisch vaan natuur zien, koume
ze neet hoeg bove de watervlaakde oet, meh op Babeldaob haolt me 242 meter mèt
de Ngerchelchauus. Palau heet e tropisch zieklimaot: de gemiddelde
maximumtemperatuur bedreug in Koror 28,4°C, mèt minimaol versjèlle in
maondgemiddeldes en de regeval is zwoer, veural in de zomermaond vaan 't
Noordelek Haafroond.

Palau deit relatief väöl um zien typische eilandnatuur te beheuje. Zoe gief 't
in gans de territoriaol waters vaan 't land e zierizzervaot boe me neet op hejje
maag jaoge/vèsse, en boe de vèsvangs in 't algemein streng is begrens. In dit
water kump ouch de zaajtwaterkrókkedil (Crocodylus porosus) väöl veur; neet
allein in zie meh ouch in 't binnewater. Versjèllende veugel koume veur: 't land
kint 143 soorte, boevaan 'rs 10 endemisch zien, 3 ingeveurd en 17 zeldzaom
breujers of daolgaste. Oonder de endemische veugel, wie de Palau-uil (Pyrroglaux
podarginus), koume väöl soorte nog algemein veur - de natuur in 't toch wel
diechbevolk land is dus nog good geconserveerd. Wat de zoogdiere betröf gief 't,
boete de gebrukeleke ziezoogdiere (walvèsechtege, ziekeuj) en vleermuis, ouch 'n
door de Pruse geïntroduceerde kolonie Java-ape (Macaca fascicularis) op Angaur,
die dao verwèlderd leef.

De inheimse Palauers, die zoe'n 70% vaan de bevolking vörme, weure tot de
Melanesiërs gerekend, allewel tot de cultuur ouch Micronesische en Polynesische
eleminte heet. De bewoeners vaan de Zuidweseilen zien daorentege, op groond vaan
taol, echte Micronesiërs. Väöl lui in de eilen zien gedeiltelek of gans vaan
Aziaotische, lees Japanse, aofkóms, door de kolonisatie vaan de Japanners in de
ierste hèlf vaan d'n twintegsten iew.

De hooftaol is 't Palauaans, ein vaan de twie lendelek officieel taole. Dit is
'n Austronesische taol, meh ze huurt in tegestèlling tot naobertaole neet tot de
Micronesische taole. De taol is aon gein aander taol ech ing verwant, me heet
zien kortbijste verwante mesjiens nog op Celebes en de Soenda-eilen. De aander
officieel taol, 't Ingels, weurt op Palau neet väöl es ierste taol gebruuk. De
twie staote die de Zuidweseilen vörme höbbe weer aander taole: 't Sonsorolees en
't Tobiaans (op Hatohobei), welke lèste taol mesjiens mèt oetsterve sjijnt te
weure bedreig. Dees twie taole hure tot de Micronesische taole (veural ing
verwant aon 't Trukees vaan de Federaol Staote vaan Micronesië) en zien
officieel op staotniveau. Dees erkinning tröf ouch 't Japans, wat door väöl
Palauers (zeker de awwer lui) weurt beheers, meh veural weurt gesproke op
Angaur. Ouch Tagalog, zij 't neet officieel, weurt väöl door Filipijnse
immigrante gesproke.

Bij de volkstèlling vaan 2005 waor 49,4% vaan de bevolking roems-katheliek,
21,3% protestants (veural evangelisch), 8,7% Modekngei ('n syncretische religie
gebaseerd op 't christendóm en traditioneel inheimse religie) en 5,3%
zevendendaagsadventis. 't Gief klein joedse en islamitische gemeinsjappe.

De eilen die Palau vörme zien sinds lèstes 1000 veur Christus (en mesjiens al
2500 v. Chr.) bezoch door versjèllende immigratiegolve, veurnaomelek vaan
Austronesische aard. De oersprunkeleke bewoeners kaome mesjiens vaan de
Filipijne; zoe'n 900 jaor gelede heet ;t negritovolk op 't eiland gewoend. De
huiege inboorlinge koume, aon hun taol te zien, mesjiens vaan de Indonesische
Soenda-eilen. Of de Spanjole op hun oontdèkkingsreize Palau höbbe gezeen is neet
dudelek. 't Ieste contak mèt Europeaone liet ziech pas mèt zekerheid vasstèlle
in de achtienden iew, wie Britse handelere door 't gebeed trokke. In de
negentienden iew begóste de Spanjole 't gebeed, wat ze al sinds iewe claimde, te
kolonisere, meh väöl kaom dao neet vaan en in 1899 verkochte ze de eilen aon
Duitsland. De Duitsers naome de kolonisatie get serieuzer, meh nao d'n Ierste
Wereldoorlog woorte hun de eilen aofgenome en aon Japan in mandaot gegeve. Dit
land begós pas ech deepgoond te kolonisere, wat depe spore heet naogelaote in de
sameleving (zuug bove). In 1944 pakde de Amerikaone de eilen es oonderdeil vaan
d'n Twiede Wereldoorlog, boeveur de Slaag bij Peleliu woort gelieverd. Dees
campagne doort mie es twie maond es kósde good 2.000 Amerikaone en wel 10.000
Japaneze 't leve. Nao d'n Oorlog kraoge de VS 't land oet naom vaan de VN in
voogdij. Wie ind jaore 1970 de Federaol Staote vaan Micronesië woorte gevörmp,
besloot Palau dao boete te blieve en 'nen eigen otonome staot te vörme. In 1981
traoj de groondwèt in wèrking (die es bezunderheid had de ierste 'atoomvrij'
groondwèt vaan de wereld te zien). Loupende de jaore 1980 en begin jaore 1990
bereide me de oonaofhenkelekheid veur. Die woort in 1994 bereik, mèt 't ind vaan
't voogdijsjap (25 mei) en 't in wèrking trejje vaan 't Verboond vaan Vrij
Associatie. De VS blieve hei-oonder, wie in aander veurmaoleg VS-gebeed in de
Stèl Oceaon, verwantwäördelek veur de defensie. Palau heet ziech oontwikkeld tot
e belastingparadies, al höbbe wètte tege witwesse dat in 2001 sterk beperk.

Dit artikel is goodddeils gebaseerd op, meh neet vertaold oet, 't
corresponderend Ingelstaoleg artikel, en wel in dees versie; wijer veur bittekes
op en:Geography of Palau, en:List of birds of Palau en en:List of mammals of
Palau.



https://li.wikipedia.org/wiki/Oklahoma

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Oklahoma is ein vaan de staote vaan de VS. De standaardaofkorting veur de staot
is OK. De hoofstad is Oklahoma City. 't Heet 3.523.553 inwoeners, en grens aon
Texas, New Mexico, Colorado, Kansas, Missouri, Arkansas en Louisiana.

Vreuger woende in Oklahoma Osage Indiane. De staot is gestiech op 15 juni 1836.
De veendel vaan Oklahoma besteit oet e blauw veld met dao op e traditioneel
sjèld vaan de Osage-indiane, gemaak vaan bizonhoed. Oonder 't sjèld steit de
naom Oklahoma in witte hooflètters. De kruzer op 't sjèld stoon veur de vrei.
Daoneve weurt 't sjèld bedèk door twie symbole vaan de vrei: 'nen olieftak en 'n
vreispiep. De vreispiep symboliseert de oersprunkeleke Amerikane en de olieftak
de Amerikane vaan Europese komaof, zoetot 't sjèld de vrei tösse bei
bevolkingsgrópe moot oetdrökke.

Oklahoma besteit oet 77 graofsjappe, boevaan 't groetste Texas County en dat mèt
de mieste bevolking Oklahoma County is.



https://li.wikipedia.org/wiki/Nikola_Tesla

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Nikola Tesla (Servisch: Никола Тесла) (Smiljan, 10 juli 1856 – Nuuj York, 7
jannewarie 1943) waas 'ne Servisch-Amerikaansen oetvinjer, lektrotechnicus en
netuurkóndige. Hae wuuertj gezeen es eine vanne grótste ingenieurs en oetvinjers
van alle tieje.

Nikola Tesla is bie 't groeat publiek veural bekèndj es d'n oetvinjer vanne
wusselstroumgenerator, de wusselstroumlektromoeater en van anger wichtige
componente van 't hujig lektriciteitsnet. Dees apparate woren in rudimentair
vorm meistes al veur Tesla zienen tied óntwikkeldj door ieëder ingenieurs. Tesla
zien verdeenstigheid waas det hae 't wusselstroumprinciep väöl wiejer deej
óntwikkelen en bao alle benuuedige apparate veur 'n op wusselstroum gegróndj
betroewbaar lektriciteitsnet sterk verbaeterdje of zelf óntwórp. Tesla waas al
tiejes zie laeven 'ne bekèndjen en beroemdje gelieërdje meh verloor väöl
prestiesj door zien op latere laeftied gedaone bizar ónbeweze bewaeringen euver
techniek en weitesjap. Hae woort inne VS 't tuuenbild veure gekke gelieërdje.
Anger luuj neumdjen 'm lever idealistisch en neet-commercieel en dao-in 'ne
taengepoeal van 'nen angeren oetvinjer, Thomas Edison.

Nao Tesla woort in 1960 de einheid van magnetische fluxdichheid verneump, d'n
tesla (symbool: T).



https://li.wikipedia.org/wiki/Neil_Armstrong

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Neil Alden Armstrong (Wapakoneta (Ohio), 5 augustus 1930 - Columbus (Ohio), 25
augustus 2012) waor 'nen Amerikaanse tespiloot en astronaut. Heer zat op 21 juli
1969 (20 juli in de Vereinegde Staote) es ierste mins voot op de maon.

Armstrong heet gedeend in de Koreaansen Oorlog es gevechspiloot veur de U.S.
Navy. Heer studeerde aon de Purdue-universiteit en behaolde 't bachelors-diploma
vaan luchtvaartkundeg ingenieur in 1955. Later woort heer tespiloot veur de NASA
en bestuurde zeve kier 't X-15-vleegmasjien, wat 't snelheidsrecord in de loch
vestegde en tot 70 kilometer huugde kaom. In 1962 woort heer door de NASA
geselecteerd es astronaut. Heer waor de commandant vaan de Gemini 8-missie, die
in 1966 es ierste 'n koppeling tösse twie ruimtevaartuige bewèrkstèllegde. Heer
waor daobij de commandant vaan 't vervaangingsteam veur de Apollo 8-missie.

In 1969 waor heer de commandant vaan de Apollo 11-missie um op de maon te lande.
Heer oontsnapte in 1968 op 't nipperke aon d'n doed tijdes 'n training veur de
maonlanding. Tijdes de eigeleke missie naom heer twie minute en 21 seconde veur
de landing de controle euver vaan de maonlandingsmodule Eagle umtot de
otomatische landing dreigde plaots te vinde in 'n gebeed mèt väöl klein kraters
en "rotsblokke zoe groet wie Volkswages", en zat häör neer in e vlaak gebeed,
inkel hoonderde meters weier . Inkel ore later stapde heer oet de maonlander.
Wie heer d'n ierste voot op de maonbojem zat, spraok heer de zin:

De 'a' in "for a man" woort evels biezunder kort oetgesproke, en door de slechte
kwaliteit vaan de geluidsverbinding woort de zin wereldberoemd es "That's one
small step for man, one giant leap for mankind." (wat semantisch gezeen oonzin
is, umtot man daan dezelfde beteikenis heet es mankind). Zelf beweerde Armstrong
tot heer de 'a' wel degelek had oetgesproke, of althans had bedoeld um ze oet te
spreke. Analyses mèt modern computertechnieke vaan de betreffende geluidsopname
geve häöm hei-in geliek: heer heet de 'a' wél oetgesproke.

Luuster in Ogg Vorbis nao de origineel wäörd: That's one small step for (a) man,
one giant leap for mankind.

In 1970 verleet Armstrong de NASA. Heer haolde datzelfde jaor 'ne masters-titel
in ruimtevaarttechniek aon de universiteit vaan Zuid-Californië. Heer woort
hoeglieraar loch- en ruimtevaarttechniek aon de universiteit vaan Cincinnati en
koch in 't kortbij gelege Lebanon 'n boerderij mèt 40 hectare groond woe heer in
deiltied 'n boerebedrief begós.

In augustus 2012 woort Armstronf aon zie hart geopereerd. Op de 25e vaan dee
maond storf heer in 'nen hospitaol.



https://li.wikipedia.org/wiki/Neet-erkinde_staot

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'ne Neet-erkinde staot is 'ne staot oetgerope door 'n regering die de
soevereiniteit euver e bepaold gebeed opeis meh in dee claim neet weurt gesteund
door de regeringe vaan aander len. Me sprik in 't bezunder vaan neet-erkinde
staote wienie de regering de facto wel de mach heet euver häör land, of e groet
deil daovaan.

Erkinning vaan staote is e kernbegrip in 't internationaol rech. Euver 't
algemein erkinne len oonderein hun territoriaol integriteit, aofgezeen vaan
sommege grensdispute. Intösse zien ouch alle erkinde len aongeslote bij de
Vereinegde Naties; me kin zègke lidmaotsjap vaan de VN gelt es maotstaaf of e
land al of neet algemein erkind is. (Oetzundering is Vaticaanstad, wat allein
woernummersstatus heet.) Wienie e landsdeil ziech, miestal mèt geweld, aofsjeit,
zal de internationaol gemeinsjap dat neet erkinne. Geit e land wel tot erkinning
euver, daan is dat dèks um ideologische of geopolitieke rejes.

Sommege len oonderhawwe informeel diplomatieke ban mèt len die ze neet officieel
erkinne. Zoe höbbe väöl len 'n missie op Taiwan, meh gein ambassade, umtot me
daoveur de Rippubliek China moot erkinne en de Volksrippubliek China es
illegitiem moot aofdoen.



https://li.wikipedia.org/wiki/Museum

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

E museum is 'n instèlling wo wuuertj gezörg veur 'n vergaoring aan veurwirper
(artefakte) die döks mit weitesjap, cultuur, kóns of gesjiechte in verbandj
gebrach waere. In e museum waere dees veurwirper döks ouch besjikbaar gemaak
zoeadet 't vouk die kan bezichtige (permanent of tiejelik). Väöl grótter musea
ligken inne groeate stei euvere ganse welt en mieë lokaal gebaseerdje musea
(streekmusea) vindj me trögk in kleinder stei en zelfs op 't plattelandj. Musea
höbbe versjillige doele: van 't toet deens staon van óngerzeukers en specialiste
toet 't algemein vouk (inne vörm van vermaak beveurbeildj). De
continu-doorgäöndje digitalisatie van informatie, same mitte toenummendje
capaciteit van digitaal informatie opslaon, zörg d'rveur det 't traditioneel
model van musea ('n statische "vergaoring van vergaoringe" van driedimensioneel
exemplaren en artifakte) oetbrèdj nao ouch virtueel tentuuenstèllingen en
hoeag-resolutiebiljer vanne vergaoring veur studie en verkènning via 't
internet. De stad mitte meiste musea is Mexico-stad mit mieër es 128 musea.



https://li.wikipedia.org/wiki/Modertaal

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Bie voldoende gelegenhèèd um in d'r keendertied mèt tale in kontakt te kaome,
kan 'ne miensj 'n groeët aantal L1's verwerve. Twieë- en mieëtalèghèèd is in
groeëte dele van de waelt d'r norm. In Westerse leng tendeert de bevolking,
oonder druk van de nationaal officiëel tale, evvel nao èèntalèghèèd.

't Vermoge um 'n taal zoonder oonderrich op 'n hoeëg niveau te verwerve zow, mèt
't aafnaeme van 't vermoge tut global laerning en de wieërgaonde, ooch däör 't
oonderwies gesjtimuleerde differentiëring, nao 't tieënde jaor mètstens beginne
aaf te naeme. In de modern taalkunde wert 't begin van de pubertèèt aagezieë es
de aafsjleting van de zoegeneumde kritische periode, oeë-in modertaalverwerving
mäögelek is. 21 februari is d'r UNESCO Internationale Daag van de Modertale.

Colla Bemelmans makt geen oondersjèèd in verworve modertaal of -tale (L1) en
aangelieërde tale (L2) mae laet 't oondersjèèd bie 't perfect kinne kalle,
versjtoeë en sjrieve van 'n taal of neet. Vólges de visie van Bemelmans zeunt de
mètste Limbugers analfabeten van hun ege taal. E gèft in 2 Talige Reflectie de
vólgende definite van twieëtaligheed. Tweetalig, dat wil zeggen dat men twee
talen evengoed kan spreken, verstaan en schrijven. Ik heb Nederlands en Limburgs
gekozen omdat ik die twee talen perfect kan spreken, verstaan en zelfs
schrijven. Ik kan wel meer talen verstaan of spreken, maar niet perfect.
Twieëtalig en ómdat v’r in ’t Limburgs aeveváöl wuurd of oetdrökkinge höbbe es
in ’t Hollesj of Frans, kinne v’r ouch uëver alle óngerwerpe get fatsoendeliks
zègke en zelfs get ónfatsoendeliks. En neet allein bie de sjlechter of op
sjtraot, meh ouch op ’t gemeintehoes of in de kirk. Neet allein uëver
vakwerkhuuskes en blujjende proemebömkes, meh aevegood uëver abortus, de
doeëdsjtraof of filosofie. Vier hove ós neet vuur ’t Limburgs te sjame, ouch
neet vuur ’t Hollesj, dat is jao ouch ’n taal. Nuts

'n Taal die me neet op modertaalniveau verworve haat, wert mètstens 'n twiede
taal (of L2) geneumd. 't Aa-lieëre van L2's gèèt väöl laestèger es wie van L1's
en väör 't op niveau haowe van de kènnis is mètstens 't väöl gebroeke van de
taal nuëdèg. Oonder taalkundège is 't gebrukelek bie L1's va taalverwerving en
bie L2's va lieëre of aa-lieëre te kalle. Bie L2's die verwaant zeunt mèt de
modertaal is de passief kènnis, 't begriepe, mètstens baeëter wie de actief
kènnis, 't èèges gebroeke van de taal. Ooch al kan ieëmes 'n L2 perfect en
zoonder meute kalle, da nog is an 't vraem accaent te maerke dat 't neet z'n
modertaal is.

't Vertale van tekste van 'ne L2 nao 'ne L1 verlöpt väöl gemekkeleker es 't
vertale van de èng modertaal nao de ander. Dit haat d'r mèt te make dat 'ne L2
al vertalend is gelieërd en 'ne L1 is verwórve. Me kènt 'n modertaal dus
enerzijds te genuanceerd öm nog gemekkelek te kènne vertale en anderzijds haat
me de taal neet al vertalend gelieërd oeëdör zich twieë relatief vanèènsjtaonde
taalregisters gevörmd haant. Ieëmes dae van de èng modertaal nao de aander
vertaalt mót van de te vertale taal truuk nao 't betekenisniveau öm dao de
zjuuste wäöerd of zinsconstructies baove te kènne haole in de de vertaaltaal en
dat proces doort langer es d'r waeg van L2 nao L1. De bètste vertalinge zeunt
evvel va luuj die de twieë tale óp modertaal niveau beheerse en zich 't vertale
van de èng nao de aander, leefs zoe joonk mäögelek, ooch ège haant gemakd.

't Verwerve van L2's op latere laeftied is evvel mäögelek volges de methode van
'n oonderdompeling in 'n taalbad, 'n methode die in d'r mieërtalège Euregio al
mènstens 100 jaor bekaand is. In de jaore twintèg van d'r vörrige ieëw gonge
Limburgse maedsjes van d'r gegoede boeresjtaand um 't Fraans te lieëre op wissel
mèt maedsjes oet 't Luukse. De Luukse maedsjes kieëme da hie in de familie wonne
en lieërde 't Plat en 't Nederlands. Later gong me op wissel goeë ooch wal au
pair neume. In Spa bevindt zich 'n waeltberoemd taalbadcentrum oeë me väör väöl
gaeld volges die methode 'n L2 op modertaalniveau kan verwerve in korte tied.

In de beginjaore van d'r TV - in de jaore 60-70 - waoërt in Limburg mètstens nao
de Duutsje zenders gekaeëke. Bie de kènger van toendertied waor de passief
auditief kènnis van 't Duutsj groeët. Allewiel is dit TV-taalkontakt bie keender
väör 't Ingelsj väöl frekwaenter en nèèt mie väör 't Duutsj.

De Europese Unie besjoewt de officieel landstaal es de modertaal van de
bevolking van e laand. In Nederland is 98% van de bevolking Nederlandstalig; óp
't Belsj zów 't da wer gèng Duutsjtalige modertaalsjpraeëkers ha.



https://li.wikipedia.org/wiki/Millennium

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'n Millennium (oet 't Latien: mille is 1000, annum is jaor) is 'n periode vaan
1000 jaor. In 't algemein weurt 'n kalendermillennium bedoelt es iemes sprik
vaan e millennium, in 't bezunder in 'n kalendersysteem wat begint mèt 't jaor
1.

Väol lui dinke tot 't huieg millennium begonne is op 1 jannewarie 2000. Umtot de
christeleke jaortèlling, wie eder jaortèlling, begonne is mèt tèlle in 't jaor
1, gief 't evels gein jaor 0. Dao ligk daan ouch metein 't probleem: zjus wie
d'n euvergaank vaan jannewarie nao fibberwarie geit es 31 jannewarie - 1
fibberwarie (en dus neet iers 0 fibberwarie), geit dat ouch veur millennia. Es
me begint te tèlle bij 1 is 't jaor 2000 't lèste jaor vaan 't twiede
millennium. 't Daarde millennium begós dus op 1 jannewarie 2001. Dat beteikent
ouch tot 't 1e decennium vaan d'n 21e iew op deen daag begós en tot 't twiede
decennium dus op 1 jannewarie 2011 begint.



https://li.wikipedia.org/wiki/Milaan

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Milaan (Italiaans Milano, Lombardisch Milan) is 'n stad in Italië, hoofstad vaan
de gelieknaomege provincie (die sinds 2015 Metropool Milaan hèt) zoewie de regio
Lombardije, mèt op 31 augustus 2015 1.343.163 inwoeners en in de veurstei nog
ins talloes mieljoene. De stad heet veur gans Noord-Italië 'n centraol functie
(hoegoet betwis door Turijn) en is internationaol bekind um zien arsjitectuur
(kathedraol heineve te zien), mode-industrie, meziekleve (oonder mie door de
Scala vaan Milaan, 'n operatheater), voetbal (mèt twie clubs AC Milan en
Internazionale Milan die allebei väöl succes höbbe behaold) en financieel
beteikenis (de bäörs vaan Italië is hei gevesteg). Milaan woort in 222 veur
Christus door de Romeine gestiech es Mediolanum. In 1183 woort de stad 't
centrum vaan 'n hertogdom. Vaanaof 1499 waor dit kort in Franse, daonao sinds
1525 in Habsbörgse han in personeel unie mèt de Spaonse keuning en later d'n
Oosterieksen aartshertog. Milaan waor in deen tied e veurnaom centrum vaan de
Italiaanse renaissance. In 1859 woorte de Oosteriekers verslage en kaom Milaan
oonder 't keuninkriek Sardinië. Naotot dit keuninkriek tot 't vereineg
keuninkriek Italië waor oetgegreujd, versterkde Milaan zien ban mèt gans
Noord-Italië en kaom 'nen economische greuj zoonder ind op gaank. In 1919 begós
Mussolini ziene marsj op Roeme in Milaan. In d'n Twiede Wereldoorlog woort de
stad hel gebombardeerd. Nao d'n Oorlog oontwikkelde 't ziech helder es de res
vaan Italië, al woort 't ouch jaorelaank 't centrum vaan extreemlinks, soms
terroristisch geweld.



https://li.wikipedia.org/wiki/Mergel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Mergel (Latiens marga "kalkhawwende stein" ), ouch wel melger geneump, is 'n
aofzèttingsstein bestaond oet 25 tot 75% kalk en veur de res oet zand en leim.
Daomèt steit 't op 'n glijende sjaol tösse kalkstein en lei. Soms weure ouch
steinsoorte mèt e väöl hoeger kalkgehalte mergel geneump. Mergel is geelder vaan
kleur es kalkstein. Door zien samestèlling seminteert 't neet zoe gemekelek en
erodeert 't gawwer.

In zoe good wie gans Nederland en Belsj zit mergel in de groond, meh in 't
Heuvelland, ouch wel Mergelland geneump, is 't aon de oppervlakde te vinde.
Dizze stein is in 't Kriet-tiedvaak aofgezat door wat geologe de Krietzie neume.
In de res vaan Nederland en Belsj höbbe in 't Kenozoïcum aonspeulsele vaan
reviere deveur gezörg tot de laoge mergel of kalkstein neet mie aon de
opppervlakde ligke.

Minstes vaanaof de Romeinsen tied weurt mergel al gewonne in sjachbouw, dat wèlt
zègke es grotte in 'nen heuvel. Oonder mie bij Valkeberg en bij Berg (Valkeberg)
zien allewijl zoe'n grotte te vinde. Sommege vaan die grotte zien veur publiek
touwgenkelek, andere weure gebruuk veur champignonkweek. Allewijl weurt in Sub
en bij 't Rooth nog mergel gewonne in daagbouw, dat wèlt zègke in 'ne kojl dee
aon de oppervlakde gans open is. D'n ENCI-daagbouwkojl en awwer grotte in de
Sint-Pietersberg bij Mestreech, zien feitelek winplaotse veur kalkstein.

Mergel weurt in Limburg zelf veural es bouwmateriaol gebruuk (Mestreechse en
Suber mergel). Aander touwpassinge vint de mergel in kleurstoffe, in
oontsólferingsmiddele, es componint vaan mèsstoffe dee de verzoering vaan de
bojem moot tegegoon en zelfs in vievojers. 't Göllepes kriet, dat in de buurt
van Göllepe aon de oppervlakde kump is heller en brokkeliger en is neet gesjik
um mèt te bouwe. Dizze kalkstein weurt gebruuk um kalk vaan te branne. Kalkoves
ligke b.v. aon de Pötberg en in de Suberkojl bij Sub. Van de Göllepese kalk
weurt ouch semint gemaak. De 'Eerste Nederlandse Cement Industrie' (ENCI) is
begós in Mellesjet bie Viele en in 1925 verplaots nao de Sint-Pietersberg in
Mestreech. Vaan belang waor hij 't transportmiddel vaan de Maos um de semint te
verveure. In de buurt van Kunder weurt 'n heller soort kalkstein gevónde, de
zoegeneumde Kunderstein of Krawbiker stein. Dizze stein kin neet gezeeg weure.

De wèrkgróp Volkscultuur van Veldeke-Limburg gaof in samewèrking mèt
Veldeke-krink-Valkeberg in 2011 'ne lèsbreef oet euver mergel. De beukskes
woorte versjpreid onder de lierlinge van de gróp 7 en 8 van de basissjaole in
Nederlands Limburg.



https://li.wikipedia.org/wiki/Marxisme

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

't Marxisme is de sociaal-theoretischen en politiek-filosofische gróndjslaag
veur väöl modern sociaal ideeje, sjoealen en dinkrichtinge, gegróndj oppe
ideejen en dinkbiljer van Karl Marx en Friedrich Engels. Bepirk toet 't
politiek-ideologische vörmp 't marxisme de gróndj veur 't modern socialisme en
communisme.

Dees ideejen en dinkbiljer boedje veurt op drie groeate ideologische struiminge
vanne neugetieëndjen ieëf: de Duutsj filosofie (veural de dialectiek van Georg
Wilhelm Friedrich Hegel), de klassieke Ingelse politieke economie en 't Frans
socialisme in kómbinaasje mit Franse revolutionair doctrines. Oet dees
struiminge haoldje Marx en Ingels 't modern "weitesjappelik socialisme".

't Marxisme inspireerdje ónger anger Lenin toet 't opzètte vanne ieëste
"proletarische revolutie" inne gesjiechte, de Oktoeaberrevolutie in Röslandj
(1917). Daomit woort Röslandj de ieëste "dictatuur van 't proletariaat" ennen
ieëste socialistische staot ("socialistisch" inne beteikenis die Marx dao-aan
gegaoven haw).

Ouch de Sjinese revolutie van 1949, de Cubaanse Revolutie en versjillige
revoluties in Zuud-Amerika woorte geplach inne naam van 't marxisme.



https://li.wikipedia.org/wiki/Manuel_Castells

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Manuel Castells Oliván (Hellín, Albacete, Castilië-La Mancha, 9 fibberwarie
1942) is 'ne Spaonse socioloog. Heer is sinds 1979 es hoeglieraar in de
sociologie en stadsplanning verboonde aon de Universiteit vaan Californië naotot
heer twelf jaor laank gedoceerd had aon de Universiteit vaan Paries-Nanterre.
Heer publiceerde mie es twinteg beuk, boeoonder The Informational City (1989) en
de trilogie The Information Age: Economy, Society and Culture (1996). Heer is
eine vaan de pioniers oonder de dinkers roontelum 't oonderwerp Network society.

Wat betröf 't oonderwerp Network Society weurt Castells door sommege ouch wel de
Karl Marx vaan dizzen tied geneump, veural umtot heer perbeert beteikenis te
geve aon de nuie technologische maotsjappij. In 2007 woort heer door de Science
Guide oetgerope es de nómmer 1 in de Europese kinnessector. Ouch woort heer
oetgerope es de nómmer 5 vaan de leiende sociaal dinkers vaan 2000 - 2012 en de
nómmer 1 vaan de communicatiewetensjappers vaan dees periood. Heer beïnvloojde
ouch väöl lui oet de exacte wetensjappe, wie Guido Caldarelli.

Manuel Castells greujde primair op in La Mancha mer verhuisde nao Barcelona, boe
heer Rech en Ikkenemie studeerde. Al greujde heer op in 'n conservatief femilie,
heer woortal gauw in zie studenteleve 'ne progressieven activis. Neettemin is
heer euver zien femilie altied positief gewees:

Castells waor polletiek actief in de anti-Franco studentebeweging, e polletiek
adolescent activisme dat häöm dwóng vaan Spanje nao Fraankriek te vlöchte. In
Paries, op 'ne leeftied vaan 20, maakde heer ziene bachelor aof, daonao góng her
nao de Universiteit vaan Paries, boe heer 'n doctoraot in sociologie haolde. Op
de leeftied vaan 24 woort Castells 'nen instructäör in versjèllende Pariese
universiteite vaan 1967 bis 1979. In 1968 woort heer oontslage vaanwege zien
deilnaome aon de Mei 1968 Proteste in Fraankriek vaan mei 1968 mer kós al gaw
aon de slaag op 'n aander universiteit.

In 1979 woort heer professor in de sociologie in Berkeley (Californië). Castells
is eine vaan de opriechters vaan de USC Center on Public Diplomacy.

't Sociologisch werk vaan Manuel Castells voog empirische oonderzeuksliteratuur
same mèt urbane sociologie, organisatiestudies, internetstudies, sociaal
beweginge, sociologie vaan cultuur en polletieke ikkenomie. Euver de origien
vaan de network society stèlt heer tot veranderinge al op geng woorte gebrach
veurtot de zakeleke en oonderhandelingswereld in aonraking kaome mèt de opkoms
vaan de nuie technologie op 't gebeed vaan 't globaol netwèrk (heimèt weurt zoe
good es altied gesproke euver internet en alles wat dao bij is koume kieke in de
aofgelaope 15 à 40 jaor). Daoneve maakde heer ziech bekind door de academische
term de Veerde Wereld te introducere, wat betrèkking heet op de sub-populatie(s)
die sociaal oetgeslote zien vaan de globaol maotsjappij; me mót veural dinke aon
nomadische, pastoraol en jaog/verzamel-gebaseerde menere vaan leve die gans
boete de allewijl industrieel maotsjappeleke norm staon.



https://li.wikipedia.org/wiki/Magma

Dit artikel is gesjreve in 't Sint-Joasters. 't Weurt gewaardeerd óm in dit
artikel 't Sint-Joasters aan te hauwe of aan te gaeve welk anger dialek gebroek
is.

Magma is 't vleujbaar gesteinte det zich in of ónger 'ne vólkaan bevindj. 't Kan
hel waere in versjillige vörm en daobie dike (geng), sills (platte intrusies),
batholiete en laccoliete vörme. Ouch kan 't tót de oppervlakdje reike; den neump
me 't lava. Wen magma hel wuèrtj, wuèrtj 't magmatisch gesteinte of
stollingsgesteinte geneump. 't Waord "magma" zaet nieks euver de samestèlling
van 't gesmóltje matterjaal. Pas wen 't magma aafkeultj, wuèrtj 't hel en vörmp
't e gesteinte; den kan me dao 'n klassifikaasje aangaeve op gróndj vanne
mineraalkómposiesje.

Magma wuèrtj meistes in subductiezaons, kóntinentaal rifvalleije, mid-oceanische
bergkittinge en hotspots gevónje, wodet 't wuèrtj gevörmp door 't smultje vanne
aerdmantjel, inkel kilomaeters ónger de aerdoppervlakdje.

Magma is e silicaat mit 35% tót 70% SiO2 en de res is oxide van alleminium,
natrium, kalium, calcium, magnesium en iezer. Wie hoager 't silicagehaldje, wie
visceuzer 't magma. Wen water zich oplos in magma verlièg de viscositeit zich.



https://li.wikipedia.org/wiki/Lionel_Messi

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Lionel Andrés Messi (Rosario, 24 juni 1987) is 'nen Argentijnse voetballer,
gemeinelek speulend in d'n aonval, dee oetkump veur FC Barcelona en op 't memint
aonveurder is vaan 't Agrentijns voetbalèlftal. Heer woort gebore in de
provincie Santa Fe meh verhuisde in 2000 mèt zien elders nao Barcelona, boe heer
bij de jäög góng speule. Vaanaof 2003 späölden 'r e jaor in 't C-èlftal, tenao
nog e jaor in 't B-èlftal en sinds 2005 is heer oonaofgebroke veur 't ierste
oetgekoume. Dao oontwikkelden 'r ziech tot eine vaan de bèste voetballers vaan
de wereld en nao de meinig vaan väöl lui eine vaan de bèste oets. In zien 201
wèdstrije (per 14 februari 2012) scoorde heer 147 goale. De lèste jaore geit dat
gemiddelde ouch sterk umhoeg. Um zien techniek, die veural op balgeveul rös, wie
ouch zien nationaliteit en zien gering lengde, weurt heer dèks mèt Diego
Maradona vergeleke, dee in häöm zienen opvolger zuut. Heer woort in 2008
genomineerd veur d'n awwe Gouwe Bal en de FIFA-pries veur speuler vaan 't jaor,
en won de Gouwe Bal in 2009. In zoewel 2010 es 2011 won heer de nuie Gouwe Bal,
wie ouch de pries veur bèste speuler vaan de UEFA in 2011. Heer kaom sinds 2005
67 kier oet veur 't nationaol team en scoorde dao 22 kier.

Mèt 't nationaol èlftal lökden 't Messi evels neet 'nen internationaole pries te
pakke. Naotot 'r in de finaal vaan de Copa América 2016 'n beslissende penantie
neve sjoot, besloot heer gans te stoppe mèt interlandvoetbal.   Dit artikel is e
sjtumpke. De kans Wikipedia helpe door 't aan te völle



https://li.wikipedia.org/wiki/Lille

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Lille, in Vlaondere gemeinelek Rijsel geneump, is 'n groete stad in 't noorde
vaan Fraankriek, in de regio Nord-Pas de Calais, 't departemint Nord en 't
arrondissemint Lille. Bij de volkstèlling vaan 2013 had de stad 231.491
inwoeners; mèt de veurstei debij (Roubaix, Toerkonje, Villeneuve-d'Ascq) is 't
zelfs de veerde stad vaan Fraankriek. Me kin nao gelaank me rekent de
agglomeratie vaan Lille tot in 't Belsj laote doorloupe. De stad heet 'n groete
beteikenis es industrieel, meh ouch es cultureel centrum.

Lille daank zoewel ziene Franse en ziene Nederlandse naom aon 'n eiland in de
Deule (Aajdfrans: L'Isle, Middeliews Vlaoms: Ter Isel > Rysel). de stad weurt in
d'n èlfden iew veur 't iers geneump. Mesjiens daank ze häör bestoon aon graof
Boudewijn V vaan Vlaondere, dee ziech hei vestegde. In deen tied laog de
taolgrens oongeveer hei; de stad zal in 't begin twietaoleg zien gewees. Later
evels weurt hei veural Frans gesproke, allewel tot de stad wel bij 't graofsjap
Vlaondere huurt; 't is feitelek de hoofplaots vaan Waals-Vlaondere. Es zoedaoneg
góng 't later euver in Bourgondische, Habsbörgse en Spaonse han. Es Lowie XIV
vaan Fraankriek perbeert Vlaondere in te lieve, lök 't häöm allein 't zuie te
pakke, wat häöm in 't Verdraag vaan Aoke weurt touwgekind. Sindsdeen is ouch
Lille Frans bezit. In de negentienden iew kump hei de textielindustrie op.

In Lille vint me e groet aontal proonkvol gebouwe, boe-oonder väöl Vlaamse
gotiek en renaissance, meh veural ouch väöl negentienden-iewse gebouwe. Wijer
kint de stad 'n aontal musea.



https://li.wikipedia.org/wiki/Li_Bai

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Li Bai (701 - 762), vreuger meistes Li Po, waas 'ne Sjinesen dichter. Li Bai,
biegenaamp d'n Ónstèrveliken Dichter, wuuertj dök same mit Du Fu besjoewdj es
eine vanne eminentste dichters oete litteraer gesjiechte van Sjina. Toet op huuj
zeen zoea 1100 van zien gedichter bewaardj gebleve. De ieëste euverzèttinge nao
'n wèsterse spraok kómmen oet 1862, doe de Franse markies D'Hervey de
Saint-Denys zien Poésies de l'Epoque des Thang oetgoof.

Li Bai laefdje en wirkdje t'n tieje vanne Tang-dynastie. Veure Sjinese kónste
waas daen tied tróds väöl stried 'ne waore bleujtied. In Sjina laef Li Bai in
väöl vörm en plaatse nag ummer door. Op plaatse wo Li Bai ouch koom of gewóndj
haet, zal 'ne Sjinesen toeristegids noeatj naolaote dao-op te wieze. Zien tekste
siere väöl aaj en nuuj monumente. Dit alt tróds 't feit det Li Bai in zie wirk
döks d'n draak stook mitte hieërsjendje machhöbbers in 't algemein, esouch mitte
biebehuuerendje strikte codes. Haezelf woort ouch ummer ómsjreven es 'n
alternatief en eigezinnig figuur. Ouch tiejese cultureel revolutie van Mao is Li
Bai zie wirk enne persoean zelf geleef gebleve.

Ane Sjinese kinjer waere zien gedichter nag ummer óngerwezen en dao waere toet
op huuj nag ummer sjoeale nao 'm verneump. Väöl Sjinese studente zètte zich döks
in veur 't wirk van Li Bai inne spraok van häör gaslandj euver te zètte. Bieje
muzikaal begeleijing vanne euvernaam van Hongkong in 1997 woort de teks van Li
Bai zie gedich euver vrieheid gebroek.

Inne wèsterse cultuur is Li Bai minder bekèndj; al speeltj t'r hie-in toch waal
'n rol. Zoea zatten Ezra Pound en Hans Bethge versjillige teksten en gedichter
euver. Oppe euvergezatje tekste van Bethge componeerdje Gustav Mahler 't
bekèndje wirk Das Lied von der Erde. David Hartsema sjreef De ballade van Li-Po,
door Lenny Kuhr op meziek gezatj en gezóngen op zien ieëste LP "de Troubadour"
(1969).

Euver 't verloup van zie laeven en zien herkóms is ummer väöl gespeculeerdj
gewaore. Hae wóndje in zien jeug in Sichuan, mer euver zien herkóms wuuertj door
sómmige gesuggereerdj det t'r Törks woor en dus neet es Sjinees woort gebaore.
Wiejer wiltj 't verhaol det t'r weigerdje staotsexames te doen; die wore doe 'ne
wichtige sociale sjakel; zónger dees waas feitelik gein meugelikheid veure
sociaal en cultuur leier van Sjina te beklumme. Hae zów aevel waal vanwaenge
zien talent ane keizer zeen geprizzenteerdj en bie dem in deens kómme. Zie laeve
waas daoróm neet ummer aeve stabiel. Veur in deens/gelieërdje zeendje persoeane
wie Li Bai kóste góns en óngenäöj snel aafwussele, wodoor me ouch waal van
riekdóm nao ermooj kós gaon. Juus inne periood worin Li Bai laefdje waas dit
zeker 't geval.



https://li.wikipedia.org/wiki/Lewie_XIV_vaan_Fraankriek

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Lewie XIV vaan Fraankriek (Saint-Germain-en-Laye, 5 september 1638 - Versailles,
1 september 1715), op z'n Frans Louis XIV de France, waor keuning vaan
Fraankriek en Navarra vaan 14 mei 1643 tot zienen doed. Heer zörgde deveur tot
Fraankriek gein feodaalstaot mie waor. Daomèt kraog heer ummertouw mie mach en
woort heer oetindelek 'nen absolute vors. Umtot heer mèt goddelek rech regeerde
zaog heer ziechzelf es centrum vaan de maotsjappij en neumde me häöm
zonnekeuning (le Roi-Soleil) meh ouch Lewie de Groete (Louis le Grand).

Lewie XIV woort gebore es lid vaan 't Hoes vaan Bourbon. Ziene vaajer waor Lewie
XIII vaan Frankriek, zien meer Anne vaan Oosteriek. Zien awwers waore al 23 jaor
getrouwd meh hadde nog gein kinder gekrege. Lewie XIV woort dus besjouwd es
gaodskeend. Wie Lewie XIV mer vief jaor aajd is störf ziene pa. Anne, zien
moojer, woort toen regentes, meh eigelek regeerde kardinaol Jules Mazarin tot
zienen doed in 1661. In 1654 woort Lewie XIV gekroent in Reims. In zien leve
veurde heer versjèllende oorloge, zoewie mèt de Republiek (in 't zoegeneump
Rampjaor, in 1672) en Spaanje, en mèt de campagnes tege dat lèste land breide
heer Fraankriek oet. Es absolute vors gaof heer väöl cent oet. 't Bekinste
veurbeeld is 't Pelies vaan Versailles dat heer heet laote bouwe op e moeras es
vervaanging vaan 't Louvre.

Zien kinder waore Lewie vaan Fraankriek, Anne-Élisabeth vaan Frankriek,
Marie-Anne vaan Frankriek, Marie-Thérèse vaan Frankriek, Philippe-Charles vaan
Frankriek en Louis-François vaan Frankriek. Heer euverleefde ziene zoon en
kleinzoon; wie heer in 1715 storf, woort zie viefjaoreg achterkleinkind Lewie XV
keuning.



https://li.wikipedia.org/wiki/Leipzig

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Leipzig is 'n stad in Duutsjlandj en haet mieër es e half miljoen inwoeaners. 't
Is qua bevölkingsaantaal en oppervlakdje de op ein nao grótste stad van Sakse.

In 't jaor 1165 kreeg Leipzig vanne Markgraof Otto de Rieke van Meißen stadsrech
en 't privileesj óm mert te haje. 't Inwoeanersaantaal van Leipzig haet in 1870
de 100.000 gepasseerdj, wodoor 't officieel de staot van 'n Großstadt kreeg. Op
't huuegdjepuntj (róndje Twieëdje Werreldkrieg) haw de stad zoea 750.000
inwoeaners. Allewiel haet Leipzig de staot van 't kreisvriej stad en is 't de
zetel van 't Regierungsbezirk Leipzig.

De traditie van Leipzig es 'n beteikenisvól hanjelsplaats in Midden-Europa geitj
trögk op 't jaor 1190. Naeve Frankfurt am Main is de stad 'n historisch centrum
veur bookdrökkerie en bookhanjel. Boetedet steitj in Leipzig ein vanne aadste
universiteite van Duutsjlandj, naeve versjillige hoeage sjoealen en
vakwirksjoeale.



https://li.wikipedia.org/wiki/Landjsjap

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

E landjsjap is e gebied det 'ne culturelen of ecologische samenhank haet en 'n
eige gehieël vörmp det zich óngersjèdj vanne ómligkendje gebiede. E landjsjap
kan mit naam cultureel apaart zeen, wie 't Baskelandj in Spanje, of juus op
netuurlik gebied apaart zeen, wie 't Sahara-landjsjap of de Himalaya. Inne
meiste vel zal aevel 'n kómbinaasje van bei 't landjsjap vörme. Den is 't e
rizzeltaot vanne kónstante wusselwirking tösse miensjelike activiteiten en
ecologische percèsse. Miense maken 't landjsjap zoea det 't aan häör
laevesbeheufdje, die waere bepaoldj door laefwies en technologie, vóldeit. Dit
is ouch aafhenkelik vanne eigesjap van 't betróffe gebied. Daodoor guuef 't väöl
versjillige saorten aan landjsjappe die edert häör eigen identiteit drage.
Hiedoor haet e landjsjap ouch beteikenis es e gemeinsjappelik, cultureel
irfgood. Landjsjappe óntwikkele zich en verangere mitte cultuur mit.

Landjsjappe guuef 't in versjillige gruuedjes. Sómmige gebiede zeen euver lang
aafstenj betrèkkelik monotoom en kónne waere gezeen es ei landjsjap, wie
Antarctica, de Siberischen toendra of de oetgestrèkdje weusdjes (Sahara,
steppelandjsjap in Mongolië en zo wiejer).

Saere kóms vanne ruumdjevaart sprèk me ouch euver landjsjappe boete de aerd óm,
wie 't maonlandjsjap of 't Marslandjsjap.



https://li.wikipedia.org/wiki/Lance_Armstrong

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Lance Armstrong (Plano, Texas, 18 september 1971) ies 'ne veurmalige Amerikaanse
fietsrenner. Hae won in de jaore 1999 tot en mèt 2005 zeve kièr achterein de
Runde van Frankriek gewonne, naodat hae ein paar jaor ièrder geneze waor van
klietsjekanker. Nao zien euverwinning in de Tour van 2005 ies hae gesjtop mèt
fietsrenne. In 2009 maakde hae kort ziene rentree. In 2012 kaom 't Amerikaans
antidopinggenoatsjap USADA mit besjöldiginge van sjtructureel dopinggebruuk; wie
de UCI die op 22 oktober van dat jaor euvernaam, raakde hae zien zeve
toureuverwinninge kwiet.

Armstrong begoes zien sjportcarrière es triatleet. Al gauw bleek dat hae de
meisten aanlèk houw veur 't fietse. Es amateurfietser wón hae in 1991 't
Amerikaans kampioensjap en deeg hae in 1992 mèt aan de Olympische Sjpele in
Barcelona. Nao diet evenement woort hae beroepsfietsrenner, bie de
Motorola-ploog.

Es beroeps reej hae in 1993 veur 't ièrsj de Tour de France; hae wón 'n etappe,
meh moos opgeve en koes de runde neet oetrieje. In datzelfde jaor woort hae
waereldkampioen in Oslo. In 1995 fietsde hae de Runde van Frankriek obbenuujts,
en diet kièr koes hae waal Paries bereike. Ouch in deze Tour wón hae 'n etappe,
d'n daag naodat ziene plooggenoot Fabio Casartelli in de Runde waor gesjtorve
nao 'ne val.

In oktober 1996 woort bie Armstrong teelbalkanker geconstateerd, mèt oetzièjinge
nao zien longe en hersjene. Zien doktore zagte häöm dat hae 50 procent kans houw
um te euverleve, meh diet percentaasj zou in werkelikheid nog e sjtök lièger zin
gewaes. Armstrong óndergóng twiè operaties en chemotherapie. Armstrong koos veur
'n experimenteel, meh zjwoar chemotherapie, umdat mèt conventioneel
chemotherapie zien longfuncties zoadanig achteroet zouwe goon dat hae zien
fietsrencarrière neet zou kènne hervatte.

In 't vreugjaor van 1998 kaom Armstrong truuk in 't professioneel fietsrenne. In
ièrsjte instantie waor hae neet hièl succesvol, meh in de Runde van Sjpanje van
datzelfde jaor haolde hae de veerde plaats in 't eindklassement. Armstrong waor
óndertösje in deens bie de Amerikaanse ploog van US Postal. Ziene ploogleijer
Bruyneel zoog nao aanleijing van Armstrongs prestatie in de Vuelta waal get in
häöm es runderenner, en zie gónge ziech riechte op de Runde van Frankriek.

In 1999 wón Armstrong veur 't ièrsj de Tour de France; hae behaolde ouch 4
etappe-euverwinninge dat jaor. In de jaore daonao, van 2000 tot 2005, wón hae
d'n Tour ouch, meistal mèt 'n groate dominantie. Armstrong riechde zien gans
jaor op de Runde van Frankriek, wat soms waal ins tot kritiek haet geleid, meh
'n succesvol concep bleek te zin. In de Tour haet Armstrong in totaal 22 etappes
gewonne, woavan 11 individueel tiedritte. Zien ploog haet 3 kièr de plogetiedrit
gewonne. Armstrong ies absoluut recordhouwer wat betref 't aantal
Toureuverwinninge; Jacques Anquetil, Eddy Merckx, Bernard Hinault en Miguel
Induráin kómme nao häöm mèt eder 5 gewonne Rundes.

In 2005 woort Discovery Channel de sjponsor van zien ploog. Op 24 juli 2005
behaolde Armstrong zien lètste euverwinning, mèt 't winne van ziene zevende Tour
de France. Op 't moment dat hae euver de sjtreep góng op de Champs-Élysées kaom
d'r 'n veurluipig ing aan zien fietsrencarrière.

In september 2008 maakde Armstrong bekènd dat hae in 2009 zou truukkómme in 't
professioneel fietserenne. Zien ièrsjte wedsjtried waor de Tour Down Under van
2009. In de Tour de France van 2009 haolde hae de derde plaats in 't klassement.

Armstrong haet bekènd gemaak dat hae in 2010 mèt 'n eige ploog zal kómme,
gesjponsord door RadioShack.

Armstrong ies al in zien carrière dèkser devan besjöldig dat hae doping zou
numme. Hae ies èvvel noats positief getes veur e verbaoje miedel, behalve eine
kièr in 1999 veur corticoïde, meh diet bleek 'n ingrediënt van 'ne legale crème
tege ónder andere zaalpien te zin.

Armstrong ies behandeld door de Italiaanse arts Michele Ferrari, dae in 2004
veroordeild woort vanwege illegaal versjpreiing van mediciene en ónsjportief
gedraag. Ferrari woort ouch devan besjöldig fietsrennersj van doping veurzeen te
höbbe, meh vanwege gebrek aan bewies ies hae daovan vriegesjproke. Armstrong
zelf zaet dat hae Ferrari allein haet geconsulteerd euver zien dieet en euver
huègdetraininge.

De besjöldiginge kaome in 'n struimversjnelling nao de bekèntenis van collega
Floyd Landis. In 2010 gaof dae neet allein toe zelf doping te höbbe gebroek -
häöm waor daoveur al 't winne van de Runde van Frankriek van 2006 aafgepak - meh
dat ouch andere bie US Postal, woa-ónder Armstrong, gedopeerd waore gewaes. 't
Amerikaans anti-dopinggenoatsjap USADA góng de klachte ónderzeuke en
concludeerde in augustus 2012 dat Armstrong zien dopinggebroek beweze waor. De
UCI naom dees conclusie op 22 oktober van datzelfde jaor euver, hiedoor raakde
de Amerikaan zien zeve Tourzeges en ander pries kwiet. Hae góng neet detege in
beroop.

Op 17 januari bekènde hae, in 'n (ièder opgenómm) interview mèt Oprah Winfrey,
publiekelik dat hae inderdaad sjtructureel doping houw gebruuk.

Lance Armstrong haet de Lance Armstrong Foundation opgeriech, 'n organisatie die
kankerpatiënte óndersjteunt en geld vriemaak veur ónderzeuk nao kanker. In 2004
óntworp Armstrong 't gael Livestrong-ermbendsje. In mei 2005 waore d'r miè es 50
miljoan ermbendsjes verkoch. In samewèrking mèt Nike zamelde me op dees maneer
miè es 5 miljoan dollar in veur de Lance Armstrong Foundation.



https://li.wikipedia.org/wiki/Kreta

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Kreta (Grieks: Κρήτη, Kriti) is 'n periferie (vergeliekbaar mèt de regio's in
Fraankriek) in Griekeland. Daoneve is 't 't groetste Griekse eiland, en vörmp
't, same mèt klein naobijgelege eilen, allewijl de mies zuieleke vaan de
daartien Griekse regio's. Veur d'n Aajdgrieksen tied woort Kreta Idaia geneump.

De allewijl gouvernäör vaan Kreta is Stavros Arnaoutakis en behuurt bis de
PASOK.

Kreta heet drei groete gebergtes, naomelek de Lefka Ori in 't weste, de
Psiloritisberg, in 't midde en de Dikti in 't ooste. De berg bestoon groetdeils
oet kalkstein (eus Limbörgs woord 'kriet' kump vaan Kreta) en herberge väöl
grotte en tege de 50 klove. De köslijn heet 'n lengte vaan ruim 1050 km, boevaan
't noorde bergechteg is en 't zuie zjus vlak.

Kreta tèlt 'n aontal klein bijbehurende eilen, boe-oonder 't bekindste Gavdos
(29,6 km²) is. De mies interessante zien woersjijnelek de zuidoosteleke eilen
Chrissi en Koufonisi (4,8 km²), die 'oonbewoend' zien.

Volges de census vaan 2011 heet Kreta 'n inwoeneraontal vaan 623.065, en 'n
deechde vaan 75/km². De Kretaone höbbe daomèt de groetse stijging vaan hun
bevolking zien oontwikkelinge in de aofgelaope 10 jaor vaan gans Griekeland. In
2001 goof 't nog zoen 601.131 lui oppe eiland en de res vaan de regio. De
hoofstad is Iraklion. Aander belaangriek steij op Kreta zien Agios Nikolaos,
Rethymno, Chania en Kastelli.

Allewijl gief 't evels gein prefecture in Kreta, meh zien de departeminte 4
regionaal einheije (perifereiaki enotita). Dezen euvergaank, vaan nomos nao
perfereiaki enotita, is euveral in Griekeland op 't zelfde memint gebäörd. Veur
de Kretaone had 't evels neet väöl invlooi umtot de departeminte hun groette en
naom höbbe behawwe.



https://li.wikipedia.org/wiki/Klimaat

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Klimaat is e waord inne waerkónde det gebroek wuuertj veure
ómgaevingsómstenjigheje (temperatuur, windjsnelheid, naerslaag,
temperatuursversjil tösse daag en nach en tösse de sezoene), oppe aerd of in e
bepaoldj gebied, gezeen euver 'n periood van dertig jaor. 't Waord veure
toestandj van 't klimaat op e bepaoldj memènt is 't waer.

't Waord "klimaat" wuuertj ouch gebroek veure ómstenjigheje van temperatuur en
lóchvochtigheid in laefómgaevinge wie kassen en geboewe, veural inne kónteks van
klimaatbehieërsjing, 't middels airco, ventilatie, verwurming, lóchdruuegers of
lóchbevochtigers regele vanne ómstenjigheje worónger luuj, plantjen of dere
mótte laeve.

Klimaatverangering is de verangering van 't gemiddeldj waertype of klimaat euver
'n bepaoldje periood. De verangering manifesteertj zich 't dudeliks in 'n
stieging of daoling vanne gemiddeldje temperatuur en vanne gemiddeldje
wieväölheid aan naerslaag. De recènte verangeringen in 't klimaat zeen bekèndj
es de "opwurming vanne aerd".



https://li.wikipedia.org/wiki/Kirchroa

Dit artikel is gesjreve in 't Kirchröadsj. 't Weurt gewaardeerd óm in dit
artikel 't Kirchröadsj aan te hauwe of aan te gaeve welk anger dialek gebroek
is.

Kirchroa, Nederlands: Kerkrade, is ing jemeende en ing sjtad in 't zuudóste va
Hollendsj Limburg. De lü kalle Ripuarisch-Fränkisch, wie och i Bóches en i Vols.
Jet jans angesj wie de mieëtste Limburjer lü kalle. De sjtad houw óp 1 jannewaar
2006 49.344 i-woeënere. Burjemeester is Jos Som van 't CDA. Kirchroa is tsezame
mit Heële, Lankgraaf en 't Dütsje Roa (Herzogenrath), a jen angere zie van de
jrens, ing agglomeratie. Ejentlieg vörmt 't ing sjtad mit Roa. Mit Roa is de
jemeende de "Europasjtad" Eurode. Doa-oave ligkt 't óch nit wied va Óche
(Aachen).

De sjtad hat jing jesjiechte als jroeëse handelssjtad, woadurch me i Kirchroa
ummezuns zal zukke noa vöal ouw jebouwe. Ze is vuur 't wichtigste deel noa d'r
krig entsjtange - de nui sjtadsvieëdele vulle de löcher óp tusje de ouw dörper,
die me döks noch jód tseruk ziet. Wieër is Kirchroa bekand um zieng wieë anlaag,
parke wie d'r Botaniesje Jaad die de bewoeënere lof mósse jeëve. Tsezame mit
Heële en Lankgraaf weëd Kirchroa waal "Parksjtad Limburg" jenómpd. I 2005 is i
Kirchroa d'r ieësjte richtieëje Limburgse zoo óp jange: d'r Jaiajaad.

Wie väöl plaatsje i Limburg woar Kirchroa al in de Romeinse tsiet bewoeënd.
Archeologiesj óngerzuk hat zoeëjaar bewoeëning oes de prehistorie beweëze. De
ieëtsjte moal dat't dörp weët jenómpd is in 960, in dat joar woeëd in 't dörp
Rode ing kirch jebóuwd. De abdij Rolduc braat de plaatsj in de Middelieëwe tse
bluij, en in 1630 woeëd 't tot herliechheed verhoave. Noa d'r Achtsiegjöarige
Krig bloof de plaatsj in Sjpaanse heng, sjpieëder in Österaichse. Sait 1815 is
de plaatsj vuur 't jroeëtste deel Hollendsj, bis ee jrensprobleem mit Pruse d'r
vuur zörjet dat 't in tswai sjtukker verdeeld woeëd - 't anger deel is
Hertseroa/Roa, de Nieuwstraat/Neustraße/Nuisjtraos en d'r Worm zund de jrens.

Al in d'r tswelfde ieëw woeëte i Kirchroa koale jewonne. Noa de Franse tsiet
zunt de koele in kotte tsiet jroeëser woeëde; durch de immijratsioeën waset
Kirchroa mit, van e jroeës dörp bis ing richtieje sjtad. Noa 1900 noom Heële
evvel de laitoeng.

Óp 26 fibberwaar 1887 krig Kirchroa van d'r Hoeëge Road van Adel e wappe
tsouwjekaank, dat ziech zoeë liet umsjrieve:

Vuur de Franse tsiet maachet Kirchroa as sjepebank en herliechheed deel oes van
't Land va Roa. D'r lieëw va keël is 't wappe va (Hertse)Roa. D'r Lambert is d'r
petroeën va Kirchroa. Ooch op ao zieëjele zunt dizze tswai simbole tse vinge.
Bij 't aavroage van 't wappe woar Kirchroa al ing jrosse koempelesjtad, vandoa
dat de tswai pikkelhammere as simbole va jenne koel woeëte tsouwjevoogd.



https://li.wikipedia.org/wiki/Keizer_Augustus

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Imperator Caesar Augustus (23 september 63 v.Chr. Roeame - 19 augustus 14
n.Chr., Nola) waas d'n ieëste princips van Roeame óm middels cummulatie van
versjillige beveugheje van rippeblikeinse magistrate de feitelike mach in henj
te kriege euver Roeame.

Augustus waar 'nen achternaef en de veurnaamste irfgenaam van Gaius Iulius
Caesar en wón de machsstried die volgdje oppe maord op Caesar in 't jaor 44
v.Chr., en vanaaf 31 v.Chr. waas d'r d'n alleinhieërsjer euver 't Romeins Riek
(Imperium Romanum). Hae maakdje 'n ènj aan 'nen ieëf aan börgerkriegen en
stifdje inne dao-opvolgendje periood de Julisch-Claudische dynastie. Ónger 't
móm van 't herstèl van 't rippebliek (restitutio rei publicae) veurdje d'r in
wirkelikheid 'n duurzaam ómvörming toet 'n monarchie (principaat) door. Zien
hieërsjappie móndje oet in 'ne langdoerigen tied van interne vraej, dae es Pax
Romana wuuertj aangegaeve.



https://li.wikipedia.org/wiki/K%C3%A8rk_(geboew)

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

'n Kèrk ies 'n geboew woa-in 'n religieus gemeinsjap bie-einkump veur 'n
ièredeens of 'n godsdeensoefening. Dao besjtoon diverse soorte kèrke, van ganse
sumpel zaalkèrkskes tot weuste kathedrale en basilieke.

Bie de meiste Romaanse kèrke besjtoon ziebeuke en 't sjeep oet versjillende
traveeë, 't deil van de ziebeuk of 't sjeep tösje 2 opvolgende pilere (op de
plattegrónd besjtoon de ziebeuk en 't sjeep dus oet 5 traveeë). In sómmige kèrke
ies bove de krusing of viering 'ne zoageneumde vieringtore geboewd. 'n Ander
ónderdeil van de kèrk ies 'n crypte. Dees bevingk ziech dèks ónder 't
preesterkoar en apsis, sóms ónder 't gans geboew (zoa-es bie de Sacré-Coeur in
Paries). Groater romaanse kèrke höbbe neet allein breier en haoger ziebeuke en
sjeep, meh höbbe aan beids kent 2 ziebeuke of höbbe langs de ziebeuke nog 'n rie
kapelle ter ière van heilige.

Dèks trouwe ze ouch hie veur de kèrk of weurt 'r de begreffenisdeens gehoute. De
pesjtoar, sóms geholpe door 'ne keplaon, deit de ièredeenste.

In Zuud Limburg woorte in de Franse tied, deep ónder de grónd, in de
mergelgrotte kèrkskes ingeriech. Dit gebeurde ónder andere in Valkeberg, Geulem,
Bieëmele en Sub. De meiste sjoelkèrke zint in de 1è hèlf van de 19e ièw
aafgebroke.

Veurdat 'n kèrk of kathedraal in gebroek weurt genómme kump de biesjop 't geboew
plechtig inwieje: de kèrkwiejing. De kèrk krieg dan ouch 'ne eige
petroanheilige.



https://li.wikipedia.org/wiki/Justin_Timberlake

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Justin Randall Timberlake (Memphis, 31 jannewarie 1981) is 'ne Amerikaanse
popzenger en aktäör. Timberlake woort bekind es lid vaan de meziekband *NSYNC.
In 2002 brach heer zien ierste soloalbum Justified oet, gevolg in 2006 door
FutureSex/LoveSounds. Es aktäör steit heer aon 't begin vaan zien carrière, mèt
versjèllende klein rolle in films.

Timberlake is gebore en opgegreujd in Millington, e dörp neve Memphis,
Tennessee. Heer heet Ierse en Duitse wortels. Ziene pap en zien mam, Randall
Timberlake en Lynn Bomar, zien momenteel gesjeie en hertrouwd. In 1993 maakt
Timberlake zienen ierste stap in de showbusiness door ziech aon te slete bij The
Mickey Mouse Club. Dao lierde heer oonder aandere Britney Spears, Christina
Aguilera en Joshua Scott Chasez, later bekènd es JC Chasez, kinne. Timberlake en
Chasez beslote 'ne boyband op te riechte. Dao bij waor ouch Timberlake's vrund
Chris Kirkpatrick bij betrokke. Lance Bass en Joey Fatone maakde de groep *NSYNC
compleet.

In 2002 begós Timberlake mèt 't wèrke aon 't nui album Justified, wat op 5
november 2002 oetkaom. Inkel maonde ieder maakde Timberlake zien opwachting op
de MTV Video Music Awards mèt zien ierste single Like I Love You. 't Leedje
woort 'ne groete hit. Um 't album te promote geit Timberlake same mèt Christina
Aguilera op tour. Op dee Justified/Stripped Tour versjijne ouch de Black Eyed
Peas. In 2003 koume ouch de singles Cry Me a River, Rock Your Body en Señorita
oet. In 2004 gebruukde fastfoodketen McDonald's de single I'm Lovin' It, dat 't
ierste album neet haolde, in wereldwij reclamecampagnes. Timberlake verkoch 't
leedsje aon McDonalds en nao 't succes vaan de reclamecampagnes brach heer de
single ouch oet, inclusief videoclip.

't Album FutureSex/LoveSounds kaom op 12 september 2006 oet. Al inkel maonde
ieder kaom de ierste single SexyBack oet, gekinmerk door 'n prominente
electrosound. De twiede single My Love, mèt rapper T.I. woort ouch e groet
succes, zjus wie de daarde single What Goes Around.... In april 2007 woort in de
Vereinege Staote de veerde single vaan 't album gelanceerd, Summer Love.



https://li.wikipedia.org/wiki/Juliaanse_kalender

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

D'r juliaanse kalender is d'r van oorsjprong Romeinse kalender dae vervólges
gebroekd waoërt in 't groeëtste deel van de christeleke waelt. E waoërt in d'r
loop van d'r 16e bies d'r 20e ieëw geleidelek aan verdrónge dör d'r gregoriaanse
kalender, dae egelek neet mieë wie 'n correctie is van d'r juliaanse.

D'r juliaanse kalender is geneumd nao Julius Caesar, dae 'm, in z'n hoedanigheed
van Pontifex Maximus (hoofd van d'r Romeinse ieëredeens) in 45 v.Chr. inveurde
es finale correctie óp de Romeinse versie van d'r Egyptische kalender. Dae waor
ieëder al dör Alexander III d'r Groeëte oonder invloed van 't Hellenisme över 't
gaanse Middellandse Zieëgebied versjprejd geraakt.

Óp advies van d'r Alexandrijnse astronoom Sosigenes lag Caesar e jaor van 365,25
daag vas, dör öm de veer jaor 'ne extra daag toe te voege. Deze doeër waor al
vanods dör de Egyptenaere bepaald en keumt good övereen mèt 't tropisch jaor,
dat de seizoene es basis haat.

Dör e misversjtaand waoërt d'r aanvankelek èns in de driej jaor 'ne sjrikkeldaag
toegevoegd. Dès faot waoërt in 4 na Chr. hersjteld.

D'r juliaanse kalender is in werkelijkheed èlf minute langer wie 't tropisch
jaar. Daordör löpt d'r kalender in doezend jaor 7,8 daag achter óp de zón. Des
faot waoërt in 1582 mèt d'r gregoriaanse kalender hersjtèld en me kan dus zègke
dat d'r juliaanse kalender van 4 bies 1582 in gebroek is gewes.

In d'r owwe Romeinse kalender begoes 't jaor óp 1 Martius. Dit is nog ömmer te
zieë an de name van de maonde september ('septem' = zaeëve), oktober ('octo' =
ach), november ('novem' = näöëge) en december ('decem' = tieën).

Bie d'r juliaanse kalender werre de maonde van d'r owwe kalender behaowe, mae
hunne doeër wert aangepaast en daobie begoes 't jaor vanaaf doe óp 1 januari.
Ooch waoërt d'r sjrikkelmaond van d'r owwe kalender gesjrapt.

Caesar bepaalde dat 't jaor AUC 708 ('t jaor der verwarring = 46 v.Chr.) 355
daag zów tèlle. 1 Ianuarius zów zoe wer samevalle mèt 't begin van d'r weenter.
Ter ieëre van de inveuring van dèze kalender wert d'r maond Quintilis verenderd
in Iulius. Later wert d'r naam van de maond Sextilis gewijzigd in Augustus.

In 1820 versjaen vör 't ieërsj in de Encyclopædia Britannica 't dör Johannes de
Sacrobosco in de waelt gebrach fabeltje dat, ömdat keizer Augustus neet vör
ziene vörgenger woolt oonderdoeë, 't aantal daag van dae maond van 30 op 31
waoërt brach (zjuus zoeväöl wie Julius). Daarbie zówwe die extra daag van
Februarius zieë aafgehaold. Dit lètste is eenvoudig te werlègke, want al oonder
Numa Pompilius (715-672 v.Chr.) tèlde februari 28 daag. In Sacrobosco's theorie
waor dus Augustus' kalender d'r definitieve, en how Julius Caesar d'r kalender
aandersj in gedachte. Sacrobosco gèft dan de vólgende maondlengtes:

D'r sjrikkelmaond Intercalaris wert èns in de twieeë à driej jaor toegevoegd,
soms mèt 'ne Februarius van 22 en aandersj van 23 daag.

D'r juliaanse kalender waoërt in bekaans gaans 't Romeins Riek gebroekd. Ooch
lokaal en regionaal kalendere werre an 't model van d'r juliaanse aangepaast. Zo
verenderde keizer Augustus d'r Egyptische kalender dör de inveuring van 'ne
sjrikkeldaag öm de veer jaor.

Bie de ópkoms van 't christendom waoërt d'r juliaanse kalender ooch gebroekd öm
de data van de christelijke feestdaag, in 't biezeunder Paosje, te bepale.
Daordör kieëm 't dat de kerk väöl belang hechtte an d'r kalender.

D'r juliaanse kalender wert noe nog gebroekd dör de Oriëntaals-orthodoxe Kèrke
en sommige Oosters-orthodoxe Kèrke, de zogenaamde "owwe sjtiel"-kèrke. Dès
lètste ömvatte de kèrke van Jeruzalem, Rusland, Oekraïne, Servië, Georgië, Polen
en de kloosters van het schiereiland Athos. De orthodoxe-nuje-sjtiel
(Constantinopel (noe Istanboel), Alexandrië, Antiochië, Griekenland, Cyprus,
Roemenië, Bulgarije gebroeke d'r gregoriaanse kalender vör feestdaag op vaste
daag (oonder mieë Kaeërsjmès en de feeste roond de jaorwisseling), mae d'r
juliaanse kalender vör feeste gerelateerd an d'r paosjcyclus. De Orthodoxe Kèrk
van Finland, Estland en eenkel orthodoxe parochies in de diaspora, vörnamelek 'n
aantal in Tsjechië en Slowakije gebroeke d'r gregoriaanse kalender. Sommige
Oosters-katholieke Kèrke gebroeke d'r gregoriaanse kalender en andere d'r
juliaanse kalender.

De mètste Armeens Apostolische Kèrke hantere d'r Gregoriaanse kalender, zjuus
wie d'r sjtaot en vere Kaeërsjaovend óp 5 januari. Sommige evvel gebroeke d'r
juliaanse en vere Kaersjaovend óp d'r 18 en Kaeërsjmes óp d'r 19 januari.

Behalve de Russisch-orthodoxe Kèrk gebroekde ooch d'r Russische sjtaot in 't
verlaeje d'r juliaanse kalender; vandao dat de Oktoberrevolutie in d'r Westerse
maond november plaatsj vón. Rusland sjakelde pas nao de Oktoberrevolutie över op
d'r gregoriaanse kalender.



https://li.wikipedia.org/wiki/Johannes_Paulus_II

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zien Heilegheid Paus Johannes Paulus II, gebore Karol Józef Wojtyła (Wadowice,
Pole, 18 mei 1920 - Roeme, 2 april 2005) waor vaan 1978 tot zienen doed paus, en
daomèt bisjop vaan Roeme, hoof vaan de Roems-Kathelieke Kèrk en staotshoof vaan
Vaticaanstad.

Paus Johannes Paulus II woort in 1920 es Karol Wojtyła gebore in 't stedsje
Wadowice, in de naobersjap vaan Krakau. Laoter góng heer ouch in Krakau woene.
Heer wèrkde es sjemis en had väöl contak mèt de door de Nazi's vervolgde Joede,
wat häöm op väöl probleme mèt de machhöbbers kaom te stoon. In deen tied veel
heer positief op door 'n groete taolekènnis, sportiviteit en talènt es
toneelsjriever.

In 1946 woort heer priester, boenao heer ethica góng docere aon de universiteit
vaan Krakau. In 1958 woort heer vaan dat bisdom hölpbisjop, in 1963 eertsbisjop.
Heer naom deil aon 't Twiede Vaticaans Concilie. In Pole zetde heer ziech in
veur de gelouvege vaan 't land, die door de communistische regering oonderdrök
woorte. In 't oontstoon vaan de vakboond Solidarność heet heerv 'n groete rol
gespeuld. In 1967 woort heer tot kardinaal beneump.

Wienie in 1978 paus Johannes Paulus I nao 33 daog pontificaat storf, voont me in
't Vaticaan tot 'ne relatief jonge kardinaal paus mós weure. Me koos de Poolse
kardinaal, dee es charismatisch en bekind gold. Heer woort in 1981 door 'nen
Törksen assassien aongesjote. Es pacifis zoch heer de maan in de cel op veur mèt
häöm te praote. Sommege meine tot de USSR heitouw had opgedraoge. De paus reisde
väöl: heer brak 't record vaan paus Johannes XXIII, dee um dezelfde eigensjap de
bijnaom "Johnny Walker" had. In 1986 kaom heer nao Nederland. In de jaore
negenteg kraog heer ummer mie las vaan gezoondheidsprobleme, mèt naom de Krenkde
vaan Parkinson. Heer storf in 2005. Zienen opvolger waor d'n Duitser Joseph
Ratzinger, dee de naom Benedictus XVI aonnaom.

De kathelieke kèrk stoont traditioneel bekind es antisemitisch. Wotyła evels
heet ziech al in d'n Twieden Wereldoorlog veur de Joedse zaok ingezat. Later
bezoch heer dèks leislui vaan aander religies boemèt de kathelieke kèrk
laankloupende conflicte had: d'n Islam, 't protestantisme, orthodoxe kèrke,
boeddhisme en zoe wijer. Daomèt zat heer de lijn vaan Johannes XXIII en aander
recènte veurgengers door.

Oonder zien beleid verspreide de krenkde AIDS ziech euver de wereld. Evels
verbaod heer 't gebruuk vaan condooms, dit tot groete ergernis vaan neet allein
seculier lui, meh ouch vaan geluivege en zelfs vaan bisjoppe. Ouch veroordeilde
heer homoseksualiteit, tot in de lier vaan de kathelieke kèrk mèt d'n duvel
geassocieerd bleef, oondanks obbenuits drök oet eige gelejer.

Dees conservatief standpunte en de otoritair hajding vaan 't Vaticaan lieverde
zeker ouch in Nederland väöl ergernis op; hei riechde me de progressief
Ach-Meibeweging op.

Al kort nao zienen doed kloonk de roop um Johannes Paulus zoe gaw meugelek
heileg te verklaore ('santo subito'), 'n proceduur die normaal väöl decennia in
beslaag nump. De paus zien opvolgers Benedictus XVI en Franciscus gónge dao-in
mèt: op 1 mei 2011 woort Johannes Paulus zaoleg verklaord. Op 27 aprèl 2014
(Beloke Paose) volgde zien heilegverklaoring door paus Franciscus. In dezelfde
ceremonie woort ouch Johannes XXIII gecanoniseerd.



https://li.wikipedia.org/wiki/Inuktitut

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Inuktitut (autoniem in syllabesjrif: ᐃᓄᒃᑎᑐᑦ, letterlek "minsetaol") is de naom
veur e deil vaan 't Inuit-dialekcontinuüm, gesproke in oostelek Canada, veural
in Nunavut. 't Behuurt tot de Eskimo-Aleoetische taolfemilie. Sommege lui
behandele alle Inuit-dialekte same es ein taol, soms ouch weure väöl dialekte
vaan 't Inuktitut es apaarte taole gezeen. In Canada weurt 't Inuktitut evels es
ein apaarte taol erkind, die neet zoemer mèt alle ander Inuit-dialekte
verstoonbaar is. Oondaanks groete concurrentie vaan 't Ingels is de taol ein
vaan de levendegste inheimse taole vaan Noord-Amerika; in väöl aofgelege gebeie
weurt ze nog door 80 tot 90% vaan de bevolking gesproke. Alles bijein heet de
taol nao sjatting zoe'n 30.000 sprekers.

Nunavut ("us land"), sinds 1999 'n oonaofhenkelek territorium, de groetste en
ouch 't dunsbevolkde deelstaot vaan Canada, is etnisch vrij homogeen en weurt
hiel euverwegend door Inuit bewoend. Bij de census vaan 2001 gaove 22.560 vaan
de 26.745 inwoeners aon Inuit te zien. Haos allemaol spreke ze nog
Inuit-dialekte; dit kump dus neer op oongeveer 80% vaan de totaol bevolking.
Aofgezeen vaan e paar groeter plaotse - de hoofstad Iqaluit is mèt 6000
inwoeners wiedoet de groetste - besteit 't territorium veural oet geïsoleerde
dörpkes en naobersjappe, boe blaanke neet dèks koume.

't Bereik vaan 't Inuinnaqtun löp door euver de res vaan Victoria Island en kump
daomèt de Noordwesterritoria (Northwest Territories, of in 't Inuktitut
Nunatsiaq, "sjoen land") binne. De Inuit oet de Noordwesterritoria, die
geconcentreerd zien in 't noorde, neume ziech Inuvialuit en hun taol weurt
Inuvialuktun geneump. Dat is evels geine correcte naom, umtot de politieke
grenze vaan 't territorium gein taolgrenze zien. 't Inuinnaqtun weurt hei
Kangiryuarmiutun geneump. Ander Inuit-dialekte zien Siglitun en Inupiatun (in
Canada Uummarmiutun geheite), wat via Yukon tot in Alaska doorlöp. Zeker 't
leste weurt neet mie es Inuktitut gezeen, meh es 'n ander taol.

Te zuie vaan de Hudsonbej weurt ouch Inuktitut gesproke. 't Noordelek deel vaan
de provincie Quebec weurt Nunavik geneump, Inuktitut veur "leefgebeed". Negeteg
percint vaan de bewoeners is vaan Inuit-aofkoms; vaan hun praot ouch negeteg
percint nog Inuktitut. 't Dialek liekent väöl op 't Zuid-Baffins.

Ouch in 't noorde vaan Labrador ligk 'n Inuit-territorium, mèt de naom
Nunatsiavut ("us sjoen land"). 't Dialek wat hei endemisch is hèt
Nunatsiavummiutut of Labradorimiutut. De sprekers zelf spreke vaan Inuttut. Dit
dialek heet 'n ander sjrifsysteem es de ander Inuktitut-dialekte en versjèlt dao
hiel dudelek vaan. Vendaog d'n daag is de beteikenis vaan dit dialek sterk
aofgenome. Vaan de 4000 Inuit in Labrador spreke nog mer 550 'n Inuit-dialek.

't Inuktitut heet, wie alle Inuit-variante, mer drei vocale: a (ᐊ), i (ᐃ) en u
(ᐅ). Alledrei höbbe ze ouch 'ne lange variant: aa (ᐋ), ii (ᐄ) en uu (ᐆ).

In verglieking mèt de ander inheimse taole in de Amerika's heet 't Inuktitut
relatief wieneg consonante. Dao zien veer tenues (p ᑉ, t ᑦ, k ᒃ en q ᖅ), ein
media (g ᒡ), drei stumloes fricatieve (h ᐦ, s ᔅ en ł ᖦ), einen echte stumloeze
fricatief (v ᕝ), twie liquidae (l ᓪ en r ᕐ), drei nasale (m ᒻ, n ᓐ en ng ᖕ) en
eine haafvocaal (j ᓪ). De r is uvulair, wie de Pariese of Mestreechse r. De q
weurt mèt de huig gevörmp (uvulair). In de versjèllende dialekte weure väöl
letters anders gerealiseerd. Zoe klink de j soms wie in 't Frans.

Wie alle Eskimo-Aleoetische taole is 't Inuktitut hiel sterk agglutinerend en
polysynthetisch. Zinne weure dèks mèt ein inkel laank waord oetgedrök. Dao zien
hoonderde (in sommege dialekte wel 700) suffixe die de versjèllende betrèkkinge
tot veural wèrkwäörd aongeve. Zoe beteikent tusaatsiarunnanngittualuujunga "iech
kin neet hiel good hure". Me moot demèt rekene tot de woordvörming zoe
regelmaoteg is es ze mer kin zien: anders es in de Indogermaanse taole höbbe de
achtervoogsels zelf nog beteikenis en versmelte ze neet mèt 't groondwoord tot
'n einheid.

't Inuit is ouch 'n ergatief taol, dat wèlt zègke tot 't oonderwerp vaan 'ne zin
zoonder veurwerp en 't lijend veurwerp in dezelfde naomval stoon. Dit kump euver
de ganse wereld veur, beveurbeeld ouch in 't Baskisch.

Wie bove gezag gebruuk neet eder regio en eder dialek 'tzelfde sjrifsysteem. De
sjriftradities zien naomelek in veural de negentiende iew oontwikkeld door
zendelinge (protestantse missionaire), die veur hun biebel- en gebedevertaolinge
nao eige goodvinde veur de ein of ander meneer vaan notatie koze. In de
Noordwesterritoria, in Nunatsiavut en ouch veur 't Inuinnaqtun-dialek in Nunavut
gebruuk me 't Latiens alfabet, in de res vaan Nunavut en in Nunavik weurt 't
Canadees syllabesjrif gebruuk. Dit alfabet weurt dèks door de Inuit 't
"Inuktitut-sjrif" geneump, meh 't gebruuk dezelfde teikes die ouch gebruuk weure
bij 't sjrieve vaan ander inheimse taole in Canada, in 't bezoonder 't Cree. Dit
sjrifsysteem is 'n abugida: dat wèlt zègke tot verwante klaankcombinaties mèt
verwante teikes weure aongegeve, wie in de Indische sjrifte. 't Sjrif is a
priori oontworpe en de teikes liekene neet op letters oet ander alfabette. De
verhaajding vaan de teikes is hiel logisch; dit heet evels wel es naodeel tot de
letters väöl opein liekene.

't Höbbe vaan 'n eige sjrif lieverde de lui die Inuktitut wouwe sjrieve väöl
probleme op. 't Kós neet op sjriefmesjiene weure geproduceerd en al hielemaol
neet op teksverwèrkers. Tot veur kort gebruukde me in teksverwèrkingsprogramma's
wie Microsoft Word apaarte lettertypes, zoetot me technisch Latiense letters
typde meh Inuit-teikes te zeen kraog. Databases mèt Inuit-syllabesjrif kóste
neet weure aongelag. Pas sinds e paar jaor is 't Canadees abugida in Unicode
opgenómme. Umtot de teikes gewoen los vaanein stoon kinne ze op alle
besturingssysteme gebruuk weure. De regering vaan Nunavut beit op häör website
Inuktitut-lettertypes aon (zuug oonder).



https://li.wikipedia.org/wiki/Infraroead

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Infraroead of infraroeaj straoling is 'n elektromagnetische straoling die neet
waornumbaar is veur 't oug mit golflingdje tösse zoeaget 780 nanomaeter en 1 mm
(106 nm), dus tösse 't (zichbaar) roead leech enne microgolve.

Döks wuuertj 't golflingdjegebied van 780 nm toet 10 micromaeter aangeduudj mit
bao-infraroead, van 10 toet 30 µm mit middel-infraroead, van 30 µm toet 300 µm
mit wied-infraroead en van 300 µm toet 1 mm mit sub-millimaetergebied.
Infraroead mèntj "ónger 't roead", ómdet de frequentie van infraroeadstraoling
get leger ligk es die van 't roead.

William Herschel óntdèkdje in 1800 't infraroead door mit 'nen thermomaeter de
temperatuur te maete van 't spectrum van leech det door e prisma vool. Hae stalj
vas det de temperatuur in 't roead deil van 't spectrum hoger was es in 't blaw
deil. In 't deil van 't spectrum det wiejer es 't roead laag maat t'r 'n nag
hoget temperatuur en hae concludeerdje det in dit deil van 't spectrum leech
besteitj det neet veur 't miensjelik oug waor te nummen is.



https://li.wikipedia.org/wiki/Hubble_ruimtetelescoop

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Hubble ruimtelescoop (officieel Hubble Space Telescope of HST) is 'ne
ruimtetelescoop dee op 24 aprèl 1990 door de spaceshuttle Discovery tijdens
missie STS-31 in 'n baon um de Eerd is gebrach. De telescoop is nao d'n
Amerikaansen astronoom Edwin Hubble geneump. De telescoop weurt gebruuk veur
optische woernumminge (ziechbaar leech). Daoneve weure woernumminge in
kortbij-infraroed mèt behölp vaan 'ne infraroedcamera gedoon.

Fondse veur de constructie vaan de HST woorte vrijgemaak in 1970. De Hubble zou
weure gelanceerd in 1983, mer door technische probleme, budgetprobleme en de
ramp mèt de spaceshuttle Challenger woort dat oetgestèld. Oeteindelek is de
Hubble gelanceerd in 1990. Kort nao 't ingebruuk numme bleek tot de hoofspiegel
vaan de telescoop 'n serieus aofwieking had, oontstande door 'n fout bij de
constructie devaan. Allewel de spiegel de mies nauwkeureg gemaakte spiegel oets
waor, kós de Hubble gein sjerpe beelde producere.

In 1993 is door astronaute tijdes missie STS-61 'ne secundaire spiegel
vervaange, dee 't beeld vaan de hoofspiegel corrigeerde. Dit verholp 't probleem
vaan 't sjerpstèlle. 'n Aontal aander missies (STS-82, STS-103, STS-109),
verholpe aander probleme (zoewie oetgevalle gyroscope) of vervónge instruminte
door betere.

In jannewarie 2004 maakde president George W. Bush bekind tot gein oonderhaajd
mie aon de Hubble zouw plaotsvinde umtot d'r geld nudeg waor veur aander
missies, zoewie de nui maon-missies en de missies um lui op Mars te kriege.
Aandere zègke tot oonderhaajdsmissies zien gesjrap umtot me 't neet mie veileg
voont um mèt de spaceshuttle nao Hubble te vlege, in 't leech vaan de ramp mèt
de spaceshuttle Columbia in 2003, boenao beslote waor tot de spaceshuttles
allein nog mer nao 't Internationaol ruimtestation mochte vlege, boe de
meugelekheid besteit veur de tegels vaan 't hittesjèld te controlere veurtot de
vlöch nao hoes weurt ingezat.

In oktober 2006 maakde de Amerikane evels bekind toch nog 'n oonderhaajdsmissie
in de twiede hèlf vaan 2008 oet te goon veure. Dees missie woort oetgestèld
umtot vlak deveur 'n belaankriek oonderdeil vaan Hubble kepot góng. Um ouch dit
oonderdeil te kinne vervaange waor extra tied nudeg. De oonderhaajdsmissie
STS-125 begós op 11 mei 2009 mèt de lancering en eindegde op 19 mei 2009 door 't
trökplaotse vaan Hubble in de ruimte door de spaceshuttle Atlantis (dewijl 'nen
aandere spaceshuttle standby stoond op de Eerde veur 't geval 't probleme zouw
geve mèt d'n Atlantis). In dees missie woorte ouch alle zès de
nikkel-waterstof-batterije vervaange. Dees batterije zien nudeg um de
instruminte vaan electriciteit te veurzien es de Hubble aon de nachkant vaan de
Eerd verblijf en waore nog noets vervaange. Ze waore al 13 jaor euver hunne
berekende levensdoer. De nui batterije mote deveur zörge tot de Hubble nog tot
minstens 2014 kin blieve functionere. Tege dee tied moot de James Webb
Ruimtetelescoop (JWST) gelanceerd zien dee de Hubble zouw mote goon vervaange,
allewel de JWST allein mer infraroedwoernumminge kin doen.



https://li.wikipedia.org/wiki/Himalaya

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

d'n Himalaya (Hindi, Nepali: हिमालय, Himālaya; Tibetaans: ཧི་མ་ལ་ཡ; Oerdoe:
سلسلہ کوہ ہمالیہ, Salsal-kwe-Himalay; Chinees: 喜马拉雅山脉, pinyin: Xǐmǎlāyǎ Shānmài)
is 'n groep mit berg in 't zuje van Azië d'n Himalaya vörmp de sjeijing tösse de
hoeagvlakdje van 't Tibetaans Plateau in 't naorden enne reveervlakdjes van 't
Indisch Subcontinent in 't zuje. In rume zin waeren aangrenzendje berg wie de
Karakoram, Hindoekoesj, Pamir en Kunlun toete "Grótteren Himalaya" geraekendj.
Al dees berg behuuere geologisch gezeen toet 'tzelvendje systeem. Es allein d'n
eigentliken Himalaya wuuertj genómmen is de totaal lingdje róndje 2.500 km. De
brèdje varieertj tösse de 200 en 400 km. d'n Himalaya bevatj mieër es fieërtig
bergtuup baove de 7.000 m huuegdje en 9 bergtuup baove de 8.000 m. Daobie zitj
de hoeagste berg vanne welt, de Mount Everest (8.850 m hoeag). d'n Himalaya
vèltj administratief gezeen óngere groeatmachten India en Sjina (Tibet) enne
kleinder berglenj Nepal en Bhoetaan. 't Uterste wèste vanne berg toet sloet
vèltj ónger Pakistan. d'n Himalaya is 't bróngebied van inkel vanne grótste
revere van Azië, die hóngerdje miljoene luuj van drinkwater veurzeen.

d'n Himalaya speeltj daoveur 'n wichtige rol inne Indiase en Tibetaanse
mythologie, religie en litteratuur. De naam Himalaya stamp oet 't Sanskriet en
is 'n sameveuging vanne wäörd hima (snieë) en layas (woeanplaats): litterlik,
"woeanplaats inne snieë". De berg waere door zowaal hindoes es Tibetaanse
boeddhiste besjoewdj es de woeanplaats vanne wichtigste gode. Inne loup vanne
gesjiechte haet de Himalaya naeve miljoene hindoeïstische en boeddhistische
pelgrims versjillige groepe bezeukers getróch: Indiase vórste die inne zomer 't
keulder bergklimaat opzóchte, wèsterse óntdèkkingsreizigers en koloniaal
bestuurders, en vanaaf de neugetieëndjen ieëf bergklummers en toeriste, de
litste döks op zeuk nao spiritueel zingaeving.



https://li.wikipedia.org/wiki/Helium

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Helium is e sjemisch elemint. 't Is 'n gaans liecht, kleur- en smaakloos
edelgaas. Helium is nao waterstof 't meis veurkoumend elemint, umtot stare, die
oet waterstof bestoon, deze waterstof door kernfusie in helium umzètte.

Helium woort in 1868 oontdek door de Fransmaan Pierre Janssen, wie heer 'n
zonsverduustering bestudeerde. Heer zaog in de corona oranje lijne, die heer es
e nui elemint identificeerde. Heer neumde 't nao de zon (Aajdgrieks hèlios).
Later pas oontdekde me tot helium ouch op eerd veurkump, en wel veurnaomelek in
gaasvelder, es afvalproduk wat neet te verbrande vèlt. Veural Amerikaanse
gaasvelder bleke dit gaas te bevatte.

Helium kump in twie natuurleke isotope veur, 3He en 4He, meh de 4-isotoop is
erreg euverwegend. Dit is 'n opmerkelek liecht gaas, wel zwoerder es waterstof
meh neet in de proporties die me op groond vaan de atoomkerngruutde verwachte
kin. 't Elemint is zoe good wie ummer gaasvörmig; d'r zien extreem umstendeghede
veur nudeg um 't vloeibaar te kriege: dit lök pas roond veer graod boven 't
absoluut nulpunt bij 'nen drök vaan ein atmosfeer en meistal maak me helium daan
ouch oonder väöl hoegeren drök vleujbaar. 't Doen stolle vaan helium bij
normalen drök is neet meugelek; zelfs bij temperature vaan mer 'n fractie bove
't absoluut nulpunt blijf 't daan vloeibaar. Verkeult me 't nog wijer, daan nog
vertuint helium geinen echte vaste vörm in de zin vaan kristal-echtege
structure, meh oontloupe de atome de wètte vaan de klassieke mechanica en goon
ze ziech volges quantummechanische percesse gedraoge. Oonder 'nen drök vaan 25
atmosfeer kin helium, bij 'n temperatuur vaan zjus get minder es ein kelvin, wel
stolle.

Vloeibaren helium besteit in twie versjijninge: helium-I en helium-II, die eder
hun eige eigensjappe höbbe. Helium-II heet de unieke eigensjap tot 't door
sterke adhesie in aander vate krup tot 't zoewel in 't orzjineel es in 't nui
vaat op 'tzelfde niveau steit (zuug illustratie heineve).

Helium weurt in e beperk aontal touwpassinge gebruuk, ummer ofwel um zien
inertie (=oonvermoge mèt ander eleminte te binde), ofwel um zie gering gewiech.
't Weurt in ballons gestop um die te doen vlege en 't is veur modern zeppelins
't alternatief veur 't brandbaar waterstof. 't Weurt in de industrie oonder mie
touwgepas bij de productie vaan haafgeleiers oet silicium, en um machines of
ander stoffe aof te keule. Op broonke e.d. is 't populair umtot 't inaoseme vaan
helium de stum tijdelek vervörmp. Dit effek kump ouch veur bij dukers die op
groete deepte wèrreke. 't Gaasmingsel wat dees dukers inaoseme bevat ouch helium
um 't aondeil stikstof te vermindere wat 'n positief effek heet op zgn.
stikstofnarcose.



https://li.wikipedia.org/wiki/He%C3%ABle

Dit artikel is gesjreve in 't Heëlesj. 't Weurt gewaardeerd óm in dit artikel 't
Heëlesj aan te hauwe of aan te gaeve welk anger dialek gebroek is.

Heële (ooch: Haelder of Haerle, Nederlands: Heerlen) is ing geminde en ing sjtad
in 't zuudoeëste va de Hollendsje provins Limburg. De geminde Heële is circa 45
km² groeët. Op d'r ieësjte december 2010 wónde i Heële 89.286 lüj. Doamit is
Heële in gruëte de veerde geminde va Limburg, noa Mesjtreech, Zitterd-Geleën en
Venlo. Heële ligk i d'r Oeëstelige Miensjtrieëk en is e óngerdeel va 't
besjtuurlig samewirkingsverbank Parksjtad Limburg, woeë i totaal 240.000 lüj
leëve.

Dörper, noabersjafte en wieke (e deel hat óch Limburgstalige
plaatsjnaamsjilder):

Seër de fusie mit de geminde Gebrooëk i 1982 besjteet 't gemindewoape oet inne
lieëw mit krooën, op e sjild dat i twieë sjtukke is gedild. Oppe linker
haofsjeet va ge sjild sjteet d'r roeë lieëw va 't vreugere hertogdom Limburg op
e zilverkluërig veld, oppe rechter haofsjeet sjteet d'r sjwatte lieëw va de ouw
geminde Gebrooëk op e zilverkluërig veld mit horizontaal roeë bane. De vaan va
de geminde is blauw mit inne geële Romeinse adeleer en besjteet seër 1966. De
adeleer is ing verwiezing noa de Romeinse gesjiechte va Heële.

Heële ligk gemiddeld op 103 meëter boave zieënivo (NAP) oppe rank va 't
Limburgse huëvellank in 't daal va drei bake: de Kaumerbaak, de Sjandelerbaak en
de Geleënbaak, die bei Roeëstere oetkunt in de Maas. De noabergemindes zint
Oake, Kirkroa, Lankgraaf, Broensem, Nut, Voelender en Zumpelveld.

I de geminde Heële wónde i 2000 95.147 lüj, bekans 6.000 mieë wie i 2010. Dat
kunt ónger angere durch de vergriezing: in 't joar 2000 woar 16,7 persent
65-plus, hütsedaags is dat 19 percent. 't Persentage jóng lüj (0 bis 15 joar)
góng tussje de joare 2000 en 2010 umlieëg va 15,9 persent noa 13,6 persent va
gen lüj. Va alle miensje hauw in 2010 4,6 persent neet de Hollendsje
nationaliteit. Op de ieësjte plaatsj kómme Pruusse mit 1.047 miensje, op de
twieëde plaatsj Marokkane mit 503 miensje.

De gesjiechte va Heële geet trük bis i de prehistorie: a gen ing va d'r 20e
ieëw, i 1997, woeëte oppene Sjelsberg i de geminde Heële reste va ing ouw
noabersjaf gevónge oet de Michelsbergkultoer (4400 bis 3500 vuur Kristus), e
bewies dat i d'r sjtrieëk rónk Heële al zieëker 6000 joar miensje leëve. De
Romeine bouwde rónk d'r avank van os joartelling op 't kruutspunt va twieë
wiechtige weëg, va Boulogne sur Mer noa Kölle en va Sante noa Trier, de plaatsj
Coriovallum. 't Woar e wiechtig regionaal centrum, mit vöal póttebekereie en e
groeët badhoes (thermae), dat op 18 juni 1940 trükvónge is durch inne plogende
Heëlesje boer.

Uëver de gesjiechte va Heële i de ieësjte ieëwe noa d'r val va 't Romeinse Riek
is neet vöal bekank. Bis d'r tieënde ieëw giet 't koom bewieze dat i Heële nóg
lüj wónde. De aodste vermelding noa de Romeinse tied is oet 1065, in ing akte va
Udo, d'r bissjup va Toul. Doanoa is sjproake va boerehöaf en watermuëles i de
dale va gen drei Heëlesje bake. Heële woar ing handelsplaatsj gewoeëde en
sjpilde obbenüts ing rol in d'r sjtrieëk. De plaatsj woar bis 1244 egedom va de
groave va Ahr-Hochstaden, ing famielje oet de Eifel, die d'r Sjelmetoere en de
Pankratiuskirk lete bouwe.

In 1244 woeëd Heële Broabentsj. D'r ivlood va hertog Jan va Broabant i wat
hütsedaags Limburg is, woar noa d'r Sjlaag bei Woeringe teëge d'r bissjup va
Kölle i 1288 fosj touwgenómme. Same mit Broabant woeëd Heële later óngerdeel va
de Sjpaanse Nederlande. Noa d'r Sjpaans-Hollendsje kreeg, die doerde va 1568 bis
1648, woeëd Heële i 1661 Hollendsj.

I d'r 18e ieëw trone de autoriteite i ge lank va Heële fosj op teëge de
Bokkerieësj. Historiker betwiefele hütsedaags of de Bokkerieësj, die wie de lüj
doe dachte e pakt mit d'r duvel gesjloate houwe en op d'r bök durch gen lóch
voeëte, wirkelig besjtange hant. Hóngerde, waarsjienlig onsjuldige en deks óch
erm lüj, woeëte in die joare geëkseketeerd, noa sjwoar gemarteld te zieë.

Heële woeëd i 1793 durch Fransuëzesje troepe igenómme. Same mit plaatsje wie
Mesjtreech, Valkeberg en Tóngere woeëd Heële óngerdeel va 't Fransuësezje
département de la Meuse Inferieure. Óch manslüj oet Heële hant doanoa es
soldoate mitgevóchte i de Europese krege va Frankriek. Inne zów d'r Kuëb va
Heële geweës zieë, deë i de 20e ieëw i Heële e sjtandbild gekrieëge hat, en óch
inne romanfiguur is oet e Heëlesj book oet 1883 va d'r sjriever Mathieu Kessels.

Wie de Fransoeëze i 1814 d'r kreeg verlore houwe, woeëd Heële ing geminde i de
nuie Hollendsje provins Limburg, die doe besjtóng oet wat noe Belsj en Hollendsj
Limburg is. Vöal lüj woare doa neet kontent mit en sjteunde doarum i 1830 d'r
Belzje opsjtand. Nuëge joar lank, bis 1839, woar Heële Belsj. Durch de
Konferensie va Londe i 1838 móste de Belzje evvel de oeëstelige haofsjeet va
Limburg trükgeëve. Va seër a weëd Heële neet mieë oet Brussel meh oet Den Haag
besjtuurd.

I 1874 woeëte a gene Valkebergerweëg de ieëstje koale i Heële vónge. Noadat i
1894 óch d'r ieësjte sjach gemaak woeëd en Heële i 1896 ing treinverbinding mit
Zitterd houw gekrieëge, is rónk 1900 agevange mit de industriële exploitatie va
koale. D'r Ieësjte Weltkreeg woar positief vuur de entwiklóng va de koele i
Heële en umsjtrieëke. Durch d'r kreeg woar 't lestig gewoeëde um Ingelsje en
Duutsje koale te importere.

Rónk 1900 wónde i Heële zoeëget 6.000 miensje. Durch de koele woare dat 'rs i
1910 al 12.000 en i 1930 32.000. Vöal lüj va boete Limburg koame noa Heële um es
koempels i gen koele te wirke. 't Dörp is doadurch ing sjtad gewoeëde. I de
60'er joare woeëd de exploitatie van de koele evvel lanksaam minder rendabel, en
op 17 desember 1965 zag d'r minister va Economische Zaken Joop den Uyl i Heële
dat sjleting nuëdig woar. De letste koel i Heële góng i 1974 touw. Durch de
sjleting koame i d'r ganse sjtrieëk 60.000 miensje oane wirk te zitte.

Noa de sjleting perbeerde de regering de miensje nui wirk te geëve, onger angere
durch 't Algemeen Burgerlijk Pensioenfonds (ABP) en 't Centraal Bureau voor de
Statistiek (CBS) noa Heële te sjikke. De geminde wil de sjtad, die durch de
koele e 'sjwat' imago houw geer e greuner imago geëve. De letste joare kómme
bedrieve die zonnecelle make noa d'r sjtrieëk.

D'r beinaam va lüj oet Heële is winkbülle. Heële woar i vreuger ieëwe al 't
grutste dörp i d'r sjtrieëk, en de lüj oet de anger dörper vónge dat lüj oet
Heële get al te tevreie mit zichzelf woare. Noe is 'De Winkbülle' d'r naam va
d'r Heëlesje vasteloavesverein.

Durch de massaal immigratie va neet-Limburgers noa Heële is hütsedaags
Nederlands of inne variant doava die Heëlesj Hollendsj weëd geneumd de mieëts
gesjproake taal i de geminde. 't Aod Heëlesj plat en de doava aafwiekende
dialekte va Heëlehei en Gebrooëk besjtónt evvel nog ummer. Wieväöl lüj die
dialekte hüj nog kalle, is neet bekank. Heële hat inne eige Veldeke-krink, deë
zich bezig hilt mit 't plaatsjlig dialek.

Bis wied i d'r 19e ieëw woeëd i Heële neëve Heëlesj en Hollendsj óch Duutsj
gesjproake, vuural i g'n kirk. "'t is noe al joare geleje, in d'r tied dat i
Heële en op de anger dörper van de umgeëvóng i gen kirk alles in 't Duutsj woeëd
gehouë. De preëdig en de kristelieër, alles woar in 't Duutsj," hat d'r Heëlesje
sjriever Eugène Vreuls (1868-1940) doa uëver gesjrieëve. Die passage geet uëver
de periode rónk 1880. Besjtuurstaal en taal i gen gemindesjoeël woare doe evvel
Hollendsj. Noa d'r Ieësjte Weltkreeg woar de rol va 't Duutsj i Heële
oetgesjpild.



https://li.wikipedia.org/wiki/Haver

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Haver (Letien: Avena sativa) is 'n einjäörige plantje oete graasfemielje
(Poaceae). Haver is 'n kaoresaort die al saer 7000 veur Christus geteeldj
wuuertj. Haver kump oearsprunkelik oet Zuudoeas-Europa en Zuudwès-Azië en is
óntstangen oete wilj haver (Avena fatua). Toet inne late Middelieëve waas haver
in Nederlandj oppe zandjgrunj e wichtig gewas. Haver woort doe geteeldj veur
zowaal miensjelik consumptie (haverkeuk, haverbrie en haversóp) es veur
vieëvoor. Ouch waas haver 't wichtigste kaore veure beerbroewerie. Pas later is
de haver inne beerbroewerie verdrónge door broewgaes.

In Nederlandj wuuertj zoeaget 1700 hectaar (2010) haver de jaor verboedj mit 'n
opbrings van 4700 kg per hectaar. Vreuger woort naeve de witte ouch gael en
zwarte haver geteeldj. Ouch guuef 't rasse mit bloeatligkendje zäöj, die veural
in Ingelandj geteeldj waere. Bie naaks haver blieve bieje riepe korrele de
kefkes neet ómme korrel zitte, det bie gewuuen haver waal 't geval is. Haver
wuuertj gebroek es paersvoor en veure productie van havermalt en havervlök. Es
paersvoor haet 't aan belank ingeleverdj; allewiel voortj me naeve hui lever
gepersdje brök (biks).

De plantj wuuertj óngevieër 1,2 maeter hoeag. 't 5 mm breid tungske (ligula) is
getandj. De plantj bleutj in juni enne bleujwies is 'n pluum. De äörkes bestaon
oet twieë bleumkes die zichzelf bestuve. De kruuenkefkes zeen óngernaoldj of wie
bie naaks haver neet gans genaoldj. De vröchte zeen riep in augustus.



https://li.wikipedia.org/wiki/Hagen

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Hagen is 'n krinkloes stad (stad die neet behuurt bis 'ne krink of Kreis, dus
Kreisfrei is) inne middel vaan Noordrien-Wesfale. De Wesfaalse plaots vilt
oonder 't Regierungbezirk Arnsberg en ligk neve Dortmund en de kring
Ennepe-Roer-Kreis, Märkischer Kreis en Kreis Unna. Hagen ligk op 'n hoegte vaan
106 meter. De stad heet 'n oppervlak vaan 160,35 km², en volgens de census vaan
2014 gief 't dao 185.996 inwoeners. Heimèt heet 't 'n bevolkingsdeechte vaan
1160 de veerkante kilometer. Sinds de nuie stadsraod vaan 2014 is de SPD de
groetse polletieke partie mèt 21 zetels. Op de twiede en daarde plaots komme
daan zjus CDU (20) en de Grüne (6). In Hagen gief 't 'n universiteit, naomelek
Fernuniversität in Hagen. Dit is de innegste Fernuniversität (universiteit die
veural boete 'ne campus ziech aofspäöle, in dit geval geine campus) die oonder
d'n Duutse staot vilt 't Gief wijer drei hoegesjaole in de stad. De stad besteit
oet vief distrikte.



https://li.wikipedia.org/wiki/Gulpe

Dit artikel is gesjreve in 't Gulpesj. 't Weurt gewaardeerd óm in dit artikel 't
Gulpesj aan te hauwe of aan te gaeve welk anger dialek gebroek is.

Gulpe (Nederlands: Gulpen; op 't plaatsnaambord es Gullepe gesjpeld) is 'n
plaatsj gelaege an de Gulp in de gemèngte Gullepe-Wittem. In 2012 hou zie 4.665
inweunersj. De Gulp hat zieng brón in Gullepe óp 't Belsj, e gehuch óp de grens
van de Belzje plaatsje Hommerig (Hombourg) en Montse en is 'n ziejbaeëk van de
Geul. Nóg twieë ander baeëke sjtrome durch dit gróndgebied: de Eijserbeek, in
Ees (Eijs) d'r Ezerbaach geneump en de Selzerbeek in Nieswiller, och d'r baach
geneumd.

Vreuger voeërt e tremke van Mastrich nao Vols. 't Traject durch dès plaatsj leep
achter kesjtieël Neubourg öm via 'n 600 maeter lang brök övver 't Gulpdal. Nao
d'r Twède Waeltkreeg is d'r tramwaeëg opgeruumd. 't Begin en 't eindpeunt van de
brök zunt nog zichbaar want de brök leep va Peëzeke naoë Öäverem. 't
Tramemplacement waoërt later de buswèrkplaatsj (de Remise).

Al veur oos jaortèlling waor hie bewoning. In de Romeinse tied loog Gulpe bie 't
kruuspunt van de heerbane Mesjtreech - Aoke en Luuk - Heerle. In de Mieddelièwe
waor Gulpe same mèt Mergraote, dat toen Gulpe op de berg woort geneump, beziet
van de Karolingische keuninge. In 1568 kampeerde Willem van Oranje op de
Gulperberg, wie hae probeerde Mesjtreech te verovere.

In 1825 vestigde ziech hie de Gulpener beerbroewerie woavan 't beer landelek
bekènd ies ónder de naam Gulpener beer.

De gemeinte Gulpe kraog op 23 aprèl 1889 vaan d'n Hoege Raod vaan Adel e waope
touwgekind ('t waope wat me heineve zuut), wat ziech zoe liet umsjrieve:

Sint-Pieter is de parochieheilege vaan Gulpe; de roeje liew in zèlver is 't
waope vaan Valkeberg, de vreuger landshiere vaan Gulpe. Wie de gemeinte Gulpe in
1982 woort oetgebreid mèt Wielder, besloot me e nui waope aon te vraoge (te zien
in de tabel). Vaan 20 december vaan dat jaor tot aon häör opheffing droog de
gemeinte dit sjèld:



https://li.wikipedia.org/wiki/Greunland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Greunland (Greunlands Kalaallit Nunaat; Deens Grønland) is e groet eiland in de
noordeleke Atlantische Oceaan, noordwestelek vaan Canada. Geografisch gezeen
huurt 't bij Noord-Amerika, meh um zien historie en binding mèt Scandinavië
weurt 't dèks tot Europa gerekend. 't Land is 'n otonoom gebeed binne 't
keuninkriek Denemarke; 't is väöl groeter es zien mojerland meh heet mer 'n
fractie vaan 't aontal inwoeners.

Sinds Greunland mèt e referendum in 1978 veur otonomie koos, is 't gein kolonie
mie. 't Land regelt sinds nog 'n aander referendum (in 2009) al zien binnelandse
zakes; Denemarke is allein nog veur defensie en boetelands beleid
verantwoordelek (de situatie is te vergelieke mèt de positie vaan Aruba, Curaçao
en Sint-Maarten binne 't Keuninkriek vaan de Nederlen). 't Keuninkriek Denemarke
umvat neve Greunland en Denemarke wijer nog de Faeröer.

Es deil vaan 't keuninkriek heet Greunland d'n Deense keuning es staotshoof; op
dit memint (2012) is dit keuningin Margarethe II. De keuning stèlt veur
Greunland 'ne rigsombudsmand aon, 'n soort gouverneur; anno 2012 is dit Mikaela
Engell. 't Daogeleks bestuur, de regering, weurt voorgezete door de premier
(allewijl Kuupik Kleist). Greunland heet 'n eige parlemint mèt 31 zetele; daobij
keus 't land ouch twie zetele (vaan 179) in de Deense Folketing.

Sinds 2009 is Greunland ingedeild in veer enorm gemeintes, plus ei nationaol
park zoonder eige bestuur. Dit is 'n versumpeling vaan de situatie daoveur, wie
't land in drei ambte (amter) en 15 gemeintes waor verdeild. De veer huiege
gemeintes, mèt hun hoofplaotse, zien Qaasuitsup (Ilulissat), Qeqqata (Sisimiut),
Sermersooq (Nuuk) en Kujalleq (Qaqortoq).

Greunland is 't groetste eiland vaan de wereld - alle groeter landmassa's op de
wereld zien continente en 't twiede eiland (Nui-Guinea) is bekans drei kier
kleinder. Es zelfstendeg land zouw 't 't twelfde op de wereld zien: get kleinder
es Kongo-Kinshasa meh groeter es Saoedi-Arabië. Op de wereldkaart liekent
Greunland, door zien extreem ligking, groeter es 't is: bij 'n Mercatorprojectie
liekent 't zelfs zoe groet es gans Afrika, allewel tot 't in 't ech ieder zoe
groet is es 't Arabisch sjiereiland.

't Eiland is veural in 't ooste bergechteg vaan karakter, mèt de Gunnbjørn es
hoegste punt mèt 3694 meter. Zoe'n 85% vaan 't eiland is bedèk mèt 'nen ieskap;
de res is veural permafros. Heidoor is landbouw koelek meugelek. 't Klimaot is
polair, mèt aon de zuidweskant (beveurbeeld Nuuk) get maritiemen invlood, zoetot
't dao noets kawwer es -30°C weurt en in de zomer temperature bove 20°C meugelek
zien. In 't noorde (beveurbeeld Qaanaaq) is de winter väöl langer en strenger.
Door klimaotverandering smèlt d'n ieskap merkbaar aof; es 'r gans of gooddeils
verdwijnt kump mesjiens oet tot Greunland oet mie es ein eiland besteit
(eventueel ziestraote ligke noe oonder hoonderde meters ies).

Me vint op Greunland, oondaanks tot dit 'n eiland is, väöl soorte zoogdiere die
veur 't Arctisch gebeed typerend zien, of aanders femilie vaan typisch
noordeleke bieste. Me moot dinke aon de Greunlandse haasbandlemming (Dicrostonyx
groenlandicus), de poolhaos (Lepus arcticus), de poolfóks (Alopex lagopus), d'n
iesbeer (Ursus maritimus), 't rendier (Rangifer tarandus) en de muskusos (Ovibos
moschatus). Ziezoogdiere vint me hei hiel väöl; in oondepe waters geit 't hei
beveurbeeld um de walrus (Odobenus rosmarus) en versjèllende ziehun, in deper
waters zwemme roond 't eiland tientalle walvèsechtege wie d'n orka (Orcinus
orca) en de beloega (Delphinapterus leucas). Veur 't land weure 240 soorte
veugel opgegeve; veur 't euvergroet deil geit 't um typische zieveugel en 170
vaan die soorte zien ouch zeldzaom of daolgas. In de winter zalle die bieste nao
't zuie trèkke.

Zoe'n 88% vaan de bevolking is etnisch Inuit; de res is vaan Europesen
oersprunk, veural Deense. E kwart vaan ze woent in de hoofstad Nuuk.

Greunland kint twie groete cultuurtaole, Greunlands en Deens. De mieste
Greunlanders kinne bei taole.

Greunlands, ouch wel bij zienen inheimse naom Kalaallisut geneump, is sinds 't
referendum vaan 2009 de insegste officieel taol. Dees taol markeert 't oostelek
ind vaan e dialekcontinuüm bekind es de Inuittaole (zelf weer deil vaan de
Eskimo-Aleoettaole), boetouw wijer oonder aandere 't Inuktitut huurt. De
Greunlandse cultuurtaol is gebaseerd op 't dialek vaan de weskös, boe wiedoet de
mieste lui woene; aon de noordkös spreke 1.000 lui nog Inuktun en aon de weskös
spreke 3.000 lui Tunumiit. De twie klein dialekte, boe gein oonderwies in weurt
gegeve, kinne sterk vaan 't Standaardgreunlands versjèlle. Mèt 60.000 sprekers
(emigrés mètgerekend) heet 't Greunlands mie sprekers es alle aander Inuittaole
bijein.

De Noordse koloniste oet de middeliewe spraoke Aajdnoors, en hadde dao 'n eige
dialek vaan oontwikkeld.

Traditioneel dege de Inuit aon sjamanisme, meh dees tradities zien al tije in
oonbruuk geraak. Wie de Dene in d'n achtienden iew 't eiland obbenuits begóste
te kolonisere, woort direk aongevaange mèt de bekiering vaan de Inuit. Allewijl
is zoe'n 85% vaan de bevolking lutheraons.

Oondaanks zie wieneg touwgenkelek klimaot is Greunland al sinds doezende jaore
gekoloniseerd gewees. De verdwene culture vaan Noord-Amerika neump me
Paleo-Eskimoculture. Vaan 2500 tot 800 v.Chr. waor de Saqqaqcultuur de dominante
cultuur op 't eiland. Zij leefde e groet deil vaan d'n tied same mèt de kleinder
Independence I-cultuur die 't noorde bevolkde. Vaanaof 800 v.Chr. kaom de
Dorsettcultuur op, en in 't noorde vint me in deenzelfden tied de Independence
II-cultuur. In d'n tienden iew kaome aon de zuidkant vaan Greunland de ierste
Noordse koloniste aon, oonder aonveuring vaan Erik de Roeje. Heer neumde 't
eiland Greunland, nao me dink in d'n hoop vaan aander gelökszeukers te trèkke;
aon d'n aandere kant waor 't eiland in dezen tied wermer en aon de zuidkant ouch
greunder es noe.

Zoe in d'n dertienden iew kaom vaanoet Alaska de Thulecultuur opdringe. Dees
cultuur associeert me mèt de Inuit en hun taole. Oet etnologische gegeves (in
combinatie mèt archeologische kinnes) kin me opmake tot cultureel interactie mèt
de Dorsettcultuur heet plaotsgevoonte, meh DNA-oonderzeuk wijs neet op
verminging vaan de twie volker. 't Liek drop tot de Inuit 't Dorsettvolk höbbe
verdroonge of oetgemaord; legendes vaan de Inuit zelf oondersteune dit verhaol.
Roond 1300 hadde ze Noord-Greunland in han, daonao droonge ze op nao 't zuie.
Ouch de Noormannekolonies lagte 't begin vieftienden iew aof tege de Inuit;
allewel tot, mesjiens door 't intrejje vaan de kleinen Iestied, ouch
oonderveujing 'n rol in hun oetsterve heet gespäöld.

Nao d'n doed vaan de Noordse kolonies hadde de Inuit 't eiland e paar iewe veur
hun eige. Portugal, volgens 't verdraag vaan Tordesillas eigeneer vaan 't
eiland, had gein intrèsse. Denemarke, in personeel unie mèt Noorwege boe de
oersprunkeleke Noordse koloniste vaandan kaome, bleef ziech es d'n eigeneer vaan
't land zien en organiseerde begin zeventienden iew expedities nao Greunland. In
1721 kaom 'n missie vaan handelere en dominees nao Gothaab, wat later Nuuk zouw
heite, en stiechde dao obbenuits 'n kolonie. In 1814, wie Noorwege vaan Deense
in Zweedse han euvergóng, bleef Greunland (wie Iesland en de Faeröer) in Deense
han.

De kolonisatie concentreerde ziech laank op de weskös. Dit brach Noorwege in
1931 detouw um 't nog koelek gekoloniseerd ooste, bekind es Erik de Roejeland,
te claime, mèt 't argumint tot 't terra nullius (niemesland) waor. De
Permanenten Hoof vaan Internationaol Justitie in D'n Haag besloot in 't veurdeil
vaan Denemarke. Bij 't begin vaan de Kawwen Oorlog kraoge de VS intrèsse in
Greunland, um zien strategische ligking tegeneuver Rusland; ze boje zelfs aon
veur 't vaan de Dene te koupe. Oetindelek kaom bij Thule (Qaanaaq) de groete
lochvaartbasis Thule. Intösse waor in Greunland de discussie euver de identiteit
en staotkundege structuur op gaank gekoume. In 1953 woort Greunland
geliekweerdeg deil vaan Denemarke gemaak. In 1978 kraog 't otonomie. In 1985
verleet 't gebeed de EU, allewel tot Denemarke wel debij bleef. Nao e nui
referendum in 2009 woort die oonaofhenkelekheid oetgebreid.

Dit artikel is gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer koume bittekes informatie
vaan en:Geography of Greenland, en:Mammals of Greenland en en:Birds of
Greenland.



https://li.wikipedia.org/wiki/George_Gordon_Byron

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

George Gordon Byron (Londe, Ingeland, VK, 22 jannewarie 1788 bis Mesolongi,
Wes-Griekeland, Griekeland, 19 april 1824), in de Ingelse vouksmoond beter
bekind es Lord Byron is eine vaan de bekinste sjrievers en diechters oet de
Ingelse literatuur. Heer waor e leiend feguur in de Romantiek. Nog ummertouw
weurt heer gezeen es eine vaan de groetste Europese diechters en is zien wèrk
gaans en al populair. Zien bekinste verhaole zien Cgilde Harold's Pilgrimage en
Don Juan. Byron is ouch bekènd umweeg de meneer wie heer zie leve leide. Heer
waor 'nen dandy, leefde extravegant, mèt väöl leefdeaffaires en hoeg sjölde.
Zien gevech tege de Törke in de Griekse oonaoghenkeleksoerlog woort oetindelek
zienen doed vaanwege 'n krenkegheid die d'r kraog in 'n dörpke in
Wes-Griekeland. Heer is begraove in 't femiliegraaf vaan de St. Mary Magdalene
Church in Nottinghamshire. A memoriaol beeld waor d'r vaan häöm evels neet bis
1969. Heer waor 'ne biseksueel (homoseksualeteit woort in deen tied tösse
manslui, evels neet tösse vrojluij, bestraof in de mieste Europese len) en nao
zègke vaan aandere had heer inces gepleeg mèt zien haaf-zöster. Caroline Lamb,
'n vrouw vaan Ingelse adel, had 'nen affair mèt häöm veur 'ne korten tied en
numde häöm later gewejd, vètteg en geveerlek um te kinne (mad, bad and dangerous
to know). Zien dochter, Ada Lovelace, waor bekind es ein vaan de oetvinders,
same mèt Charles Babbage, vaan e prototiep vaan 'ne computer.



https://li.wikipedia.org/wiki/Gelderland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Gelderland is 'n provincie in 't ooste vaan Nederland en zuver nao
laandoppervlak (zoonder water) gemete wiedoet de groetste vaan 't land. Drei
veurnaom stei ligke drin (Nijmege, Arnhem en Apeldoorn), boe-um ziech drei
landelike gebeje vörme: d'n Achterhook, de Betuwe en de Veluwe. De provincie
grens aon Flevoland, Overijssel, Limburg, Noord-Braobant, Zuid-Holland, Utrech
en de Duitse länder Nedersakse en Noordrien-Wesfale ('t is daomèt de einegste
Nederlandse provincie die aon twie Duitse länder grens). Gelderland is, wie
Limburg, in trèk es bestumming veur binnelands toerisme.

In d'n Achterhook en op de Veluwe weurt 'n Nedersaksische streektaol gesproke.
Zuid-Gelderland kint 'n ing aon 't Braobants verwant dialek. Op de Veluwe goon
Hollands en Nedersaksisch laankzaam inein euver.

Oondaanks zien groetde is Gelderland neet zoe dèks veurwerp vaan gemeinteleke
herindeilinge gewees es de provincies in 't weste vaan 't land. Groete
herindeilinge voonte plaots in 1818 (Veluwe en Reveregebeed), 1955, 1978
(Betuwe), 1984 (Land vaan Maos en Waal), 1999 (Bommelerwaard) en 2005
(Achterhook).

Scherpenzeel zouw in 2011 aon de gemeinte Woudenberg weure touwgeveug en waor
daomèt in Utrech koume te ligke; dees fusie is oetgestèld. Groesbeek, Millinge
en Ubbergen planne ouch 'n fusie.

Gelderland grens aon de volgende distrikte (Nederlandse provincies en Duitse
districte).



https://li.wikipedia.org/wiki/Galli%C3%AB

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Gallië is d'r vernederlandste naam van de Latiense benaming (Gallia) vör 't
westelek gebied van Europa, dat övereenkeumt mèt 't moderne Frankriek, Belsj, 't
weste van Zjwitserland, en zuideleke en oosteleke dele van Nederland en dele van
Duutsjland ten weste van d'r Rien. Gallia is nog ömmer d'r Griekse naam vör
Frankriek. Galliërs, ooch Kelte geneumd waore de bewoners van Gallië en e groeët
deel van de res van Europa an 't èng van d'r iezertied.

De Galliërs waore versjprèjd in Europa tiedens de Romeinse bezètting, en kalde
versjillende Keltische dialekte. D'r wónde ooch Galliërs in de vlaktes van
Noord-Italië 't zoegenaamde Gallia Cisalpina (Gallië aan dizze kaant van de
Alpe) en Venetië. Aander Kelte waore gemigreerd över de Pyreneeë, nao 't noorde
en weste van Sjpanje, oeë ze zich mèt de Iberische oerbevolking vermengde en 't
volk der Keltiberiërs vormde, dat 'n mèt 't Gallisch verwaante taal kalde.

Gallië waoërt överwónne dör de Romeine, wie Julius Caesar de Gallische sjtamme
in het gebied overwon, in de periode tösje 58 v.Chr. - 51 v.Chr.. E besjraef
zieng ervaringe in zie book Commentarii de bello Gallico (Versjlage över d'r
Gallische kreeg). D'r gaanse kreeg koosde an e miljoeën Kelte 't laeve en nog
'ns 'n miljoeën waoërte sjlaaf gemakd.

't Gebied waoërt vervólges geregeerd es 'n aantal Romeinse provincies. De
hoofdsjtad van de Galliërs was Lyon.

In bekaans al dis "Gallia's" waoërte verwaante dialekte van dezelfde Keltische
taal gekald. In Aquitania kalde me evvel 'n gaanse aander taal, die verwaant
waor an 't Baskisch en (waarsjienglek) aan 't oetgesjtórve Iberisch. 't Waor dus
öm geografische raejes dat Caesar dit gebied töt "Gallia Comata" raeëkende.

Vanaaf d'r 3e ieëw begoes 't Romeins gezag oonder druk van invallende Germaanse
sjtamme af te brökkele. Óp 31 december 406 sjtoke versjèjje Germaanse sjtamme
d'r Rien över, en begoesse an de invasie van Gallië.

In 486 eindigde 't Romeins gezag in Gallië, wie d'r Romeinse gouverneur Syagrius
överwónne waoërt dör de Franke.



https://li.wikipedia.org/wiki/Fr%C3%A9d%C3%A9ric_Chopin

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Frédéric-François Chopin (gebore es Fryderyk Franciszek Chopin; Żelazowa Wola,
Pole, 1 miert 1810 - Paries, 17 oktober 1849) waor 'ne Poolse componis vaan
veurnaomelek werke veur piano solo. Same mèt Franz Liszt weurt heer es eine vaan
de groondlègkers vaan de romantische pianistiek en eine vaan de groetste
pianiste vaan alle tije gezeen.

Chopin woort gebore es zoon vaan 'ne Franse vajer en 'n Poolse mojer. Al mèt 7
jaor begós heer te componere. In 1826 góng heer nao 't conservatorium in
Warschau veur piano te studere. In 1831 vestigde heer ziech iers in Wene, later
in Paries, boe heer naom maakde es componis en pianis vaan veural zien eige
werk. Heer späölde väöl in salons en gaof veer oor per daag pianolès.

In de jaore daarteg begós heer aon tuberculose te lije, boeveur heer in de
winter vaan 1838 tot 1839 op Mallorca verbleef same mèt de sjrijfster George
Sand (pseudoniem vaan Amandine-Aurore-Lucile Dupin), die dao, op doktersadvies
verbleef mèt häör twie kinder, boevan zoon Maurice reumatisch waor. Sinds 1836
had Chopin 'n relatie mèt häör. In de zomer woende ze in alle rös op 't landgood
van Sand in Nohant in de Creuse.

Oondanks zien slechte gezoondheid bleef heer componere tot zienen doed op 17
oktober 1849. Heer ligk begraove op 't fameus Père Lachaise-kèrrekhof in Paries,
meh zie hart woort op zien verzeuk ingemetseld in 'ne pileer vaan de kèrk vaan
't Heilig Kruus in Warschau.



https://li.wikipedia.org/wiki/Fietsrenne

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Fietsrenne is 'ne sjport dae zoewaal recreatief es professioneel, mètstens dör
mansluuj, beoefend wert. 't Is 'ne betrèkkelek nuje sjport, dae saer 'n hoonderd
jaor wert beoefend op de sjtraot, in de natuur - 't zoegenaamde mountainbike -
of op de baan.

Dis renners maeëte hun prestaties in de course die in gaans West-Europa eeder
jaor gehaowe werre. Bekaande course zeunt:

Nao d'r Twiede Waeltkrèèg waoërte kèrmeskoerse populair. In väöl dörper in
Limburg en op 't Belsj heel me op kèrmesmondèg baovelokaal fietswedstrijde oeë
de mansluuj oet de ömgaeving an mèt dege.

Saer dat väöl beroepe, zittende beroepe zeunt waoëre ziet me vöral de
zoondègmurges väöl rennes op de waeg die an dis vörm va actief recreatie deunt.
In groep of allèng, en in vool tenue, wert de conditie op peil gehaowe. Op 't
Belsj is 't, um veiligheidraejes, verplich um 'ne väörwage väör de renners te
laote vare en 'ne bessemwage mot d'r groep aafsjlete. Ooch mountainbike wert
väöl es recreatieve sjport bedraeve.

Jos Vandeloo sjreef in 1990 d'r roman De beklimming van de Mont Ventoux, oeë-in
d'r wielersjport, en alles wat daomèt te make haat, zoewie de verlangde extreem
prestaties en d'r o.m. daomèt samehangende dopingproblematiek, 'n belangrieke
plaatsj innèmt. Vandeloo makt, dör z'n besjrieving van de wielerwaelt, 'n
analyse van os samelaeving.



https://li.wikipedia.org/wiki/Faer%C3%B6er

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

De Faeröer (Faeröers: Føroyar; Deens: Færøerne) zint 'n West-Europiese
eilandengroop, gelaege in 't midde van de dreihook Sjotland-Noorwege-Iesland en
behurend bie 't koninkriek Denemarke. De naam Faeröer beteikent 'sjaope-eilande'
(øer is Deens veur 'eilande', dus de naam Faeröer-eilande is eigelik e
pleonasme). D'r woene ongevier 45.000 luuj, woevan väöl in de haufsjtad
Tórshavn. De plaatjselike Noord-Germaanse dialecten, verwantj aan 't IJslands,
vurme ein aparte taal, gestandaardiseerd in 't Faeröers.

De Faeröer zint veurnaomelik bevolkt vanoet Noorwegen, vanaaf de 9e iew n.Chr.
In de 11e iew kaome de eilande onger 't gezag van de Noerse koening. Toen
Noorwegen zelf e deel van Denemarke woerd, kaome de Faeröer auch onger de Deense
kroen. Auch toen Noorwegen Zjweids en later zelfsjtendig woerd, bleve de Faeröer
Deens. In 1948 kriege ze verregaond zelfbesjtuur. De Faeröer hure neet bij de
Europese Unie.



https://li.wikipedia.org/wiki/Evolutie_(biologie)

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De evolutie zoe es die vaan de biologie is de dinkwijs euver 't oontstoon vaan
wezes, dat allewijl door de weitesjap weurt gehanteerd. Dees gedachtegeng woorte
bedach door d'n Ingelsmaan Charles Darwin. De groetsten tegehenger vaan de
evolutie is 't creationisme: dit is 't sjöppingsverhaol vaan de Joede, de
christene en de mohammedaone.

Ein van de ierste gelierde dee op 'n aander meneer daan via 't creationisme
naodach euver 't oontstoon vaan de versjèllende wezes, waor Charles Darwin.
Tijdes 'n e paar jaor dorende ziereis zaog 'r op väöl versjèllende plaotse väöl
bezunder menagerie. Zoe kaom heer ten weste vaan Zuid-Amerika op de Galápagos
Eilen aon. Dees eilen ligke hoonderde kilometers oetein. 't Veel Darwin evels op
tot de biestesoorte dao per eiland hendeg vaanein versjèlde.

In 1859 sjreef Charles Darwin e book euver zien theorie: On the Origin of
Spieces by means of Natural Selection. 'r Verwachde tot de kèrk aofwiezend op
zie book zouw reagere umtot 't in konflik kaom mèt 't Biebels sjöppingsverhaol.
Zelf zaog heer gein gooj rei "boeveur de (evolutie-)ideeë iemes religieus
geveules zouwe kwetse". Dat dege ze evels wel, veural door 't idee tot de mins
vaan 'nen aapechtege veurawwer zouw aofstamme. Darwin spraok dat idee in zie
book neet oet. Evels waor 't d'r wel oet aof te leie. In zie book besteijt
Darwin eine regel aon de aofstamming vaan de mins: Light will be thrown on the
origin of man and history. Pas in 1871 publiceerde Darwin 't book The Descent of
Man. Dao in geit heer wel deep in op de evolutie vaan de mins. Zien theorie zaw
later de hisoriebeuk in gaon es darwinisme.



https://li.wikipedia.org/wiki/Euverijssel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Euverijssel (Nederlands Overijssel, Nedersaksisch Oaveriesel) is 'n provincie
vaan Nederland. Vreuger waor 't bekind es 't Euverstiech: 't deil vaan 't bisdom
Utrei wat euver d'n IJssel laog. De hoofstad vaan de provincie is Zwolle.
Euverijssel grens aon Friesland, Drente, Duutsland, Gelderland en Flevoland.

De volkstaol vaan Euverijssel is Nedersaksisch. De in 't weste gesproke variante
heite Sallands, die vaan 't ooste Twents. In 't uterste noorde weure dialekte
gesproke die wel Nedersaksisch zien meh neet tot ein vaan bei variante hure;
meistal weure die 't Stellingwerfs touwgerekend. Ouch de stei höbbe häör eige
dialekte; deze verdwijne evels gawwer es de plattelandsdialekte.

In dees provincie zien neet euverdreve väöl gemeintes samegeveug. Dat kump
doortot de verdeiling vaan 't Euversteich altied al groetsjaoleg waor. In 1818
woorte zelfs nog e paar gemeintes geplits, mèt naome stei die ambte in de
umgeving hadde. Die splitsinge maakde me later weer oongedoon ('t lèste in 2001,
bij Amb en Stad Delden). De einege groete herindeilinge voonte plaots in 1973
(Kop vaan Euverijssel) en 2001 (ganse provincie). Nog altied in euverweging is
'n fusie tösse Enschede, Hengelo en Borne.



https://li.wikipedia.org/wiki/Europese_Gemeinsjap_veur_Kole_en_Staol

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Europese Gemeinsjap veur Kole en Staol of de EGKS (Frans: Communauté
européenne du charbon et de l'acier, Duuts: Europäische Gemeinschaft für Kohle
und Stahl, Italiaons: Comunità europea del carbone e dell'acciaio, Neerlands:
Europese Gemeenschap voor Kolen en Staal) is ein vaan de twie veurgengers vaan
de Europese Unie. De aander instèlling die 'ne veurlaoper waor vaan de allewijl
Unie is de Europese Economische Gemeinsjap. Vaan oerspronk goof 't, bij de
opriechting op 18 april 1951, zès lidstaote: Belsj, Nederland, Wes-Duutsland,
Fraankriek, Luxembörg en Italië. Me zaw dus kinne zègke tot Limbörg vaanaof 't
begin deil oetmaakde vaan de Europese integratie. Allewel op papier Frans,
Duuts, Neerlands en Italiaans de officieel taole waore vaan de EGKS, en dit
aontal taole zelfs zaw greuie gedäörende de oetbreiing nao nui staote, waore 't
in praktiek op 't ind allein Ingels, Duuts en Frans. In 't begin waor dat zelfs
allein mer Frans, umtot 't Vereineg Keuninkriek nog gein deil oetmaakde vaan de
Gemeinsjap (en Ingels zoewiezoe in deen tied minder aonzien had es allewijl) en
de oets belaangrieken Duutsen taol in populariteit waor gedaold nao 't verluus
vaan de Twiede Wereldoorlog. Allewel de iedergenömde EEG zaw greuie in
lidstaote, zaw de EGKS dat noets doen. Dit veural umtot mèt de opriechting vaan
de EEG, en gans en al mèt de opriechting vaan de EU, de EGKS ummertouw minder
belaangriek woort veur Europa. Alleriers umtot de EGKS ziech mer op twie dinger
riechte, specifiek kool- en staolmijne, dewijl de EEG ziech op väöl mie
ikkenomische oonderwerpe riechde. De EU zaw ziech zelfs mèt cultuur en politiek
gaon bemeuije. 'n Aander reije is tot kole en staol in deen tied hendeg
belaangriek waore veur de Europees ikkenomie, mer al vaanaof de zevetiger jaore
in belang zaw daole. Me mót evels begriepe tot 't in deen tied oonmeugelek waor
'n oorlog te beginne zoonder kool en staol. 't Waor mèt dit projek, veural
vaanoet 't opziech vaan 't iewegliekend vijandsjap vaan Duutsland en Fraankriek,
daan ouch oonmeugelek um tenminste tösse de zès EGKS-staote 'n oorlog te
beginne. Mèt 't Verdraag vaan Paries oonderteikende de veurzitter vaan de EGKS
same mèt de regieringsleijers vaan de 6 naties 't verdraag, dat viefteg jaor zaw
mótte gelle. Nao dee viefteg jaor woort de meugelekheid opegelaote um 't
verdraag te verlenge. Wie 't verdraag in 2001 waor vervalle, goof 't daan ouch,
door de ierdergenömde gedaolde weerde vaan kool en staol en de opriechting vaan
de EU, gein gooi reije um door te gaon. De EGKS woort nao 'nen halven iew vaan
succes opgedook in 2002.



https://li.wikipedia.org/wiki/Europees_Verdraag_v%C3%A4or_de_Rechte_van_de_Miens

Dit artikel is gesjreve in 't Waers. 't Weurt gewaardeerd óm in dit artikel 't
Waers aan te hauwe of aan te gaeve welk anger dialek gebroek is.

't Europees Verdraag väor de Rechte van de Miens of EVRM (Raome, 1950) is 't
belangriekste mienserechteverdraag van Europa. Dit verdraag is gesjlaote tösje
de lenj van de Raod van Europa. Det zeen de lenj van de Europese Unie, plus nog
zo'n twintjig anger Europese lenj, wie beväorbildj Zjwitserlandj, Turkieje of
Ruslandj.

De klassieke grondjrechte zeen vrieheidsrechte. Det betaekentj det dees rechte
de burger ei minimum aan perseunlike ruumte motte gaeve taegenäover de
äoverheid. 't Is de äoverheid verbaoje om zich te bemeuje mit de perseunlike
beslissinge en utinge van de burger binne de eige laevessjfeer die door de
klassieke grondjrechte waert gesjaope.

In Nederland is de betaekenis van het EVRM groot. Rechters toetse heel dök
hanjelinge van de äoverheid aan het EVRM. Det hingtj same mit twee factore. 1)
internationaal rech - wie het EVRM - geldtj binnen de Nederlandse rechsorde; 2)
toetsing van de wèt aan de grondjwèt is in Nederland verbaoje (art. 120
Grondjwèt). 'n Nederlandse wèt die op gesjpanne voot sjteit mit ei grondjrech,
wört door de Nederlandse rechter dus al vlot aan het EVRM, en neet aan os eige
Grondjwèt getoetst. Toet op grote heugte kin gezagdj waere det de toetsing van
de wèt aan 't EVRM in Nederland de letse decennia 'n betaekenis haet gekrege die
vergeliekbaar is mit die van de toetsing van de wèt aan de eige, nationaal
constitutie door 't 'US Supreme Court' in de VS of 't 'Bundesverfassungsgericht'
in Duutjslandj.

Op 't Belsj is d'r 'Raod van Sjtaote' 't insjtituut oeë me de Belzje, Vlamsje en
Welsje wètte juridisch kan laote toetse an de groondwèt. In 2008 deeg de
bevoegde Nederlandstalige kamer van dizze Raod de oetsjpraak dat de
Roondsjtuurbreve rechsgeldig zeunt mèt de motivering dat Vlaandere neet wilt dat
de de facto twieëtalige faciliteitegemèngdes wie Voere de jure twieëtalige
gemengdes werre. D'r Raod van Sjtaote besjteet oet polletiek beneumde, n.l.
Vlamsje of Welzje rechters. Ömdat örsj alle rechsmiddele in 't ège laand
naogegange mòtte werre vördat me 'n wèt kan laote toetse bie de EVRM, is
juridisch verwaer va burgers taege de Roondsjtuurbreve politiek geblokkeerd.

In beväorbildj Duutsjlandj is de betaekenis van 't EVRM heel beprektj:
internationaal rech wirktj in Duutsjlandj juust neet binne de intern rechsorde
én de wèt kin door het 'Bundesverfassungsgericht' (de Duutjs constitutioneel
rechter) aan de eige grondjwèt getoetst waere.

Väor alle bie 't EVRM aangesjlaote lenj geldtj äovriges, det de burger es d'r de
nationaal rechsmiddele om taege de äoverheid te procedere haet oetgeputj, bie
het Europees Haof väör de Rechte van de Miens 'n klacht taege ziene eige sjtaot
kin indeene. Dit rech is óp 't Belsj, zoewie hiebaove oetgelach, vör sommige
kwesties polletiek geblokkeerd.



https://li.wikipedia.org/wiki/Ethanol

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Ethanol of ethylalcohol is de bekèndjste en meis-veurkómmendjen alcohol. 't
Wuuertj döks gebroek es oplosmiddel en 't is ouch d'n alcohol dae in drank zitj.
Inne vouksmóndj hètj ethanol meistes gewuuen alcohol. De molecuulformuul van
ethanol is C2H5OH. Verwantje stoffe zeen methanol en propanol.

Ethanol vörmp mit water e mingsel van 96% ethanol en 4% water det e vas
kaokpuntj haet en neet mieë mit destillatie is te sjeie. Dit neump me azeotroop.
Zuveren alcohol wie te vinjen innen hanjel is daoveur slechs 96% zuver, of op
'nen angere waeg verkrege. 100% zuveren ethanol bevatj döks späör van benzien
det vriewaal 'tzelvendj kaokpuntj haet, meh vergiftig is. Daoveur is 't
gevieërlik veur consumptie.

Väöl saorten aan gis kónne sókkers anaeroob ómzètten in ethanol en koealdioxied.
Dees gisting wuuertj gebroek bie 't make van alcoholischen drank wie beer en
wien. Bie zoeaget 12% ethanol gaon de giste zelf doead; sterkeren drank kan
allein op kónsmaesige wies waere gemaak.



https://li.wikipedia.org/wiki/Egyptisch_Arabisch

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Egyptisch Arabisch is 't Arabisch dialek daan wel de variëteit die in Egypte
weurt gesproke, in 't bezunder Oonder-Egypte, dat wèlt zègke aon d'n oonderluip
vaan de Nijl en de Nijldelta. 't Dialek is oontstande nao de Arabische
vereuvering vaan 't land, vaanoet de toen nui gestiechde hoofstad Caïro. D'n
algemein gebrukeleke naom Egyptisch (Arabisch) is get misleiend, umtot in 't
land ouch nog aander soorte Arabisch weure gesproke; daorentege sprik de
mierderheid vaan de 80 mieljoen Egyptenere wel zjus dees variant. Daobij dreug
de taol vaan Oonder-Egypte ouch väöl mie prestiesj: allewel tot hei, wie euveral
in d'n Arabische wereld, 't Modern Standaardarabisch veur formeel communicatie
weurt gebruuk, vint 't Egyptisch wij touwpassing in romans, films,
tillevisieseries en aander media. Umtot die media tot wied euver de grenze
populair zien, weurt 't Egyptisch dialek in groete deile vaan de Arabische
wereld verstande. De ISO 639-3-code vaan de taol is arz.

De belaankriekste, of entans fundamenteelste verdeiling vaan de Arabische
dialekte löp nao sociologische sjeislijne. Al in de veurislamitischen tied waore
de Aajdnoordarabische dialekte verdeild in bedoeïnedialekte en gevestegde
dialekte. Die lèste waore weer wijer oonderverdeild in steideleke dialekte en
plattelandsdialekte. Steidelek Arabisch huurt me in versjèllende stei in de
Arabische wereld, zoe ouch in Caïro. Umtot 't Egyptisch Arabisch in dees stad is
oontstande en vaan dao-oet euver gans 't noorde is verspreid, is gans 't
Egyptisch Arabisch feitelek e 'stads'dialek (in tegestèlling tot beveurbeeld
Palestina, boe de boere e wezelek aander dialek praote es de Jeruzalemiete). E
dudelek stads kinmerk is de Egyptische oetspraok vaan de q, zuug oonder.

Umtot sinds de Arabisch expansie twelf tot daartien iewe zien vergaange, zien
intösse ouch dudeleke geografische versjèlle oontstande. Deils goond die trök op
substraottaole die hei woorte gesproke ietot 't Arabisch ze vervóng (beveurbeeld
Koptisch in Oonder-Egypte). Egyptisch Arabisch weurt gerekend tot de
Centraol-Arabische dialekte, aon de weskant umgeve door de Maghrebijns-Arabische
dialekte, aon d'n ooskant (in Egyptisch spraokgebruuk: de Masjrieq) door
versjèllende Oos-Arabische dialekte. De Egyptische oetspraok vaan de g versjèlt
vaan zoewel de westeleke es de oosteleke Arabische variante en tuint dudelek de
gans eige oontwikkeling vaan de taol in 't Nijldal.

Wie al e paar kier opgemerk sprik me dit Egyptisch Arabisch veural in d'n
oonderluip en delta vaan de Nijl. Wijer stroumop, in Bove-Egypte, huurt me 't
Saïdisch Arabisch. Dees dialekgróp heet väöl gemein mèt 't Egyptisch Arabisch,
meh is vaan oersprunk e bedoeïnedialek (en gei stadsdialek) en vertuint ouch
sterke verwantsjap mèt 't Soedanees Arabisch. In de weuste weure weer gans
aander dialekte gesproke. Oostelek vaan 't Nijldal (riechting de Roej Zie en in
de Sinaï) huurt me 't Bedawisch Arabisch, verwant aon of oonderdeil vaan 't
Levantijns Arabisch (de Arabische dialekte vaan Israël, de Palestijnse gebeje en
Libanon). Die lui zien bedoeïne en hun taol is dao ouch nao. De bedoeïne vaan de
Egyptische Sahara weure ouch Bedawi's geneump, meh hun dialek is in feite
Lybisch en daomèt Maghrebijns.

Ouch binne Oonder-Egypte liet ziech variatie aonwieze, al zien de versjèlle
veural 'n kwestie vaan accent. De norm is de taol vaan Caïro; de havestei
Alexandrië en Port Saïd höbbe beveurbeeld hun eige dialekte, die mie door aander
(Europese) taole zien beïnvlood es 't achterland. Ethnologue sprik vaan drei
dialekte: neve Caïreens geit 't um Noord-Delta-Arabisch en
Zuid-Middedelta-Arabisch.

Allewel tot de bevolking vaan de Roej Ziekös en de Sinaï zeker al veur de
zevenden iew mèt 't Arabisch in contak waor gekoume, liet me de historie vaan 't
Egyptisch Arabisch beginne bij d'n inval vaan de Arabiere roond 639. Al gaw
stiechde de nui machhöbbers de stad Foestaat, die later opgóng in Caïro (in d'n
tienden iew kort daoneve gestiech). De bevolking gaof häör Koptische taol neet
direk op; 't heet zeker drei iewe gedoord ietot 't Arabisch vaan Foestaat ziech
euver gans Oonder-Egypte had verspreid. Dit kin väöl langer höbbe gedoord; in
Bove-Egypte bleef de taol zelfs tot in de zeventienden iew in alledaogs gebruuk.

De huiege stand vaan zake verraojt, wie gezag, de steideleke aofkóms vaan de
oersprunkeleke stiechters. Egypte en in 't bezunder Foestaat/Caïro droge e
bezunder groet prestiesj in de Arabische wereld, zoetot 't land, oondaanks de
neet gering contakte mèt aander len, e gans eige dialek kós oontwikkele. T'r
vergelieking: de steideleke centra vaan de Levant en 't Midde-Ooste bleve ziech
constant oonderein beïnvleuje en veurde innovaties door boevaan 't Egyptisch
versjoend bleef. 't Ierste teksdocumint wat 't Egyptisch dialek documenteert is
'n woordelies vaan Joesoef al-Maghribi vaan roond 1600.

In de negentienden iew naom de belaankstèlling veur de volkstaol touw, wie ziech
in Egypte 't nationalisme oontwikkelde. Sommege pleitde zelf deveur 't Klassiek
Arabisch mer gans te vervaange door 't Egyptisch dialek. Literatuur in de
volkstaol versjeen in d'n twintegsten iew: zoe sjreef Mohammed Hoesain Haikal in
1913 ziene roman Hainab mèt Egyptisch dialoog. Nao d'n oorlog kaome zelfs beuk
gans in de volkstaol oet. Neet edereine pleitde zoe sterk veur de Egyptisering
vaan taol en cultuur; aonhengers vaan 't panarabisme, wat in deen tied sterk in
opkoms waor, gebruukde väöl liever 't Standaardarabisch, um de einheid die dat
kós smeie. Toch bleek de fictie in de volkstaol neet oet te reuje; door de
cultureel dominantie vaan Egypte verspreide ziech dit werk euver gans d'n
Arabische wereld. Egyptisch is heimèt nao 't Maltees 't mies geëmancipeerd
dialek en ein vaan de wienege mèt 'n sjriftraditie.

't Egyptisch Arabisch weurt miestens gewoen in Arabische lètters gesjreve. Soms
weurt evels 't Latiens alfabet te pas gebrach; dit deit me in de taolkunde um de
klaanke/foneme perceis te kinne weergeve, meh ouch beveurbeeld in sms'kes en
chatprogramma's.

Inkel vaan de veurnaomste en beteikenisvolste kinmerke woorte heibove al oet de
deuk gedoon. Wie gezag is de oetspraok vaan de q (Arabische lètter ق qāf) e
sjibbolet in gans d'n Arabische wereld. De Egyptenere spreke häöm oet es 'ne
glottisslaag ([ʔ]), wat wie gezag de gebrukeleke steideleke oetspraok is,
tegeneuver [q] of [k] op 't platteland en beveurbeeld [g] bij de bedoeïene. 't
Standaardarabisch kint ouch 'ne glottisslaag, d'n hamz; in 't Egyptisch Arabisch
is dee evels, wie in de aander dialekte gooddeils verdwene (heer leef hoegoet
aon 't woordbegin of tösse twie vocaole wijer).

Nog väöl typischer veur 't Egyptisch is de oetspraok vaan de lètter ج ǧīm. In 't
Aajd-Arabisch moot ze wie [gj] höbbe gekloonke; allewijl is evels [d͡ʒ] de mies
veurgesjreve oetspraok. Ouch de variant [ʒ] kump väöl veur, zoewel in de Maghreb
es in de Masjrieq. In Egypte is de klaank evels nao [g] gegaange, get boe-aon me
'nen Egypteneer euveral aon herkint. Op 't platteland kump hei en dao wel de
oetspraok [ʒ] veur.

E wijer kinmerk is tot de twie lètters ض ḍāl en ظ ẓāl samevalle. Dit waor in
sommege Aajdarabische variante al zoe, en allewijl gief 't bekans gei dialek mie
boe dat neet gebäört. In 't Egyptisch zien bei lètters wie /zˤ/ goon klinke, ein
vaan de twie meugeleke oetspraoke vaan de ẓāl.

Op de bovestoonde percesse vèlt wel get aof te dinge. De Standaardarabische qāf
weurt dèks wel oetgesproke bij lienwäörd oet 't Klassiek Arabisch. Zoe zalle
väöl Egyptenere zeker 'n [q] doen hure in e religieus woord wie Qor'ān. Ouch ḍāl
en ẓāl weure soms oondersjeie um homonieme oeterein te hawwe. De Egyptenere
hawwe evels wel consequent vas aon hun oetspraok vaan de ǧīm: ouch es ze
Klassiek Arabisch of Modern Standaardarabisch spreke/opleze, spreke ze die
lètter ummer es [g] oet.

Tot slot kint 't Egyptisch Arabisch nog lienwäörd oet aander taole es 't
Standaardarabisch, beveurbeeld 't Frans en 't Ingels. Die wäörd kinne klaanke
bevatte wie [p], [v] en [ʒ]. Neet-gesjaolde Egyptenere kinne die vreem klaanke
dèks neet oetspreke en make dao mesjiens [b], [f] resp. [ʃ] vaan.

't Klassiek Arabisch (KA) en 't Modern Standaardarabisch (MSA) höbbe drei
vocaole, /a/, /i/ en /u/, die in twie lengdes kinne veurkoume: kort en laank.
Dit maakde zès vocaolfoneme; ze höbbe nog versjèllende allofone die veural te
pas koume wienie de klinker volg op of veuraofgeit aon 'nen emfatische
consonant.

Wie de allermieste Arabische dialekte heet 't Egyptisch Arabisch de twie
diftonge /aw/ en /aj/ (oersprunkelek valse diftonge, meh later zeker vleujender
oetgesproke) oontwikkeld tot lang vocaole /e:/ en /o:/, zoetot de taol twie lang
vocaole debij kraog. 'n Al eve algemein verandering is d'n euvergaank vaan 'n
moraïsche taol nao 'n mie accentgeboonde taol: lang vocaole kinne allein in
beklemtoende syllabe optrejje, dewijl ze in 't KA en 't MSA euveral in 't woord
kinne stoon.

Aon väöl aander trends heet 't Egyptisch dialek evels neet mètgedoon. 't Versjèl
tösse de oonbeklemtoende korte /i/ en /u/ is nog eve sterk wie in de klassieke
taol (boe 't al aon 't vervage waor; 'nen trend dee ziech in väöl aander soorte
Arabisch wiedgoond heet doorgezat). Vocaolreductie in 't Arabisch beperk ziech
tot de geneumde verkorting vaan lang klinkers en elisie in zier klaankrieke
wäörd. Sjwa-echtege vocaole huurt me allein epenthetisch (d.w.z. ingeveug);
zoe'nen epenthetische klinker klink dèks es [e] of [ı].

Wijer vèlt op te merke tot de foneme /a/ en /a:/ ziech laankzaam in twie foneme
opsplitse. Al-evel bestoon de korte en lang a in de mieste Arabische dialekte in
twie (soms drei) versjèllende variante, [æ] in 'n liechkleurende umgeving en [ɑ]
in 'n doonkerkleurende, meh aoventouw trejt [ɑ] ouch op in 'n liechkleurende
umgeving. Dit gebäört 't mieste in lienwäörd, boe deze klaank de oersprunkeleke
weerde beter benaodert es [æ], meh soms huurt me 't ouch in Arabische wäörd wie
[mɑjjɑ] 'water'.

't Woordaccint of de klemtoen geit in 'n aontal gevalle nao veure in 't
Egyptisch boe dat in 't Klassiek Arabisch en aander dialekte neet zoe is. De
veurlèste syllaab (in wäörd mèt drei syllabe of mie) kin in dit land ouch de
klemtoen krijge es 'r kort is, dewijl dat boete Egypte dèks neet geaccepteerd
weurt. Zoe is me hei gewoen veur madrasa 'sjaol' te zègke, boe väöl aander
Arabere 't op madrasa hawwe. Dees regele gelle ouch veur de Egyptische oetspraok
vaan 't KA en MSA.

Wie bekaaans alle dialekte is 't naomvalssysteem oet 't Klassiek Arabisch gans
verdwene. De oetgeng -u, -i en -a (bij 't inkelvoud en gebroke miervoud) en de
nunatie zien gans verdwene; 't Egyptisch Arabisch heet allein de pausaol vörm
(aofgekapde vörm die in 't KA allein veur 'n spreekpaus optrejje) euvergehawwe.
Bij gezón miervoude (miervoude die gevörmp weure door 'ne sumpelen oetgaank
achter d'n inkelvoudsstam te plekke) en bij d'n dualis, boe in 't KA zelf bij de
pausaol oetspraok versjèl in naomval te hure vèlt, is de nominatief-vörm
verdwene en heet me de genitief/accustiefvörm behawwe. Wäörd in d'n dualis
indege noe op -ēn (darsēn 'lèsse' oet KA darsayni; vergeet neet tot 't Egyptisch
e monoftongiserend dialek is), in 't gezoond miervoud op -īn (muslimīn
'islamiete', 'moslims'). D'n accusatief is hei en dao bewoerd gebleve in
versteinde oetdrökkinge wie شكراً šakran ('daanke').

't Gebroke miervoud (boebij de miervoudsvörm weurt gemaak door op de wortel e
gans aander woord te vörme) is evels wel bewoerd gebleve; zjus wie in 't KA is
't gebroke miervoud in 't EA regel en 't gezoond miervoud oetzundering. 't Kump
evels wel veur tot e woord in 't EA 'n aander gebroke miervoud heet es in 't KA.
Ragul 'maan' beveurbeeld krijg es miervoud rigāla 'maander', mèt 'ne
(vrouweleken!) oetgaank -a dee dao in 't KA neet steit (riǧālun, pausaol riǧāl).

Zjus wie 't KA heet 't EA allein echte persoeneleke veurnaomwäörd veur 't
oonderwerp, die daobij dèks gebruuk hove weure umtot 't oonderwerp al in de
werkwoordsvörm zit oetgedrök. (In 't Arabisch, ouch 't Egyptisch dialek, höbbe
sommege zinne evels gei werkwoord; daan moot 't oonderwerp altied weure
oetgedrök.) De persoeneleke veurnaomwäörd in aander grammiticaol functies zien
enclitisch; ze trejje op es achterveugsele gehech aon de werkwoordsvörm, e
naomwoord of e veurzètsel. 't Groetste versjèl mèt 't KA is tot 't EA de
veurnaomwäörd veur d'n dualis heet laote valle. Wijer weurt in 't miervoud gei
versjèl mie gemaak tösse mannelek en vrouwelek. Zoe blieve ach veurnaomwäörd
euver: ierste persoen inkelvoud, twiede persoen inkelvoud mannelek en vrouwelek,
daarde persoen inkelvoud mannelek en vrouwelek, ierste, twiede, daarde persoen
miervoud.

De opvallendste verandering aon de vörm vaan de wäörd is tot 'n korte a in de
ierste lèttergreep dèks door 'n i is vervaange. Naḥnu 'veer' is zoe veranderd
tot iḥna.

Umtot - ouch bij werkwäörd - ummer de pausaol oetspraok weurt gevörmp en de
korte indvocaole aofvalle, verdween al vreug 't versjèl tösse imperfectum
(indicatief), subjunctief en apocopaot. Daonao heet me evels weer 'ne nuien
indicatief gevörmp mèt 't veurveugsel bi-: yiktib 'tot heer sjrijf' (<KA yaktuba
[subjunctief] daan wel yaktubu) > biyiktib 'heer sjrijf'. Ouch 't futurum weurt
op zoe'n meneer gemaak, en wel mèt de prefix ḥa-: ḥayiktib 'heer zal sjrieve'.
In 't KA woort dat mèt 't partikel sawfa oetgedrök. De verleien tied weurt nog
ummer oetgedrök door 't perfectum katab 'heer sjreef' (KA kataba). Tot slot is
ouch 't passief vaan de standaardtaol (gemaak volges 't sjema fuʕila
(perfectum)/yufʕalu (imperfectum) oet de taol verdwene. Me gebruuk veur zoe'n
beteikenis gemeinelek de VIIe werkwoordsklas. (Euveregens heet 't EA wel alle
tien de gebrukeleke werkwoordsjema's min of mie behawwe.)

't Vocaolsjema vaan EA werkwäörd is wezelek aanders es in 't KA. In de klassieke
taol waor de ierste vocaol in de stam (aofgezeen vaan de klassieke vörm) ummer
'n -a-. In 't EA is dat väöl minder 't geval. In 't imperfectum is die lètters
miestens -i- (zoezjus al: yiktib tegeneuver yaktubu), in 't perfectum weurt 't
'n -i- es de typerende stamvocaol (de twiede) dat ouch is: KA fahima 'heer
begreep' > EA fihim.

Wie 't Klassiek Arabisch heet ouch 't Egyptisch Arabisch e groet aontal
werkwäörd mèt bezunderhede in de verveuging. Zoe gief 't ouch hei de zwake
wortelconsonante waw en ya, die in väöl gevalle spontaan verdwijne, veural es
middeste consonant (hol werkwäörd). Umtot d'n hamz (de glottisslaag, zuug bove)
in 't EA (en de aander dialekte) miestal oplos in zien umgeving, is ouch dat
feitelek 'ne zwake wortelconsonant. Umtot de vörm wijer aofgeslete zien, gief 't
e paar ech oonregelmaotege werkwäörd (die in 't KA eigelek koelek veurkoume,
umtot 't gedraag vaan de wortelconsonante dao nog veurspeulbaar is). Soms heet
'ne korte vörm zjus lètters debij gekraoge: KA qif 'stop' (vaan waqafa; de zwake
w verdwijnt oet d'n imperatief) is vervaange door EA uʔaf (boe de w wel weurt
oetgedrök).

Mie uniek veur 't Egyptisch evels is tot vraogwäörd aon 't ind vaan zin koume,
dewijl alle aander soorte Arabisch en de Europese taole die wäörd aon 't begin
zètte. Dit kin me touwsjrieve aon 't Koptisch substraot. 'ne Vraogzin wie Wienie
is heer nao Egypte gegaange?, dee in 't Standaardarabisch klink wie متى ذهب إلى
مصر؟ matā ḏahaba ʿilā miṣr, te analysere es 'wienie - heer-góng - nao - Egypte'.
In 't EA weurt dat ṛāḥ maṣrə `imta 'heer-góng - (nao-)Egypte - wienie'
(getranslitereerd in oetgebreid DIN, boebij <ṛ> veur de emfatische r steit en
<ə> veur d'n epenthetische vocaol, dee neet per se wie 'ne sjwa klink).

Veur dit artikel is in de ierste plaots gebruuk gemaak vaan 't corresponderend
Ingelstaoleg artikel, en wel in dees versie; wijer is gebruuk gemaak vaan
de:Ägyptisch-Arabisch en en:Egyptian Arabic phonology.



https://li.wikipedia.org/wiki/Dublin

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Dublin (Iers: Baile Átha Cliath) is de houfstad van Ierlandj enne houfstad van
't graofsjap Dublin inne pervinsje Leinster. De stad ligk vriewaal halverwaeges
ane oeaskus van 't eilandj ane Dublin Bay, 'n inham vanne Ierse Zieë, en wuuertj
van oeas nao wès doorsni-jje dore reveer de Liffey. In 2011 talj de stad 527.612
inwoeaners.

Dublin is róndj 988 gestif dore Vikinge en is saer daen tied 'n metropool
gewaore mit mieër es e miljoen inwoeaners in 't groeatsteielik gebied. De naam
kump van Dubh Linn, det Aadiers is veur "zwarte pool" of "zwart water"; 'n
verwiezing nao 'n nederzètting die volges sómmige euvereinkump mit 't hujig
Dublin, aafkómstig vanne Grieksen astronoom Ptolemeus, róndj 't jaor 140. Hae
haw 't euver 'n stad die d'r Eblana neumdje.

Trótsdet de naam Dublin zelf ouch oet 't Iers kump is d'n in 't Iers
gebroekelike naam Baile Átha Cliath. Baile mèntj "stad"; áth (genitief: átha) is
'n "doorwaadbaar plaats" en cliath is e "vlechwirk van reet", womit me de
reveerbaom bie 'n doorwaadbaar plaats verstevigdje. 't Ieëste deil vanne naam
wuuertj döks eweggelaote, zodet me de stad Áth Cliath neump.



https://li.wikipedia.org/wiki/Drenthe

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Drenthe (soms Drente gesjreve) is 'n provincie vaan Nederland, in 't noordooste
vaan 't land. De provincie besteit veur e good deil oet zandgroond; in 't noorde
en ooste evels ligk hoegtörf. De provincie bestoont veur langen tied
veurnaomelek oet hei; in de twintegste iew zien väöl vaan die heivelde met bos
beplant.

In Drenthe weure väölerlei variante vaan 't Nedersaksisch gesproke, die wel
weure samegebrach oonder de naom Drents meh wieneg gemeinsjappeleke kinmèrke
höbbe. Me moot versjèl make tösse de taol vaan 't zand, wat al sinds
minseheugenis weurt bewoend, en die vaan 't veen, 't oontginningsgebeed wat pas
in de lèste iewe woort gekoloniseerd. Op 't zand goon Drentse dialekte
gesteidegaon euver in 't Gronings naomaote me wijer nao 't noorde reis. De
veenkolonies zien 'n aander verhaol: in 't noorde weurt ech Gronings gesproke
(dit gebeed is vaanoet de stad Groninge gekoloniseerd), 't zuie is 'n
taolkundege misjmasj umtot de oontginning dao vaan versjèllende oondernumminge
oetgong, die lui oet versjèllende plaotse mètbrachte.

Nog oongeveer d'n hèlf vaan de Drentenere spraok begin einentwintegsten iew
Drents. De rockband Skik en ziene zenger Daniël Lohues höbbe veur nationaol
succesvolle meziek in 't Drents gezörg.

In Drenthe zien mer eine kier echte herindeilinge gewees, en wel in 1998. Veur
deen tied had de provincie nog 36 gemeintes. Door de dao gebrukeleke
bestuursvörm waor de provincie al ummer groetsjaoleg ingeriech. Nao 1998 zien in
de provincie gein herindeilinge mie te verwachte.



https://li.wikipedia.org/wiki/Donjon

Dit artikel is gesjreve in 't Gelaens. 't Weurt gewaardeerd óm in dit artikel 't
Gelaens aan te hauwe of aan te gaeve welk anger dialek gebroek is.

'ne Donjon is 'ne middeleëuwse, zjwaore, verdedigingstaore, meistal geboewd óp
'ne hoage heuvel, de opperhaof, dae deil oetmaak van 'n motte. De donjon waas
meistal de hooftaore van ’n börch en waas bie 'ne aanval op de börch van boete
in utersjte noad de lètste plek óm te vlöchte. De eësjte donjons ware van hout;
later, nao de (her)oetvènjing van de baksjtein, woorte donjons van sjtein
geboewd. De naam donjon is van Latiens-Germaanse oarsjpróng; dominus m.a.w.
plaatsj van de hieër.

'ne Donjon waas aanvankelik ein zelfsjtèndig boewwerk. In väöl gevalle woorte
róndjóm de donjon in de loup van de tied anger geboewe opgetrokke en dèks woort
de donjon opgenómme in 'n ómmoerde vesting. Zoa óntwikkelde zich 't kesjteël,
wobiej de donjon deende es lètste toevlöchsaord.

Dit einvoudig type kesjteël woort völ geboewd door de neet-kapitaalkrachtige
adel, de neet-edele vrieje en deginnige die tot de ridderklasse beheuërde. De
hoagste donjon van Europa maak deil oet van 't kesjteël van Vincennes in
Vincennes (Frankriek).



https://li.wikipedia.org/wiki/Doeadstraof

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De doeadstraof is nao de hujige (binne de Europese rechspraok gebroekdje)
diffenisie 'n oetveuring vanne, nao de maotstave vanne hujige besjaafdje
maotsjappie, zwaors meugelike, dore rechter opgelagdje, straof, die 't t'r doead
bringe vanne daotoe veroeardeildje inhèltj, wobie de vóltrèkking is vasgelag en
ónger kóntraol wuuertj gehaje. Hie-in óngersjèdj 't zich van 't boetegerechtelik
lynche.

'ne Miens dae t'r doead is veroeardeildj wuuertj meistes neet drek t'r doead
gebrach, meh veurgaondj ane executie (de vóltrèkking vanne straof) gevange
gehaje, eventueel in verbandj mit 't instèlle van e rechsmiddel (hoger beroop of
e verzeuk veur gratie) veure vóltrèkking te veurkómme. Oppen daag vanne executie
wuuertj de veroeardeildje euvergebrach nao de plaats wo 't vonnis wuuertj
oetgeveurdj. Vervolges vindj de executie plaats volges e vasgestèldj protocol
door 'ne persoean dae dore euverheid beveug gemaak is det te doon, de beul.

Ónger dees diffenisie vèltj dus neet 't doeajen oet noeadwaer of 't doeajen óm
drek gevaor aaf te waere, wie es emes oet zelfverdeidiging dore pliesie (of 'ne
börger) wuuertj doeadgesjaote. Dees daoje gelje inne meistes lenj es (ónger
bepaoldje ómstenjigheje) geaorloof, ouch in lenjer wo de daodstraof neet wuuertj
oetgeveurdj. 't Zelvendje geldj veur 't doeaje van militaire tiejes
kriegshanjelingen op 'n wies die volges 't internasjenaal (kriegs)rech
neet-verbaojen is. Boetegerechtelike executies wie lynchpartieje geljen in
rechsstaoten es maord.

De doeadstraof woort en wuuertj sómtieds door machhöbbers opgelag veur zoea
taengestenjers en concurrente oeterwaeg te rumen ónger 't móm van "verraojers"
en "staotsgevieërlike elemente". De gebeurtj veurnamelik in dictature. Meistes
geitj 't óm boetegerechtelike straofe, det wil zègke det gein rechszaak dao-aan
te pas is gekómmen enne vóltrèkking vanne doeadstraof dus illegaal is. In väöl
dictature waere döks nag waal sjienpercèsse gehaje: ónieërlike percèsse wobie de
oetkóms al van te veure vassteitj. 'n Praktiek die in väöl Letiens-Amerikaanse
dictature veurkoom waas 't laote "verzwinje" van dissidente figure. Waere
persoeane zónger percès t'r doead gebrach, den sprèk me van standjrechtelike
executie.

Sómmige zeen inne doeadstraof ouch 'n einveljige meneer veure maotsjappie te
zuvere van nao häör inzich óngewunsjdje persoeane. Hiebie waere de koste van 'n
gevangenisstraof (enne kans op óntsnapping oete gevangenis) es argumente
gebroek.

De doeadstraof besteitj al doezjendje jaore. Väöl gesjiechtelike brónne gaeven
aan det de doeadstraof al innen tied det luuj nag in stamme laefdje 'n óngerdeil
waas van 't juridisch systeem. Inne algemeinheid kós in daen tied 'n misdaod
waere bestraof mit 't compensere van 't slechoffer doren daojer, liefstraofe, 't
mieje vanne daojer, verbanning of executie. 't Is aevel wersjienlik det, ómdet
de gemeinsjappen in daen tied hieël klein waere, weinig misdaoje binne de
gemeinsjap woorte geplieëg en det me daonaeve hieël trögkhajendj waas mit 't
verbannen of ómbringe van e lid vanne gemeinsjap. Dit gólj aevel neet veur
misdaoje die door luuj van boete de eige gemeinsjap woorte geplieëg. Zelfs
rilletief klein misdaoje wie deefstal door emes van boete de eige gemeinsjap
woorte betrach es 'n aanval oppe ganse gemeinsjap en woorte sómtieds zwaor
bestraof. Misdäöj die door emes van 'n naoberige stam woorte geplieëg kóste leie
toet vetes die generaties lang kóste veurtbestaon, meh woorten ouch döks
aafgedaon mit officieel spietbetuug en compensatie. Dees compensatie kós
matterjeel zeen (wie 't betale vanne sjaaj mit vieë of slave), 't oetwussele van
broedsvrólje en -men, mer ouch kós waere beslaote det mit blood mós waere
trögkbetaaldj. Sómtieds woort genóg genómme mit deerlik blood, det miensjelik
blood kós vervange, meh sómtieds woort ouch emes oete stam vannen daojer
aangebaoje veur executie. Dit hoofdje neet nuuedzakelikerwies d'n daojer zelf te
zeen: 't góng euver e kónflik tösse twieë gemeinsjappen en neet tösse individue.

E paar doezjendj jaor trögk vereindje stamme zich lansemaan toet naties. Door 't
vereuvere van kórtbielaenge lenjer en stamme, vermingdje de bevölkinge zich ouch
mieër en ónsting d'r 'n baoveklas gegróndj op religie, riekdóm of mach en minder
oppe stam wo me oearsprunkelik vanaaf koom. Zoea ónsting ouch ummertoe mieë
beheufdje veur 'n uniform rechssysteem in te veure, worin ónger anger de
relaasjes tösse de maotsjappelike klasse formeel woorte vasgelag. Ei vanne
aadste en bekèndjste rechssysteme is de Codex Hammurabi oet zoeaget 1780 v.Chr.
In dit wètbook woorte straofen opgenómme veur versjillige misdriever, wobie de
straofmaot aafhóng vanne maotsjappelike klas vannen daojer en die van 't
slechoffer. De Codex Hammurabi kanj de doeadstraof ónger anger veur 't valsjelik
besjöljige van emes veur maord, 't óntduke van 'n mobilisatiegroep, euverspeel
en 't verkrach van 'n maog.

De juudse Thora (wersjienlik oete periood róndj 750 v.Chr.) kanj de doeadstraof
veur maord, óntveuring, magie, 't sjenje vanne Sabbat, godslastering en e breid
scala aan seksueel misdriever. Allewiel nump me aan det executies in Israël en
Juda zeldjzaam wore, ómdet de benuuedigdje bewieslas hieël zwaor waas.

In 't Aad-Griekelandj woort de ieëste wèt gesjreve door Draco, róndj 621 v.Chr.
De doeadstraof woort toegepas veur e groeat aantaal aan misdriever (de
oetdrökking "draconische maotregele" is hievan aafkómstig).

In Europa waas de doeadstraof tiejes de Middelieëven enne periood daonao 'n
algemein straof veur e breid scala aan misdriever. Innen achtieëndje ieëf sting
in Groeat-Brittannië beveurbeildj de doeadstraof op 222 versjillige misdriever,
worónger 't óngeaorlouf kappe van 'ne boum of 't staele van e bieës. Döks woort
de doeadstraof in dees periood ómgezatte in 'n verbanning nao ein vanne nuuj
kelonieje.

Inne loup vannen tied koom d'r 'n bewaeging op geng veure doeadstraof
miensjeliker te make. De juridische lieërmeister Maimonides sjreef al innen
twellefdjen ieëf det 't baeter is doezjendj sjöljige luuj vrie te laoten es
einen ónsjöljige t'r doead te bringe. Innan achtieëndjen ieëf woort in Frankriek
de guillotine ingeveurdj veur 't vóltrèkke vanne doeadstraof zoea snel en
pienloeas meugelik te make. In 'n aantaal aan lenjer wo verhanging de
gebroekelik methood van 't vóltrèkke vanne doeadstraof waas, woort de kórte val
vervange dore lang val, wodoor de veroardeildje drek stórf aan 'ne gebraoke nak
in plaats lankzem stikke. Inne Vereinigdje Staote woorten anen ènj vanne
neugetieëndjen en twintjigsten ieëf nuuj methode gezóch veur veroeardeildje
minder pienlik te laote stèrve. Es 'n vervanging veur verhanging woort ieës
lektrocutie mitte lektrikstool ingeveurdj, daonao de gaaskamer en es litste de
doeajelik injectie. Van gein van dees methode steitj aevel vas det ze pienloeas
zeen en eder daovan is ómstreje.

Mit naam in 't vergange kós 'n doeadstraof es "ieërvól" of juus es "ónieërvól"
gelje, waat mit naam veure femielje vanne veroeardeildje van belang kós zeen.
Aedele woorte meistes ónthöd; dees executiemethood sting den ouch bekèndj es
ieërvól. 'n Anger ieërvól methood (mit naam veur militaire) waas 't vuurpeloton.
Tupische veurbiljer van ónieërvól doeadstraofe ware verbranjing, e sjot inne nak
of de rögk, verhanging en verendeiling. Ouch vanwaenge de aerd vanne misdriever
woorte de t'r doead veroeardeildje luuj nao de percèsse van Neurenberg verhangen
en woort häör 't ieërvól vuurpeloton óntzag.

Liechtestein waas in 1798 't ieëste landj oppe welt det de doeadstraof
aafsjafdje. 'n Ummertoe grótter waerendj aantaal aan lenjer haet de doeadstraof
saer daen tied gans aafgesjaf of veurtj dees neet mieër oet. 't Aafsjaffe vanne
doeadstraof is ein vanne veurwaerd die verbónjen is aan 't lidmaotsjap vanne
Europese Unie.

't Guuef versjillige menere veure doeadstraof oet te veure. Allewiel is 't in
väöl lenjer de bedoeling det de executie zoea snel en miensjelik meugelik
wuuertj gedaon. In 't vergangene, en nag ummer in sómmige lenjer, waas 't juus
de bedoeling det de veroeardeildje lang en haevig leej es 'n vergeljing en es
aafsjrikwekkendj veurbild veur potentieel misdaojigers. Veur die raej woorte
executies dök publiekelik oetgeveurdj. In Saoedi-Arabië, Jeme, Iraan,
Naord-Korea en Syrië kump dit nag ummer zoea veur.

Volges Amnesty International waere memèntelik weltwied veural de volgendje
methode gebroek veur veroeardeildje t'r doead te bringe: doeajelik injectie mit
vergif, lektrocutie mitte lektrikstool, vergasing inne gaaskamer, ómbringe mit e
vuurwaope (middels e sjot inne nak of fusillaad), verhanging, ónthödding of
steiniging. Ouch waeren aventoe nag anger methode vermeldj (me kan dinken aan
verdrinking enne brandjstapel).

Inne meiste wèsterse lenjer is de doeadstraof neet mieër in gebroek, mit es
wichtigste oetzunjering de meiste staote vanne Vereinigdje Straote. Inne meiste
Aziatische en Afrikaanse lenjer besteitj de doeadstraof waal, al wuuertj die mit
naam in wèstelik Afrika (mit oetzunjering van Guinee) neet mieë toegepas. Inne
meiste Letiens-Amerikaanse lenjer besteitj de doeadstraof officieel allein nag
in oetzunjerlike ómstenjigheje en wuuertj die inne praktiek neet mieë toegepas.

Volges gegaeves van Amnesty International woorten in 2007 mindestes
driedoezjendj luuj t'r doead veroeardeildj, dewiel nag óngevieër 25.000 luuj
wachten op vóltrèkking van 't vonnis. Officieel zeen in 2007 weltwied zoeaget
1300 luuj t'r doead gebrach, mer 't wirkelik aantaal ligk wersjienlik väöl
hoger, ómdet väöl lenjer gein betroewbaar gegaeves oetbringen euvere
doeadstraof. Gans biejein woorten in veerentwintjig lenjer luuj t'r doead
gebrach.



https://li.wikipedia.org/wiki/Diamaant

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Diamaant (Aodgrieks: αδάμας of adamas, "oonversjlaonbaar") is èng van de veer
natuurleke allotrope versjieningsvorme van koolsjtof (de mèts väörkaomende is
grafiet). In diamaant haant de koolsjtof-koolsjtofbeendinge de tetraëdische
sjtructuur. 't Is vör zoewied gewete 't helste materiaal dat in de natuur
vörkeumt; 't is dan ooch 't eekpeunt vör haelheed 10 óp de heldesjaal van Mohs.
't Gèft mer twieë industrieel vervaardigde materiale, namelek Aggregated carbon
nanorods en 't ultrahael fulleriet, die heller zeunt.

D'r naam van d'r diamaant keumt van 't Griekse adamas, "oontembaar" of
"oonöverwinnelek", verwiezend nao z'n helde.

Diamaant waoërt al dör Plinius d'r Owwere (23-79 nao Christus) geneumd.
Diamaante werre in d'r 6de bies d'r 5de ieëw vör Christus in Europa bekènd. Oet
dèzze tied sjtamt e aodgrieks broonze beeld mèt oonbewèrkde diamaante. Dit beeld
bevindt zich allewiel in 't British Museum in Londe. Bies d'r 18de ieëw waoërte
diamaante allèng in India (Golkonda) gewónne; hie kaome ooch de bekèndste
historische sjtèng vandaan, zoewie d'r Koh-I-Noor. Dèzze diamaant waoërt 5000
jaor gelaeje gevoonde in de Godaveryreveer in 't zuide van India. Pas in 1714
waoërte in Brazilië en later ooch in Zuid-Afrika diamaante oontdèkt. Hieël väöl
mythes zeunt verboonde mèt diamaante en d'r edelsjtèè zów magische krachte ha.
Diamaante waore 't symbool va riekdóm en ze zeunt in bekaans alle kroeënjuwele
gebroekd. Väöl diamaante zeunt te vinge in sjatkamers en museale collecties.

Diamaant is 'ne transparante kristal mèt 'ne braeëkingsindex van 2,417 en wert
vöral in juwele gebroekd. Öm d'r glaans en 't kleuresjpèl te vergruuëte wert d'r
ruwe diamaant gesjlaeëpe en dat geet allèng mèt diamaantpoejer. Dit waoërt pas
in d'r 14de ieëw oontdèkt en me sjlaeëp saer doe de diamaante in 't
Ruuëskessjliepsel. Pas in d'r 17de ieëw waoërt 't brilliaantsjliepsel oontdèkt,
vermoedelek dör kardinaal Mazarin. In juwele wert dör 't, väöraaf grondig
beraeëkend, sjliepe 't (zón)leech sjön gebraoëke en gereflecteerd. Dit verendert
neet in d'r tied ömdat 't gepolieste glanzende óppervlak van d'r diamaantsjtèè
neet mat wert dör de helde van 't materiaal. Nao sjlieping wert de waeërd van
'ne diamaant bepaald an de haand van de veer C's t.w. cut, carat, clarity en
colour. Dör de extreem helde wert diamaant gebroekd in de industrie, o.a. vör
sliepe, baore, sjnieje en polieste. Naeve de helde zeunt ooch de thermische
geleidbaarheed en d'r elektrische weersjtaand van diamaant hieël hoeëg. Dès
combinatie makt dat diamaant gebroekt kan werre in elektronische sjakelinge öm
wermde aaf te veure.

Diamaante werre in grof reveerzaand voonde mae de mètste diamaante werre saer
1876 gedólve in de miene van Zuid-Afrika en vöral in d'r sjtrieëk roond
Kimberley in de Kaapprovincie. Hie treft me de diamaante aan in de primair
afzètting in ow kraterpiepe. Dès piepe zeunt gevöld mèt 'ne zachte sjtèè, bleu
ground, ooch wal kimberley geneumd. In 't kimberliet trèft me blök eklogiet aan
en in die blök bevindt zich d'r diamaant. Me nèmt aan dat d'r kimberliet-lava
die blök van 'n hieël groeëte deepde mèt ömhoeëg geveurd haat in de kraterpiepe.
Ooch kimberliet bevat diamaant en dat wiest d'r óp dat de blök óp groeëte deepde
bie hoeëg temperature gevörmd zeunt. De kraterpiepe haant 'n middellien van wal
1200 m en de miene daoin zeunt 1000 m deep. In de Premier Mine haat me 100
miljoeën tón kimberliet gewónne, dat 5-6 tón diamaant haat ópgelieëverd. Dit
saoërt miene gèft 't ooch in Tanganyka in Siberië, in Brazilië en in Arkansas in
de VS.

Diamaant wert ooch voonde in 't Sperrgebiet ten zuide van Lüderitz an de kust
van Namibië en in 't aansjleetende kustgebied van Zuid-Afrika. In die gebiede
keumt diamaant vör in 'n zandlaog enige meter oonder de oppervlakte. Dès gebiede
zeunt gesjlaoëte vör eedereen dae dao niks te zeuke haat. E deel van de diamante
sjpeult ooch wal de Atlantische Oceaan in en wert dao dör diamaantvisjers
gewónne. Zie wèrke oonder licentie van De Beers, 't groeët diamantbedrief dat
bekaans 't waeltmonopolie óp diamaant haat, mae ooch leng van de vörmalige
Sovjet-Unie zeunt belangrieke diamaantproducaente waoëre. 't Bedrief ALROSA oet
de Russische deelrepubliek Sacha is 't twiede bedrief mèt 20% van de
waeltproductie.

De belangriekste centra vör verhandeling van diamaant zeunt Londe (oeë De Beers
gevestigd is) en Antwerpe (80% van alle ruw diamaante geet langs Antwerpe).

't Winne van diamaante in bepaalde dele van Afrika reupt allewiel ethische
bezjoeëre óp, ömdat d'r verkoop dör versjillende legers wert gebroekd öm hön
krege mèt te financiere. Me kalt da van conflict- of blooddiamaant. Recaent
zeunt sjtappe oondernaome öm dit fenomeen taege te goeë getuge 't
Kimberley-proces (geneumd nao de conferaentie in die Zuid-Afrikaanse sjtad).
Aafgekald is dat diamaante nog allèng verhandeld maoge waeëre es ze 'n attest
haant oeëoet bliekt dat ze óp 'n reguleer meneer gewónne zeunt, en dus neet in
conflictzones. 't Proces sjteet helaas nog mer in de keendersjoon, ömdat de
controle laestig is en ömdat regeringe - die mótte insjtoeë vör de attestering -
noe zjuus in kreegstied mètstens gèng groeëte garantie vör betroewbaarheed
beeje. Daobie sjteunt zoe'n groeëte bedrage óp 't sjpèl dat sjmoekel, corruptie
en fraude hieël verlókkelek zeunt. In de toekoms zal de óplossing wellich liegke
in e spectrografisch bewies van oorsjprong. An die technologie wert gewèrkd.

D'r Cullinan is d'r groeëtste oongesjlaeëpe diamaant dae bies noe óp de aeërd is
voonde: 3.106 karaat. D'r Cullinan waoërt voonde óp 26 januari 1905 bie Pretoria
in Zuid-Afrika en waoërt an köning Edward VII gesjoonke. Dör 'n faot middenin
d'r sjtèè waoërt e gesjplaeëte en gesjlaeëpe. Dat gebäörde in de
diamaantsjlieperiej Asschers in Amsterdam en 't groeëtste sjtuk, d'r Cullinan 1
(530,20 karaat) waor nao 't sjliepe oongeveer 'ne ieëw laank d'r groeëtste
gesjlaeëpe diamaant. De 9 groeëte en 96 klènger Cullinan-diamaante hure bie de
Ingelsje kroeënjuwele.

D'r groeëtste gesjlaeëpe diamaant is noe evvel d'r Golden Jubilee (545,67
karaat) dae dör 'ne Russische meestersjlieper waoërt gesjlaeëpe en saer 1997 in
't bezit is van d'r Thaise köning, die 'm kraeg nao aanleiding van z'n 50-jaorig
kruuëningsjubileum. Op 27 augustus 2007 waoërt bekaand gemakd dat d'r in
Zuid-Afrika 'ne diamaant waor gevoonde van ruum 6.000 karaat. Op 5 oktober 2007
waoërt evvel bekaand dat dèzze sjtèè gene diamaant is.



https://li.wikipedia.org/wiki/Demografie

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Demografie (Grieks: dèmos; "vouk" en graphoo; "besjrieve";
"bevölkingsbesjrieving") of bevölkingslieër is de weitesjap die de kwantitatieve
aspèkte vanne bevölking bestudeertj, oetgeveurdj door 'nen demograaf, dae studie
verrich nao de samestèlling vanne bevölking nao dinger wie laeftied, geslech,
nationaliteit, etniciteit en/of beroep. 'n Dergelike studie raak sociaal
weitesjappe wie geografie, sociologie, antropologie en gesjiechte, mer ouch
exakte weitesjappe wie stattestiek en wiskónde.

Demografie besleitj de studie vannen ómvangk, de structuur enne spreijing vanne
bevölking en wie de bevölking doren tied verangertj door gebaordje,
stèrfgevalle, migratie en vereljering. De demografische analys kan oppe ganse
maotsjappie of op bepaoldje gruup betrèkking höbbe die door criteria waere
bepaoldj wie óngerrich, nationaliteit, godsdeens en 't behuuere toet 'n
bepaoldje etniciteit.



https://li.wikipedia.org/wiki/Das

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

D'r das, meles meles, wert geraeëkend tut de roofdere mae is 'ne allesaeëter.
Dasse zeunt familie van de marters, waezele en de hermeliene. D'r das is in
Nederland en op 't Belsj besjermd en keumt vöral vör in 't Mergelland, Voere,
Haspengouw, 't Moontserner gebied en 't laand va Herf. 't Zeunt nachdere en ze
haowe 'ne lichte weentersjlaop.

'n Nès jong muus of knieng zal 'ne das neet laote ligke mae vör de res èt-e
raeëgewurm, insecte en vöral valfreut wie eppel en wil kaeërsje. In 't naojaor
sjteunt paddesjteul op d'r menu en in d'r oethoot of 't vreugjaor èt-e gaer d'r
bleuj van d'r aronskelk, 'n plaant die in de hol waeg, oeë-e gaer verblieft,
volop väörkeumt.

Dasse geunt, zjuus wie rieje, via vaste waeëg, de wissele, van hun burcht nao
hun foerazjeer-gebied, 't gebied oeë ze hun aeëte geunt haole. Die wissels,
kling voetpadjes oeë niks greujt, kins-te dik zieë an waersziej van d'r graaf in
'ne holle waeëg. Dik kins-te da och nog de sjpore oontdikke. 'n Das haat vief
tieëne mae es-e 'n sjteile waand van 'ne holle waeg mot oplope sjtikt e z'n
kralle oet vör 'n good houwvast. Op die wissels ziet me da och mitstens 'n
sjpoor van de driej groeëtste kralle. Dik lupt 'n wissel och oonder
sjtacheldraod dör. Boete 't plaatgetraoje graas op die plaatsj, hingt da och
hieël dik dassehaor an d'r draod.

Och kinne dasse, zjuus wie rieje, de oetgesjilde ei-innesteling. In ozze
sjtrieëk leidt dat mitstens tut 'n oetgesjtilde dracht. De populatie sjtèèt in
'n gezon verhouding tut de capacitèèt van d'r biotoop. In Engelaand, oeë de
clans väöl groeëter zeunt, kint die oetgesjtilde ei-innesteling in sjlechte
tieje och tut 'n natuurleke anticonceptie c.q. zjwangersjap-oonderbraeëking
leide. Dasse kinne gene echte broonsttied en kinne dus ummer mit succes pare,
mae 't bevrucht èjke nistelt zich pas in de baarmoeder in es de umsjtandighede
optimaal zeunt. Dus: gooj temperatuur, gooj behuzing en genog te aeëte. In
groeëte clans deed zich, in sjlechter tieje, dik 't versjeinsel vör dat de èjkes
van de mieje dominante wiefkes, die 'ne baeëtere toegaank haant tut b.v. aeëte,
zich waal in de baarmoederwand innestele en dat dat bie de wiefkes van 'ne
lieëgere rang neet gebäörd. De ursjte kriege da waal hun jonge en de andere
neet. D'r draagtied is zuvve waeëke en de jonge werre mitstens in januari of
februari gebaore.

Nog bis wiet in d'r vurrige ieëw waoërd legaal 'sj nachs jach gemakt op dasse.
Op 'ne doeje das sjtong nog lang 'n priem van de uvverighèèd. Mit speciaal
dassetange wachde me dan an 'ne oetgaank van 'n burcht bies d'r das oetkieëm, um
'm te vange. Och mit hon waoërd d'r das opgejaagd um 'm te sjete. D'r das how
d'r naam e sjadelek deer te zieë terwiel oet oonderzeuk bliekt dat dat gaar neet
zoe is. Me vermoed dat de wit-zjwarte kleur van d'r das och d'r mit te make haat
dat-e in 't verlaeje zoe'ne sjlechte naam how. In 't volksgeleuf howwe alle
inheemse dere, zoewie och de ekster, mit die kleure dat etikèt. 't Dassevèt, oeë
me 'n zaof va makde, how da, van d'r aandere kaant, wer d'r naam good te helpe
bie kraenkdes allerhaand.



https://li.wikipedia.org/wiki/Connecticut

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Connecticut is ein vaan de staote vaan de VS. De standaardaofkorting veur "The
Constitution State" is CT. De hoofdstad is Hartford.

De naom Connecticut kump vaan 't woord Quinnehtukcut, wat in de taol vaan de
Algonquin-Indianen "langs de lange geteierivier" beteikent; 't heet niks mèt 't
Ingels wèrkwoord "to connect" (verbinde) te make. In de oetspraok kin me dit nog
hure doordat de twiede 'c' zoonder klaank is.

D'n ierste Europesen oontdekker vaan Connecticut waor 'nen Hollender:
oontdekkingsreiziger Adriaen Block. Nao zien oontdèkkingsreis door 't gebeed in
1614 zien Hollandse pelshandelere weier de 'Connecticut River' (dee de naom
Versche Rivier kraog vaan de Hollenders) opgevare. Ze höbbe e fort neergezat op
'Dutch Point' kortbij wat allewijl Hartford is en neumde dees nederzètting 'Huis
van Hoop' (Hoes vaan Hoop).

Aander Europeane arriveerde neet väöl later. In 1633, kaome de oet Massachusetts
aofkomstege Puriteine. E jaor later woort 't kèrkhof Gunntown gestiech.
Connecticut steit bekind um Gunntown, aongezeen 't ein vaan de ajdste kèrkhove
vaan Noord-Amerika is.

Connecticut waor ein vaan de dertien kolonieë die in d'n 18e iew in opstand
kaome tège de Ingelse euverhiersing (de Amerikaanse Revolutie). Op 9 januari
1788 woort Connecticut formeel, es 5de, 'ne staot vaan de Vereinegde Staote.
Tijdes de Amerikaanse Burgeroorlog zeukde de staot de kant vaan de Unie.

De staot Connecticut besleit 14.371 km², boe vaan 12.559 km² land, en is ein
vaan de kleinste staote. Het hoegste punt van de staot, 725 m, bevind ziech in
't uterste noordweste. De staot ligk in de Eastern-tiedzone.

Connecticut grenst in 't weste aon de staot New York, in 't noorde aon
Massachusetts en in 't ooste aon Rhode Island. 't Zuie vaan de staot ligk aon
Long Island Sound en aon d'n Atlantische Oceaan.

't Noorde vaan de staot is berg- en heuvelechtig, 't zuie vrij vlak. 't Tèlt
väöl mere en reviere, boe vaan de veurnaomste de Connecticut is, dee vanoet
Massachusetts langs Hartford nao 't zuie nao d'n oceaan struimp.

De veurnaomste stei zien hoofstad Hartford, Stamford, Bridgeport, New Haven en
Windsor. In New Haven is de prestigieuze Yale-universiteit. Ouch ligk 't riekste
stedsje vaan de VS in Connecticut, naomelek: New Canaan.



https://li.wikipedia.org/wiki/Confucianisme

Dit artikel is gesjreve in 't Sint-Joasters. 't Weurt gewaardeerd óm in dit
artikel 't Sint-Joasters aan te hauwe of aan te gaeve welk anger dialek gebroek
is.

't Confucianisme is e Sjinees ethisch en filosofisch systeem det de lièr van
Confucius (551 - 479 v.Chr.) völg. 't Confucianisme haet groaten invlood op de
gesjiechte en de cultuur van Oas-Aziatische lenjer. Door de gesjiechte van 't
Sjinees keizerriek haer waas 't confucianisme de officieel ideologie en haw det
daodoor groaten invlood op de bevölking.

In lenjer en gebiede mit väöl Han-Sjineze, behauve in 't Vólksrippebliek Sjina,
bestaont väöl confucianistische gróndjsjoale en confucianistische middelbaar
sjoale.

Confucius wuèrtj gezeen es de gróndjlègker van 't confucianisme, tródsdet
Confusie neet de bedoeling haw óm 'n nuuj filosofie, religie of ideologie te
stifte. Confucius bewaerdje neet 'ne profeet te zeen dae get nuuts brach, wie in
de vorm van 'n gaodelike äöpenbaring of 'n incarnatie van God. Miè waas
Confucius 'ne miensj dae op zeuk góng nao deugzaamheid en daobie 't vergangene
óngerzóch. In de Gesprekke zaet Confucius: "Ich woort neet mit kènnis gebaore.
Ich bön toegewiedj aan de awdheid en zeuk snel nao kènnis."

't Confucianisme óntsting tiejes de Periood van de Striejendje Staote en woort
later kórten tied verbaoje ónger de Qin-dynastie. 't Woort door de Han-keizer
Han Wudi es politisch systeem en staotsideologie ingeveurdj. Tróds e verluus aan
populariteit gedoerendje de in cultuur opzich hièl wichtige Tang-dynastie, bleef
't de wichtigste filosofische struiming van Sjina.

't Confucianisme haet mit naam sterk de culture beïnvleudj van Sjina, Taiwan,
Korea, Japan, Viëtnam en Singapore (door de groate aanwaezigheid van Han-Sjineze
aldao).

't Taoïsme en 't boeddhisme zint twiè anger filosofische systeme mit väöl
invlood in Sjina en naoberige Oas-Aziatische lenjer. De zoageneumdje
neoconfucianistische sjoal die is óntstange tiejes de Song-dynastie vereinigdje
later 't confucianisme mit 't taoïsme en 't boeddhisme. In Korea en Japan woort
't neoconfucianisme later aangenómme es de officieel ideologie van de staot. De
Koreaanse Chosun-dynastie wuèrtj waal e veurbild van 'ne confucianistische staot
geneump.



https://li.wikipedia.org/wiki/Cel_(biologie)

Dit artikel is gesjreve in 't Sint-Joasters. 't Weurt gewaardeerd óm in dit
artikel 't Sint-Joasters aan te hauwe of aan te gaeve welk anger dialek gebroek
is.

'n Cel is in de biologie de structureel en functioneel einheid van alle bekandje
laevetige organisme. 't Is de kleinste einheid van 'n organisme det es
"laevetig" wuèrtj geclassificeerdj. Sómmige organisme, wie de meiste bacterieje,
zeen eincellig, dewiel anger, wie luuj, mièrcellig zint. Luuj höbbe gesjat zoa
100.000 miljard of 1014 celle en 'n tupische cel haet 'n gruèdje van 10
micromaeter en 'n massa van 1 nanogram. De grótste celle zint ónbevröchte
struusvogeleier.

Alle plantje, dere, sjummele en bacterieje bestaont oet celle. De cel besteit
ónger anger oet e celmembraan, det d'n inhaud ómguf, en 't cytoplasma worin
(behauve bie bacterieje) 'n celkern aanwaezig is. 't Cytoplasma besteit zelf oet
cytosol en hie-in bevinje zich de celorganelle. Ouch guf 't laevendje organisme
die slechs oet ein cel bestaont: de eincellige. Bie bacterieje, sjummele en
plantje kump naeven 't celmembraan ouch nag 'ne celwandj veur.

Antoni van Leeuwenhoek wuèrtj betrach es d'n ièrste miens dae laevendje celle
zoog. Hae bekeek ónger anger droeppele water mit 'ne bolvörmige lens dae op e
kaopere plaetje waas gemonteerdj. Hiemit óntdèkdje d'r in klein bièsjkes in t
water die mit 't bloate oug neet wore te zeen, de bacterieje.

't Waord "cel" is aafkumstig van 't Letiens cellulla "kaemerke". Deze naam is in
1665 gekaoze door Robert Hooke in e book worin d'r de körkcelle die d'r door 'ne
microscoop waornuum vergeleek mitte klein kamers worin mónnike laefdje.

De microscoop en later d'n dónkerveldjmicroscoop en de fasecontrasmicroscoop
meke 't meugelik celle te óntdèkke en de samestèlling en opboew daovan te
bestudere; de elektronemicroscoop haet 'n aanvenkelik sumpel model van de boew
van de celle behuèrlik verfijndj.



https://li.wikipedia.org/wiki/Camera

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'ne Camera is 'n apparaat um beelde mèt vas te lègke, zoewel stèlstaonde beelde
(foto's) es bewegende beelde (film). In princiep is 't 'n geslote kas of ruimte,
mèt aon eine kant 'n look (leukske) of 'n lens boedoor leech kin valle wat
geprojekteerd weurt op de wand aon d'n aandere kant. 't Woord is aofkomstig vaan
't Letiense woord Camera Obscura, wat 'doonker kamer' beteikent. Oersprunkelek
woort de camera obscura mèt 'ne matglaze achterwand es hölpmiddel gebruuk door
teikeneers en sjèlders. Door de aofbeelding op 't glaas op dun pepier euver te
teikene waor me in staot um perspectivisch zjuste teikeninge te make. Pas later
woort 't meugelek, door de oetvinding vaan 't chemisch procedé, um echte foto's
te make.

Camera's kinne zoewel in 't ziechbaar spectrum wèrke es in aander deile vaan 't
electromagnetisch spectrum (beveurbeeld infraroed camera's).

Traditioneel camera's 'vaange' 't leech op fotografische film of plaat.
Videocamera's en digitale camera's gebruke elektronica, miestal 'ne Charged
Coupled Device (CCD) - of CMOS-sensor, boenao 't beeld weurt opgeslage op 'ne
magnetische band (tape) of op geheugekaarte in de camera.

Camera's die sequentieel beelde opsloon neume v'r filmcamera's. Camera's die
inkel beelde opsloon neume v'r fotocamera's (in 't Ingels ouch wel 'still
camera' geneump). Dees twie categorieë euverlappe evels want still camera's
weure ouch in de filmindustrie gebruuk veur special effects.

Stereocamera's maak foto's die 3-dimensioneel liekene, doortot twie beelde weure
gemaak die gecombineerd zörge veur 'n illusie vaan deepte in 't samegestèld
beeld. Stereocamera's höbbe 2 lenze nevenein.

Door de optische eigensjappe vaan fotografische lenze kinne allein veurwerpe op
'ne bepaolde aofstand vaan de lens sjerp (in focus) weure aofgebeeld. De
aofstand kin op versjèllende menere weure aongepas. De sumpelste camera's höbbe
zoegenaomde fixed-focus lenze. Dit zien groethooklenze mèt 'n klein diafragma,
boedoor al op 'nen aofstand vaan zoe'n 3 meter tot ooneindeg redelek in focus
is. Dit soort lenze zien vrij goojekoup te make en tröfs te miestal aon in
wegwerpcamera's.

Um dit te veurkoume oontwikkelt me de meetzeukercamera. Bove op de camera steit
'n systeem um de aofstand te mete, boenao de lens ingestèld kin weure. Dit weurt
later aongepas doortot de lens otomatisch in focus weurt gezat. In Single Lens
Reflex (SLR) camera's weurt de compositie en 't focus door de fotograaf middels
't objectief vasgestèld, dewijl in Twin Lens Reflex (TLR) camera's 'n objectief
én 'n focus lens weurt gebruuk. Modern camera's höbbe allewijl 'n autofocus
systeem die deveur zörge tot 't focus otomatisch weurt vasgestèld.

De gruutde vaan 't diafragma en de helderheid vaan de scene bepaole wieväöl
leech door de lens vèlt gedoerende 'ne bepaolde tied. De sleter bepaolt wielang
deen tied is. Dezelfde compositie kin gemaak weure door de sletertied korter te
make en 't diafragmagetal te verkleine of door de sletertied te verlenge en 't
diafragmagetal te vergroete.



https://li.wikipedia.org/wiki/Budapes

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Budapes (Hóngaars: Budapest, oetkal: ['budɒpɛʃt], boedoppesjt) is de höidstad
van Hóngarije. De stad is gelaenge aan waerszieje van de Donau (Hóngaars: Duna)
en teltj zoeaget 1,7 miljoen inwoeaners. De stad waerdje in 1873 gevormp door 't
samevoge van Boeda en Óbuda óp de rechterover van de Donau mit Pes op de
linkerover. Veur 1873 nömdje me de stej gezamelik Pes-Boeda.

Beide overs van de Donau waerdje al door de Romeine bewoondj: op de plaats van
't hujig stadsdeil Óbuda loog Aquincum, en op de plaats van Pes 't kleinder
Contra-Aquincum. In 35 v.Chr. kome de oorspronkelike bewoeaners in aanraking mit
de Romeine, wen e Romeins leger ónger leiding van Octavianus, de latere keizer
Augustus, 'ne veldjtóch óngernoom. Ong. 10 v.Chr. waerdje d'r 'n Romeinse
provincie gevormp tösje de Oeastelike Alpe, de Donau en de Sava (Sau), die
Pannonia waerdje genömp.



https://li.wikipedia.org/wiki/Boxtel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Boxtel is e versteidelek dörp en 'n gemeinte in de Nederlandse provincie
Noord-Braobant, mèt 'n oppervlak vaan 65,00 km2 (daovaan 0,07 km2 water) en 'n
inwoeneraontal vaan 29.650 per 1 januari 2006. Ander kerne zien Den Berg, De
Vorst, Hal, Kasteren, Kinderbos, Langenberg, Lennisheuvel, Liempde, Luissel,
Nergena, Roond, Tongeren en Vrilkhoven.

Boxtel ligk aon de reveer d'n Dommel, en op e knouppunt tösse de stei Eindhove,
De Bósj en Tilburg. Heidoor vörmp 't al sinds iewe e veurnaom verkiersknouppunt.
Ouch de spoorweeg oet dees drei stei koume bij statie Boxtel perceis bijein. Dit
maak de gemeinte aontrèkkelek es vestegingsplaots veur bedrieve.

Boxtel weurt veur 't iers geneump in de elfde iew. In de Middeliewe en daonao is
't 'n hierlekheid. In de veertiende iew gebäört hei volges de legend de Mirakel
vaan 't Heileg Blood, zoetot nog eder jaor d'n ierste zoondag nao Pinkstere 'n
heilegbloodpercessie gehawwe weurt. In 1996 woort de gemeinte Liempde aon Boxtel
touwgeveug.



https://li.wikipedia.org/wiki/Borneo

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Borneo is 'n eilandj in Zuudoeas-Azië. Mit 'n oppervlakdje van zoeaget 740.000
km² (sjattinge versjille) is Borneo 't op twieë nao grótste eilandj vanne welt
(allein Gruuenlandj en Nuuj-Guinea zeen grótter).

't Zujelik en grótste deil van 't eilandj behuuertj toet Indonesië en hètj
officieel Kalimantan.

De grótste oppervlakdje op 't naorde van 't eilandj behuuertj toet Maleisië. Dit
Oeas-Malesië besteitj oet Sabah, 't naordelik deil van 't eilandj, en Sarawak,
det in 't naordwèste ligk.

Brunei is 'nen ónaafhenkelike, betrèkkelik kleine, staot op 't naorde van 't
eilandj. De naam "Borneo" is geliek ane naam "Brunei".

t'n Naordwèste van 't eilandj ligk de Zuud-Sjinese Zieë, t'n naordoeaste vanne
Suluzieë, t'n oeaste vanne Celebeszieë, t'n zuudoeaste vanne Straot van
Makassar, t'n zuje vanne Javazieë en t'n zuudwèste de Straot van Karimata.



https://li.wikipedia.org/wiki/Boeing_747

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

De Boeing 747-200 is eine veermotorige widebody dae oet de B747-100 waerdje
ontwikkeldj. D’r waerdje neet väöl B747-100’s geboewdj en daorom sjakeldje
Boeing sjnel euver op dit type. De -200 versjiltj van häöre veurgenger door de
langere romp, ‘t hogere sjtartgewich en nuuj motors die ‘t vleegbereik vergrote.

De eerste vluch waas in oktober 1970 en waerdje sjnel aafgeleverdj aan de eerste
klantj. Dit waas de Nederlandse KLM. De produksie sjtopdje in 1991 en waerdje
opgevolg door de verbaeterde B747-300. D’r ware inmiddels ruum 500 vleegtuuge
oet de fabriek geroldj (wovan ‘t grootste deil de B747-200), een groter succes
den ooit waas gedach. Door de hoog brandjsjtofkoste haolde väöl maatschappieje
häör vleegtuuge oet deens en leete dees vervange door de B747-300. D’r waerdje
heel väöl Boeings 747-200 omgeboewdj toet vrachvleegtuug.

Lengte: 70,65 m. Breidte: 59,65 m. Heugte: 19,35 m. Kruutssjnelheid: 940 km/u
Vleegbereik: 10.500 km.

De B747-300 is ein vergreute versie van de B747-200. ‘t Baovedek is ruum zeve
meter langer es biej de B747-200. De eerste vluch vonj plaats op 5 oktober 1982
en vief maondj later waerdje ‘t eerste vleegtuug aafgeleverdj aan ‘t inmiddels
failliete Swissair oet Zjwitserlandj. Dit type weurdj noe nog väöl gebroektj es
passageers- en vrachvleegtuug. Ouch dees versie weurdj taegewoordig väöl
omgeboewd nao vrachvleegtuug. Maatschappieje die mit de passageersversie vleege
vervange dees meistal door de A340 of de Boeing 777.

Lengte: 70,65 m. Breidte: 59,65 m. Heugte: 19,35 m. Kruutssjnelheid: 970 km/u
Vleegbereik: 11.300 - 12.400 km

In juli 1985 waerdje begos aan’ne ontwikkeling van ein verbaeterdje versie van
de B747-300. ‘t Vleegtuug kreeg de naam B747-400 en maakdje op 29 april 1988 de
eerste vluch. Op 9 januari 1989 kreeg de eerste klantj, ‘t Amerikaanse Northwest
Airlines, de eerste. Zie zatte ‘t vleegtuug in op’pe vluchte nao Azië. ‘t
Vleegtuug waas in väöl opzichte verbaeterdj. Neet allein qua prestaties, mer
ouch qua inrichting. ‘t Vleegtuug haaj ein nog meer verlengdj baovedek en ein
versjterktj landingsgesjtel. Daonaeve kreeg het vleegtuug ein modern cockpit wo
alle maeters en sjakelaers ware omgezatj nao zés LCD-sjerme. Verder kreeg de
B747-400 winglets, wo aan dit vleegtuug dudelik is te herkinne. Door nuuj
materiale te gebroeke die lichter ware, nuuj motors te montere en eine extra
brandjsjtoftank in te boewe waerdje ‘t vleegbereik mit ein paar honderd
kilomaeters verheugdj.

Naeve de sjtandaardversie, waerdje d’r ouch nog ein combiversie ontwikkeldj die
de benaming B747-400M kreeg. Hie kinne zowaal passageers es vrach waere
verveurdj. De eerste Combi maakdje häör maiden flight op 1 september 1989 en in
1990 waerdje deze aan’ne KLM geleverdj. Naeve de Combi waerdje d’r nog ein
vrachversie (de B747-400F) ontwikkeldj. Dit vleegtuug waerdje es eerste aan Air
France geleverdj.

Lengte: 70,67 m. Breidte: 64,44 m. Heugte: 19,41 m. Kruutssjnelheid: 976 km/u
Vleegbereik: 11.500 - 13.600 km.



https://li.wikipedia.org/wiki/Biesjop

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

'ne Biesjop of bisjop (Nederlands: bisschop) ies in de hiërarchie van de
Katholieke kèrk, de Orthodoxe Kerk de Anglicaanse Kerk of de Lutherse Kerk 'ne
geistelike dae 'n biesjdóm besjuurt. De naam kump van 't Griekse episcopos, wat
"opziechter" beteikent. Hae krieg 't amt toegeweze door 'n wiejing, die door
drie ander biesjoppe weurt verliènd. De paus haet häöm van te veure beneump of
haet de veurdrach bevestig.

De biesjop maog es ièreteikes 'ne mieter, 'ne biesjopssjtek , 'n boorsjkruus en
'ne biesjopsrink drage. De sjtek (sjtaaf) haet aan de bovekant 'ne krol. Meistal
ies'r gemaak van edelmetaal of 'n verfiende houtsoort. 't Ies 't teike van mach
en herderlike zörg. 't Boorsjkruus ies 'n teike van waerdigheid, meistal van
goud gemaak. Ouch abte en abdisse drage diet teike.

't Gebeed, dat kèrkrechtelik besjtuurd weurt door 'ne biesjop hèt 'n biesjdóm.
In Nederland zint dat 't biesjdóm Remunj, Breda, Groninge-Leeuwarde, Haarlem,
Den Bosch, Rotterdam en 't aartsbiesjdóm Utrech. Belsj haet de biesjdómme
Hasselt, Luuk, Antwerpe, Brugge, Doornik, Gent, Name en 't aartsbiesjdóm
Mechele-Brussel.



https://li.wikipedia.org/wiki/Bezel

Dit artikel is gesjreve in 't Bezels. 't Weurt gewaardeerd óm in dit artikel 't
Bezels aan te hauwe of aan te gaeve welk anger dialek gebroek is.

Bezel (Nederlands: Beesel) is 'n dörp en gemeinte in Nederlands Limburg, aan de
Maas. De gemeinte haet óngevieër 13.500 inwoeëners; 't oppervlak bedreug 29,20
km².

Bezel wurd veur 't ieërs geneump in 1275 maar besjtóng toen al hiel get ieëwe.
Bewuuëningssjpäör gaon truuk tot in de prehistorie en in de gemeinte höbbe auch
diverse Romeinse gebouwe gesjtange. De naam Bezel mót meugelik begrepe weure es
"bies-loo" en haet daomet óngevieër dezelfde beteikenis as de Biesbosch biej
Dordrech: eine bos van beze in ein waterriek gebied. Daomei zal den de luip van
de Huuëlbaek bedoeld zien.

Bezel haet waarsjienlik in de middelieëwe toet 't Graafsjap Kessel gehuuërd. Dit
zou verklaore waoróm zoe vuuël Bezelse boerderieje in de veertieënde en
vieftieënde ieëw nog in henj ware van de hieëre van Kessel en allerlei ziejtèk
daovan. Biej de ieërste vermeldinge waar Bezel als deil van 't zoegenaamp
Euverkwarteer aevel al Gelders en zou det auch nog ieëwelang blieve: ieërs
Sjpaans, nao de Vrede van Utrech (1713), die ein inj maakde aan de Sjpaanse
Successieoerlog, Sjtaats. Al dae tied haaj Bezel same met Belvend 'n sjepebank
die 't gebied besjtuurde en d'r rech sjprook. Met de koms van de Franse op 't
inj van de 18e ieëw waerde Bezel ingelief biej Frankriek. Tösse 1830 en 1839
waar de gemeinte korte tied Belgies en 't waar in dees jaore det de Ruiver zich
losmaakde as zelfsjtenjige parochie. Toet 1876 mós Bezel 't zónger gemeintehoes
sjtelle. In 1920 waar de Ruiver - same met Óffebek - aevel zoeväöl gróter
gegreujd det de gemeinte besjloot óm 't raodhoes nao de Ruiver te verhoeze. Auch
tegewoordig zit de greuj van de gemeinte Bezel veural oppe Ruiver en in Óffebek.
't Kerkdörp Bezel óntwikkelt zich de letste jaore veural as toeristische
trekpleister, met èns in de zeve jaor 't bekende Draaksjtaeke.

In 2003 haet heimkundevereiniging Maas- en Swalmdal ein Bezels-Ruivers
waordebook oetgebrach ónger de naam De Groeëte Zeumer, samegesjteld door Paul
Bloemen.

De bevólkingsgreuj is euver de ganse periode 2006-2016 leech negatief door
vergriezing, allewel 't aantal inwoeëners get kan sjómmele.

Op 27 juli 1853 kraog de gemeinte Bezel vaan d'n Hoege Raod vaan Adel e waope
touwgekind wat ziech es volg liet umsjrieve:

De sjepebaank Bezel-Belvend, boe 't dörp oonder 't ancien regime touw huurde,
had wel e zegel, meh me besloot dat neet te gebruke. In plaots daovaan naom me
d'n draak vaan de Sint-Jorissjötterij. De Hoeg Raod verliende 't waope toen in
riekskleure.

't Veendel tuint de kleure en symbole vaan 't waope, meh ouch 't raad vaan 'n
watermeule. Dit is e symbool veur De Ruiver, wat allewijl groeter en
belaankrieker is es 't dörp Bezel zelf.



https://li.wikipedia.org/wiki/Beowulf

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

't Aodingelsj episch gedich Beowulf oet ca. 700 n. Chr. is gesjraeve in 'n
allitererende versvorm en zit zich oetèèn mit 'n universeel thema. 't Vertèlt 't
ieëwenaod verhaol van 'ne dappere en edele haeld dae luuj redt, die zich in
groeët gevaar bevinde. D'r achtergroond van 't verhaol is d'r ieëwige sjtrijd
tussje de krachte va leech en duusternis. Mit dit heldegedich begint de
literatuur in 't Ingelsj.

D'r oonbekaande dichter haat de orizjineel Germaanse elemaente gecombineerd mit
't christelek geleuf. D'r God in d'r 29ste regel is d'r Christeleke God, en
Grendel is zjuus wie Kaïn in 'ne sjtaot van 'däör God verlaote'. Beowulf
reflecteert de ideale van 'n samelaeving oeë-in de loyalitèètsbeng tussje d'r
Hieër en z'n vazale en tussje de lede van d'r clan centraal sjteunt. 't Gedich
priest de deugde va mood, kracht en oethoudingsvermoge. Achter de
baovenatuurleke woondere en sjpannende avonture ligkt 'n eenvoudig en sjtaerk
geleuf in de waeërd van heldendom en 'n stoïciense acceptatie van wat kaome
geet. 't Gedich geet sjtil en mit sjtijgende ernst van melancholie nao 'n
atmotsfeer van terreur. Al d'r tied blief v'r os bewus van de kracht van Wyrd,
dae 't korte laeëve van de luuj bepaald. D'r miensj is neet mieë es e kwetsbaar
waeëze op de golve van 't lot. Mae e kint groeët waeëre dör d'r roem dae 'm zal
uvverlaeve. Toch kint d'r groeëtste vechter neet ummer winne want fale is 'n
essentieel oonderdeel van e miensjlaeve. Mae soms bliekt fale winne.

Beowulf is gesjraeëve in 't Angelsaksisch of Aod-Ingelsj in Germaans rijm,
beginrijm, sjtafrijm of alliteratie. D'r naam Beowulf is warsjienlek 'n kenning.

16 november 2007 gèèt d'r driedimensionale motion capture sjpäölfilm Beowulf in
d'r Amsterdamse cinema Pathé Arena in première. 't is vör 't örsj dat 'ne 3D
motion capture sjpäölfilm gaans in 'ne cinema vertuuënd wert (kiek ooch op d'r
Ingelse wiki en:Beowulf (2007 film), en IMDb).



https://li.wikipedia.org/wiki/Bacteri%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Bacterië (wetensjappelek Latien: Bacteria) zien e riek daan wel e domein vaan
eincellege, prokaryote wezes. Ze zien gemeinelek e paar micrometer groet, e stök
kleinder es celle vaan eukaryote, meh ze kinne sterk oetereinloupende gruutdes
aonnumme. Ouch de vörm kin sterk versjèlle; zoe gief 't staof- bol- en
spiraalvörmege bacterië.

Bacterië zien alum presint op Eerd. 'ne Wèllekäörege gram eerd bevat door de
baank zoe'n 40 mieljoen individueel bacterieel celle, en 'ne milimeter zeut
water ein mieljoen. Me sjat tot ze op de ganse wereld mèt 5 kwintiljoen (5*10³⁰)
zien. Door dit enorm aontal euvertröf hunne biomassa dee vaan alle plante en
bieste bijein. Bacterië vint me in alle leefmilieus; boete vrunteleke umgevinge
wie reviere, bojem, loch en groeter wezes zien ze te vinde in heitwaterbronne,
radioactief aofval, zuurstofloes deep water en kilometers deep in d'n eerdkoors.
Väöl bacterië zien dus extremofiel. 't Metabolisme vaan bacterië is väöl
gevarieerder es dat vaan eukaryote. Dit hèlt versjèllende ecosysteme in stand
umtot allein dees micro-organismes bepaolde aofvalstoffe kinne umzètte.

Versjèllende bacterië veroerzake krenkdes (zoegenaomde bacteriaol infecties),
wie chlamydia, cholera, lepra, pes, syfilis en tering. Zoe'n krenkdes kinne
weure bevochte mèt antibiotica, veuropgezat tot de bacterië dao neet resistent
(bestand) tege zien. Sjäöjelek zien bacterië ouch es ze ziech veuje mèt minselek
ete, wat veur bederf zörg. Aon d'n aandere kant zien bacterië zjus nötteg in de
productie vaan ete wie yoghurt en chips, of in 't biologisch aofbreke vaan
eerdolie nao 'n olieramp. Oonmisbaar zien bacterië in de derm (zoegenaomde
dermflora) bij 't aofbreke vaan ete.

Bacterië bestoon oet 'n primitief cel die dudeleke organelle mis, meh wel vaan
'ne celwand is veurzeen. Um die lèste eigesjap woorte ze vreuger tot de plante
gerekend. Allewijl heet me ze in hun eige riek geplaots. Vreuger woort gei
versjèl gemaak tösse bacterië en archeeë, micro-organismes die uterlek op
bacterië liekene meh genetisch zier wied devaan aofstoon. Daonao zien bacterië
en archeeë nog laank same gegróppeerd tot 't domein vaan de prokatyote, meh die
indeiling is zier parafyletisch: archeeë stoon feitelek korter bij plaante en
bieste es bij bacterië. Ouch de indeiling vaan bacterië zelf is problematisch.
De mieste zien nog laank neet besjreve en ze laote ziech neet allemaol in
laboratoria kweke. Allewel tot neet euver alles consensus besteit, deile
microbiologe de bacterië in zoe'n 20 stamme in. Vaanajds weure bacterië, veur 't
gemak, ingedeild in grampositief en gramnegatief.



https://li.wikipedia.org/wiki/August_Strindberg

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Johan August Strindberg (Sjtockholm, 22 januari 1849 – 14 mei 1912) waor 'ne
Zjweedse sjriever. E waor d'r örsjte dae èèn-akters sjreef en haat ooch vöral
naam gemakd es toneelsjriever, mae e sjreef in vriewal èèder literair genre. Z'n
waerk haat lang op d'r index van de katholieke kèrk gesjtande.

Strindberg waoërt gebaore es veerde keend in 'n klèèburgerlek gezin met ach
keender in Sjtockholm. Z'ne groeëtvader waor kruideneer, z'ne vader 'ne neet
oonbemiddelde sjipsmakelaer. Z'ne autoritaire vader trowde mèt de meid, dochter
van 'ne kleermaker. Ze sjtorf al vreug en z'ne vader hertrowde mèt 'n vrow die
dör August gehaat waoërd. Strindberg begoes an 'n sjtudie in de medicijnen
Uppsala, die e neet aafmakde. E probeerde acteur te waeëre, mae dit lukde ooch
neet. Dis poging lieëverde 'm waal 'n baan op es sjriever.

In 't begin sjreef Strindberg väöral gedichte, oeë-in e zich aafzat taege de
laat-romantische sjtreuming en väör expres gebroek makde van neet-poëtische
wäöerd. Ooch in d'r inhoud liegkt d'r naodruk op de sjtrijdlust van de jaore na
1880, op 't vernujjende.

In 1892 begoes Strindberg 'n bohèmelaeve in Duutsjlaand en Fraankriek. In Paries
raakde e in 'ne zjoeëre psychische crisis, dör 'mzelf ömmer Infernocrisis
(1894-1896) geneumd. Later psychiatrische sjtudies weze oet dat in deze crisis
van Strindberg 'n dudelijk psychopatisch elemaent aanwezig waor. Nao deze crisis
zoog e d'r noodzaak öm e nuuj begin te make, wat z'n waerke opdeelt in twieë
versjillende groepe. In z'n twiede periode gèft e nog ene gedichtebundel oet en
dramatiek en lyriek hange nauw same. D'r Infernocrisis brach Strindberg töt 'n
nuuj, oondogmatisch en oonkèrkelek mae waal christelijk religieus geleuf, oeë-in
sjuld en boete 'n groeëte rol sjpäöle. Volges Strindberg waor 't lieje 'n saoërt
mystiek gebäöre en in 't laeve 'ne zuveringstoesjtaand dae an de luuj waor
opgelag.

Strindberg noom 't in z'n waerk op väör de, in zieng owwe laestige, positie van
d'r maan en de vaders. Dit thema keumt väöral an de orde in z'n toneelsjtuk "De
vader", oeë-in e d'r sjtrijd tösje 'ne vader en 'n moder besjrieft över de
opvoeding van hun dochter.

Strindberg sjtèlt es probleem van 't vadersjap dat 't neet eenduidig gekaand kan
waeëre. Modersjap is waal ömmer dudelek. Dit brèngt mèt zich mèt dat vaders
aafhankelèk werre gemakd van moders. Hoewel critici dès stellingname zoge es 'n
projectie van z'n perzuënleke ervaringe kan neet werre ontkènd dat 't thema nog
ömmer maatsjappelek relevant is. De erkenning va kinder däör hun vaders is nog
ömmer aafhankelek van de goodkäöring dör moders.

Critici, met name vanoet 't feminisme, miengde lang dat Strindberg 'ne
ziekelijke vrowehater waor. Z'n sjtellinge stènge in ziene tied al op gesjpanne
voot mèt 't pril ontluikende feminisme.



https://li.wikipedia.org/wiki/Art_nouveau

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

art nouveau ies 'n term in de kuns, óngevaer van 1890-1920, die veural gebruuk
weurt in de architectuur, in de muibel- en seerraodkuns en in de
binnehoesarchitectuur. De nuuj riechting uut ziech veural in de toegepasde kuns.
Geboewe were neergezat es 'n "gesamtkunstwerk". In o.m. Duutsjland, Hongarije en
Oastenriek weurt dees periode mèt jugendstil aangegeve. In Ingeland de Modern
style.

De art nouveau of jugendstil zint sjtiele, die zoawie de name aangeve, vernujing
in de kuns wille zin es reactie op de neosjtiele en 't eclecticisme van 't lètse
kwaart van de 19e ièw. Nao de art nouveauperiode volg de art decoperiode.

De boewsjtiel en inriechting were functioneel. In 't begin waor sjpraoke van 'n
decoratieve sjtiel, die ziech manifesteerde in affiches en sjilderinge. In ex-
en interieur make rechte liene plaats veur geboge en floraal vörme. De sjtiel
haet zien wortele in botanische en entomologische weitesjappelike werke, die
versjene in de 19e ièw. Ze zint 'n brón veur 'n vernujende vörm, die de
romantische sjtiele van de aafgeloupe periode moos vervange. 't Ies 'n reactie
op de industrialisatie en de daomèt samehangende verminking van 't landsjap. 't
Ies ouch 'n reagere op de sjtielvermenging in de boew en de euverdadig
ingeriechde interieursj mèt väöl tappisserieë, palme en zjwoar meubilair van de
nouveau riches. Luuj goon op reis en kómme in contact mèt ander culture (Japan).
Gesjtilleerde plantemotieve weure toegepas in zoawaal de architectuur es in 't
interieur. Alle ónderdeile, van trap, taofel en bèd tot klink, servies en
brevebös zint in sjtiel. Ouch kleiing en seerraod weurt nao dees mode óntworpe.

Victor Horta en Henry van de Velde in Belsj; William Morris en Charles Renny
Mackintosh in Ingeland; Antonio Gaudi in Sjpanje; Hector Guimard, Emile Gallé en
Toulouse-Lautrec in Frankriek; Otto Eckman in Duutsjland; Gustave Klimt en Jozef
Hoffman in Oastenriek.



https://li.wikipedia.org/wiki/Architect

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

'ne Architect is 'ne boewkundège dae geboewe óntwèrpt. 't Beroep is e besjermd
beroep en dat betekent dat 'ne architect an bepaalde väörwaardes qua opleiding
mót voldoeë, ieër e zich architect maog neume.

De ópleidinge in de versjillende Europese leng versjille van-èè mae tóch maog
'ne Europese architect in principe in alle EU-leng wèrke. In de praktijk zeunt
d'r in èèder laand echter 'n aantal mechanismes wèrkzaam, die in de haand wèrke
dat d'r èège maert besjermd wert wat 't óntwaerpe van d'r particuliere hoezeboew
aa-gèèt.

De tekening hie-naeve is gepubliceerd op 25 mei 1893 in Teknisk Ukeblad, 'n
toeënaangaevend Noors blad väör boewkundig ingenieurs. De tekening illustreerde
'n nuuj saoërt tekentaofel, die gelieëverd waort dör de firma J.M. Voith in
Heidenheim a.d. Brenz in Zuud-Duutsjlaand. De tekentaofel how 'n aafmaeëting va
1800 bie 1250 mm en 'n totaal huuëgde va 2800 mm. 't Gewicht bedroog 220 kg.



https://li.wikipedia.org/wiki/Angela_Merkel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Angela Dorothea Merkel, gebore Kasner (Hamburg, 17 juli 1954) is de 34e
kanseleer vaan Duitsland en de achste boondskanseleer vaan de Boondsrippubliek
Duitsland. Ze kump oet veur de CDU en woort beëideg op 22 november 2005, es
opvolgster vaan Gerhard Schröder. Bij häör aontrejje waor ze de jongste
kanseleer oet de historie, en wijer d'n ierste vrouweleke kanseleer en d'n
ierste kanseleer oet de veurmaolege DDR. Ze leit e kabinet wat besteit oet de
CDU en de SPD.

Angela Merkel woort gebore es dochter vaan de lutheraansen dominee Horst Kasner
en lierares Herlind Kasner. In de herfs vaan 1954 verhuisde de femilie nao de
DDR, umtot häöre pa predikant woort in Quitzow bij Perleberg.

Vaanaof 1957 greujde Angela Merkel mèt häör jónger broor Marcus en zuster Irene
in Templin (Brandenburg op; begin in de jaore zeveteg trooj zie touw tot de
communistische jäögorganisatie FDJ. Ze deeg evels gein initiatie, op groond vaan
häöre christeleken achtergroond; in plaots daovaan woort ze geconfirmeerd. Nao
't Einser-exame in 1973 in Templin, woebij ze ziech bovegemiddeld bedreve tuinde
in mattemetik en taole, studeerde ze tot 1978 natuurkunde aon de Universiteit
Leipzig. 'n Aonbod veur bij 't ministerie vaan staotsveilegheid te wèrke sloog
ze in 1978 aof. In häör Stasi-dossier weurt gesproke vaan häör kritische hajding
tegeneuver de DDR en 't communisme ("politisch-ideologische Diversion") en häör
sympathie mèt de Poolse vakboond Solidarność.

Merkel wèrkde vaan 1978 tot 1990 es wetensjappelek mètwerkster aon 't instituut
veur fysische sjemie vaan de Weitesjappeleke Academie in Oos-Berlien
(oonderzeuksgebeed quantumsjemie). Hei waor ze e tiedsje lid vaan 't
distriksbesteur vaan de FDJ en woort ze FDJ-secretaris veur agitatie en
propaganda op de Academie. Ze woort gei lid vaan 'n partij.

In 1986 promoveerde ze bij Lutz Zülicke tot doctor. Häör dissertatie geit euver
de berekening vaan snelheidsconstantes bij reacties vaan koolhydrogene en is in
de Deutsche Bibliothek te vinde oonder de code H 86b/5809. De titel luit
"Untersuchung des Mechanismus von Zerfallsreaktionen mit einfachem Bindungsbruch
und Berechnung ihrer Geschwindigkeitskonstanten auf der Grundlage
quantenchemischer und statistischer Methoden".

Sins 30 december 1998 is ze veur d'n twiede kier getrojd mèt de Berliense
professor sjemie Joachim Sauer en heet gein kinder. Daoveur waor ze vaan 1977
tot häör sjeiing in 1982 getrojd mèt de natuurkundege Ulrich Merkel.

Angela Merkel häör polletieke carrièr begós tijdens de Wende in 1989, wie ze lid
woort vaan de partij Demokratischer Aufbruch. Later woort ze zègksvrouw veur
dees partij. Nao de verkezinge vaan 1990 woort ze woordveurster veur de lèste
regering vaan de DDR oonder Lothar de Maizière. Nao 'n fusie vaan de DA mèt de
Oosduitse CDU en de dao-opvolgende fusie mèt de Wesduitse CDU woort ze in
december 1990 veur die partij in de Bundestag gekoze. Op 18 januari 1991 woort
ze in 't kabinet vaan Helmut Kohl minister veur vrouwlui en jäög. In december
vaan datzelfde jaor woort ze ouch tot lendelek vicevoorzitter vaan de CDU
gekoze. Daobij waor ze vaan 1993 tot 2000 veurzitter vaan de CDU-aofdeiling
Mecklenburg-Vorpommeren.

Op 17 november 1994 woort ze tot minister vaan miljeu, natuurbesjèrming en
kernreactore beneump. In dees kwaliteit kraog ze te make mèt 'n affair roontelum
de Castor-kerntransporte, die gestop móste weure. In 1998 verloor de CDU de
verkezinge en góng ze, op veurdrach vaan Wolfgang Schäuble, veur de partij
wèrke, es algemein secretaris. Tijens de corruptie-affaires um Helmut Kohl
distantieerde ze ziech eupelek vaan häöm en reep ze de partij op 'ne nuie start
te make zoonder Kohl. Daodoor verveel ze tijdelek tot 'n marginaol positie in de
partij.

Veur de verkezinge vaan 2002 mós Merkel de Beierse minister-president Edmund
Stoiber veur ziech laote es kandidaot veur 't kanseleersjap, meh wie die
verkezinge verlore woorte woort ze wel tot fractieveurzitter gekoze, woemèt ze
de oppositieleister woort.

In 't veurjaor vaan 2003 stèlde ze ziech, oondanks verzèt oet de partij,
einzijeg aon de kant vaan de VS op in d'n Derde Golfoorlog. Ze zag tot 't
oonverantwoord waor "vaan te veure 't inzètte vaan militair geweld es lèste
redmiddel oet te slete. Es lèste middel zal 't in väöl conflicte, zoe ouch in
dit, oonaofwendber zien". Ze bereep ziech daoveur op VN-resolutie no. 1441 en um
häör ideeë te oondersteune maakde ze 'n reis nao de VS. 'n Twiede reis zjus veur
de verkezinge vaan 2005 zag ze evels aof.

Begin 2004 brach ze Horst Köhler es presidentskandidaot veur de CDU/CSU nao
veure, dee later door 't keescolleesj tot president gekoze woort.

De verkezinge wón ze, meh mèt 35,2% tege 34,2% veur de SPD veel de oetslaog
oonverwach slech oet veur de CDU/CSU. Merkel begós toen oetgebreide
oonderhandelinge mèt Gerhard Schröder, die oetindelek op 10 oktober tot e
regeerakkoord leide. Op 22 november woort de nui regering beëideg.



https://li.wikipedia.org/wiki/Amie

Amie (officieel Amby) is 'n aajd dörp in de gemeinte Mestreech, allewijl min of
mie 'n stadswiek. Tot 1 juli 1970 vörmde Amie 'n eige gemeinte.

Archeologisch oonderzeuk wijs trop tot Amie al sinds 1000 v. Chr. oonaofgebroke
bewoend weurt. Amie neump ziech daorum 't 'ajdste dörp vaan Nederland', allewel
tot ouch aander plaotse, boe-oonder Beek, op deen titel aonspraok make. De naom
kin vaan Keltischen oersprunk zien (*Ambiacum) en trókgoon op 'ne persoensnaom
(*Ambios?). De ajdste voondste woorte in 1997 gedoon (potsjerve); in 2008 kaom
hei 'n Gallo-Romeinse muntsjat oet de groond (de zoegeneumde Eburonesjat).
Aander opgravinge oet de aajdheid behelze Romeins eerdewerk en e dito landhoes.

Oondaanks zienen awwerdom kump Amie pas relatief laat in bronne veur. De
Walpurgiskapel, 'ne veurgenger vaan de huiege kèrk, kump in 1145 veur op 'n lies
mèt bezittinge vaan de proosdij te Meerse, boe Amie vaanajds oonder veel. In
1609 woort 't 'n zelfstendege parochie. Door zien ligking kortbij Mestreech heet
't dörp in de Vreugmodernen Tied dèks te lije gehad oonder belegeringe. Zoe
woort hei slaag geleverd bij 't Belag vaan Mestreech: 't Leger vaan de Staotse
prins Frederik Hendrik stoetde hei op de tróppe vaan de Graof vaan Pappenheim,
dee mèt 12.000 maan vootvolk en 4.000 ruters de stad veur Spaanje perbeerde te
behawwe. Door 't oorlogsgeweld woort 't dörp bekans compleet verrinneweerd.

Amie, wat vreuger ummer tot Meerse had gehuurd, woort nao de Fransen tied 'n
apaarte gemeinte. Dees situatie doorde tot 1 juli 1970, wie 't dörp, tegeliek
mèt Hier, Haare, Ittere, bij Mestreech woort ingelief. E klei stökske groond
vaan de gemeinte góng daobij nao Meerse. Sindsdeen heet Mestreech Amie ummer es
stadswiek (en neet es dörp) behandeld.

Greun:Gemeinte Amie Leechgreun: Amie es wiek vaan Mestreech Blauw:Provincie
Limbörg

In Amie ligke 'n aontal kestielkes en hiereheuf, wie Kestiel de Geuzelt
(zeventiende iew, gerestaureerd 1997), Hoes Zevere en de Withoeshoof. De
neogotische Walburgakèrk vaan Amie woort in 1866 gebouwd nao oontwèrp vaan Carl
Weber.

Op de Amieërhei lik de Heihaof in de helling tege Berg aan, nog zjus in de
gemeinte Mestreech. Dees geslote boerderij stamp oet 1406 en waor iertieds 'n
lien van Valkeberg. Ze is opgetrokke in brikke, mergel en speklaoge.

Es aajd dörp heet Amie vaanajds 'n eige dialek, 't Amies, wat väöl op 't Hiers
liekent en sterk oonder drök vaan 't Mestreechs (en 't Standaardnederlands)
steit. Sjlaaj en vlaaj gelle es sjibbolette.

Op 26 oktober 1895 kraog Amie vaan d'n Hoege Raod vaan Adel e waope, wat ziech
zoe liet umsjrieve:

De liew vaan keel is 't waope vaan Valkeberg en daomèt 'n verwiezing nao 't Land
vaan Valkeberg, boe de sjepebaank Meerse-Amie vreuger in laog. De middeliewse
volksheilege Walpurgis is sjötspetroen vaan de parochie.

Veur dit artikel is gebruuk gemaak vaan 't corresponderend Nederlandstaoleg
artikel.



https://li.wikipedia.org/wiki/Amfibie%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Amfibieë zien 'n klasse vaan de gewervelde diere en daovaan wel de kleinste,
mèt oongeveer 5700 soorte. De amfibieë weure geach vaan kwasvinnege vèsse aof te
stamme, die in 't Devoon aon land kaome. Ze leve miestens gedeiltelek in 't
water en gedeiltelek op 't land, vaandao hunne naom, dee "twielevers" beteikent.
Amfibieë höbbe e larvaol stadium wat sterk aon vèsse rappeleert: ze leve in 't
water (boe ouch de eikes weure gelag), aoseme mèt kiewe en bewege ziech mèt 'ne
start (ze höbbe gein pu). Me sprik veur dit stadium vaan koeleköpkes. Bij d'n
euvergaank nao volwasse bieste (of beter: juveniele, want eine kier vaan vörm
veranderd zien ze nog hendeg klein) greuje de pu aon, valle de kiewe en soms
ouch start aof (bij de Anura) en weure twie longe functioneel. Väöl amfibieë, in
't bezunder de Anura, bringe hun volwasse leve daan gooddeils op land door.

De indeiling kint drei subklasse, boevaan 'rs twie oetgestorve zien. De
euvergebleve subklasse kint drei ordes.

Oet de Ambieë oontwikkelde ziech de Amniota, reptielechtege bieste die eier op
't land kinne lègke en vaanaof 't ind vaan 't Paleozoïcum de wereld dominere.



https://li.wikipedia.org/wiki/Almere

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Almere is 'n stad en gemeinte in 't zuidweste vaan de provincie Flevoland, in de
polder Zuidelek Flevoland. Börgemeister is sinds 2015 Franc Weerwind (D66). 't
Groondgebeed beslaot 130,33 km2; mèt 198.000 inwoeners in 2016 is 't inmiddels
de achste stad vaan Nederland. 't Is ouch de joongste stad, gestiech in 1976. De
stad ligk aon de rieksweeg A6 en aon 't spoor vaan Lelystad nao Amsterdam. Ze
besteit oet vief hoofkerne: Almere-Haven, Almere-Stad, Almere-Buiten,
Almeerderhout en Almere-Poort (in de volgorde vaan bouwe). Oersprunkelek waore
die (de ierste drei: Hout en Poort pas later gepland en gebouwd) gedach es min
of mie losstoonde stadskerne, later is dat beleid losgelaote en heet me hun
bebouwing opein laote aonslete.

Almere is geneump nao de gelieknaomege binnezie, die de vreugmiddeliewse
veurluiper waor vaan de later Zuiderzie.

't Waope vaan Almere (zuug de tabel) liet ziech es volg besjrieve: gegeerd vaan
sabel en keel, mèt e hartsjèld golvend doorsnoje; 't boveste deil vaan goud mèt
e koggesjeep in natuurleke kleur mèt e zeil vaan azuur boe-op 'n lelie vaan
zèlver; 't oonderste deil vaan golvende ban azuur en zèlver; 't sjèld gehawwe
door twie (heraldische) ziepeerd vaan zèlver, gevind en gehoof vaan keel.

't Sjeep stèlt 't beutsje veur boemèt Sinte-Bonifatius in d'n achsten iew 't
Almere euverstaok; umtot me neet wèt wie zoe beutsje heet oetgezeen, heet me
voor e koggesjeep gekoze, boemèt later in de middeliewe op de Zuiderzie handel
woort gedreve. De lelie in 't zeil is 'n verwiezing nao ir. Cornelis Lely, dee
't plan tot inpoldering vaan de Zuiderzie maakde en aon wee Almere en de polder
dus hun bestoon daanke. De 'ziepeerd' beelde, wie de 'zieliewe' in de waopes
vaan Lelystad en Flevoland, de oet de zie opriezende plaots oet. De roej en
zwarte gere zien mesjiens e verwiezing nao 't stadswaope vaan Amsterdam, zoewie
tot 't beutsje ouch kin zien oontliend aon 't aajd zegel vaan die stad. D'n
oontwerper spraok dat evels tege.

't Waope waor oersprunkelek in gebruuk bij 't Opebaar Liechaam Zuieleke
IJsselmeerpolders, wat 't op 16 miert 1981 bij Keuninklek Besluut kraog. In dat
KB waor al vasgelag tot de gemeinte Almere, zoe gaw es ze woort ingestèld, dit
waope zouw euvernumme.

De stad is gein hoofstad vaan Flevoland en is veural es euverloupgebeed vaan en
slaopstad veur Amsterdam in gebruuk - 't dialek vaan Almere is daan ouch gliek
aon dat vaan Amsterdam. In recinte tije zien poginge gedoon - soms mèt minder,
daan mèt mie succès - veur 't publiek leve vaan Almere te verlevendege,
beveurbeeld door 't Metropole-theater en e supporteringsplan veur nui kaffees.
Sinds 2005 kump de voetbalclub FC Omniworld - vaanaof 2010 oonder de naom Almere
City FC - in de Ierste Divisie vaan 't betaold voetbal oet.

Almere heet es nui stad nog gein echte monuminte. In 't centrum en in
Almere-Haven weurt al eint en aandert gesloop, wat twinteg tot daarteg jaor
geleie nog es ideaal gol. Markante gebouwe zien 't theater De Glasbak (vrueger
officieel Metropole-theater, meh in de volksmoond al ieder Glasbak geneump) en
'ne stellaasj op de Merret, dee es mobiel podium deensdeit. In Almere-Buiten, 't
nuier deil, zien de markantste hoezer te vinde: zoe höbbe in de Regenboogbuurt
alle hoezer de kleur vaan de betreffende straotnaom. De recinten trend um mie
liechtelek oonconventioneel gebouwe neer te zètte heet es doel de einvörmegheid
vaan de nuibouw oet ieder decennia tege te goon en de stad aontrèkkelek te make.

Door zien ligking aon 't Markermeer, 't IJmeer en 't Gooimeer aon de wes- en
zuidkant, späölt water 'n groete rol in de stad en lègke väöl jachte dao aon.

In de jaore viefteg, wie mèt 't werk aon Zuidelek Flevoland begonne woort,
plande me veur 't iers 'n stad in de polder, die de veurloupege naom
Zuidweststad kraog. Laoter woort de naom Almere bedach. In 1976 woorte de ierste
hoezer opgeleverd, en wel in Almere-Haven. De stad waor daan veural 'n
euverloupgebeed veur Amsterdam. In 1980 kaome de ierste bewoeners in Almere-Stad
en later nog Almere-Buiten. Vaanaof 1984 vörmp de stad 'n zelfstandege gemeinte,
die sinds 1986 deil oetmaak vaan de provincie Flevoland. In de bebouwing vèlt
'nen trend te zien vaan sociaal nao mie exclusief bebouwing: in de jaore tachteg
en negenteg zien mie hoezer veur rieker lui gebouwd. In 1987 woort de stad op 't
spoorwegenèt aongeslote.

Almere greujt nog ummertouw door, mèt de snelheid vaan e paar doezend lui per
jaor. Anno 2016 is 't de achste stad vaan Nederland (nao Groninge, meh veur
Breda); 't zouw oetindelek de vijfde mote of kinne weure (nog veur Eindhove);

E groet deil vaan de bewoeners sprik Amsterdams, wat me feitelek es de volkstaol
vaan Almere kin zien.



https://li.wikipedia.org/wiki/Aktinied

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De aktinide zeen 'n reeks van veertieën element mit 'n atoeamnómmer van 90 toet
en mit 103. In dees reeks wuuertj de 5f-subsjil (elektronsjil) opgevöldj. Alle
aktinide zeen radioaktief en vervalle spontaan nao leger elemente (oetènjelik
nao loead). Twieë elemente (thorium en uranium) kómmen aevel nag es netuurlik
element veur oppe aerd doordet ze isotoeape höbbe mit 'nen halveringstied van
miljarde jaore. De leger aktinide kómme veur es vervalperdukte van dees
isotoeape. Det wil zègke det ze oetgestórve zówwe zeen es ze neet kónstant door
't verval van uranium en thorium aangemaak waere. De transuraan elemente mit
atoeamnómmers van 93 en hoger kónnen allein door kernreacties waere
geperduceerdj.

Sjemisch gespraoke lieke de aktinide neet zoea väöl op einanger wie de
lanthanide. De oearzaak daoveur is det de 5f- en 6d-elektronsjille väöl kórter
biejein ligke waat betröf enerzjie enne 5f-elektrone zich neet zoea es
binnenelektrone gedrage wie de 4f-elektrone. Veur uranium beteikentj det
beveurbeildj det 'n oxidatiegetaal +VI hieël gebroekelik is.



https://li.wikipedia.org/wiki/Abchazi%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Abchazië (officieel Abchazisch Аҧсны Аҳәынҭқарра Aphsny Achwyntqarra, Russisch
Респу́блика Абха́зия Respoeblika Abchazija) is e territorium op de grens vaan
Oos-Europa en Wes-Azië, in de Kaukasus, aon de Zwarte Zie, wat ziechzelf
bestuurt en ziech es zelfstendege rippubliek versteit. Georgië claimp Abchazië
es 'n otonoom rippubliek binne zien eige groondgebeed; de groete mierderheid
vaan len op de wereld oonderkint dees claim. E klein aontal len, gans in 't
bezunder Rusland, erkint Abchazië en Zuid-Ossetië es oonaofhenkeleke staote.
Hoofstad vaan Abchazië is Soechoemi, aander stei vaan beteikenis gief 't koelek.
Sinds 't staak-'t-vure vaan 1994 heet Abchazië ziech aardeg kinne oontwikkele.

Abchazië is 'n semi-presidentieel rippubliek mèt 'ne president dee um de vief
jaor gekoze weurt en maximaol twie termijne achterein maag zitte. 't Land veurde
de positie vaan president in 1994 in; daoveur waor de parlemintsveurzitter
staotshoof en oonder 't Sovjetbewind de veurzitter vaan d'n Opperste Sovjet.
Sinds 1994 heet 't land veer presidente gehad:

Abchazië is al jaore de facto oonaofhenkelek, meh erkinning kaom pas wied nao
2000. De ierste erkinning kraog Abchazië vaan aander staote in dezelfde positie.
Zoe oonderhèlt Abchazië al jaorelaank vrundsjappeleke betrèkkinge mèt
Transnistrië en Zuid-Ossetië, en gónge die drei ziech oetindelek (roond 2005)
ouch formeel erkinne. In 2006 deeg ouch Hoeg-Karabach dat.

Erkinning vaan staote die zelf erkind zien kaom pas op 26 augustus 2008. In d'n
oorlog tösse Georgië en Zuid-Ossetië besloot de Russische president Dimitri
Medvedev zoewel Zuid-Ossetië es Abchazië, allebei aofgesjeie regio's vaan
Georgië, es apaarte staot te erkinne. Rusland heet hei geopolitiek veurdeil bij
umtot de regering vaan bei regio's op de hand vaan Moskou is en Russische
militaire touwliet. Wijer moot me dees beweging ouch zien in 't leech vaan
Kosovo, wat ziech ieder dat jaor oonaofhenkelek verklaorde en zier tege de zin
vaan de Russe door e groet aontal len erkind woort. Diverse len höbbe Rusland
dao-in gevolg, chronologisch zien dat Nicaragua, Nauru en Venezuela. Tuvalu en
Vanuatu höbbe 't land ouch erkind, meh trokke die erkinning later weer in.

Abchazië heet in sommege vaan dees len 'nen ambassadeur of vertegenwoordeger.
Informeel ban heet 't land nao 't ziech liet aonzien mèt Turkije.

't Veendel vaan Abchazië is gebaseerd op dat vaan 't vreugmiddeliews Keuninkriek
Abchazië. Me zuut zeve striepe greun en wit, die stoon veur hermenie tösse d'n
islam en 't christendom, mèt e roed vrijkerteer mèt do-in 'n ope rechterhand en
zeve stare. De hand steit veur openheid nao vrun en gesloteheid nao vijande, de
zeve stare gelle allewijl es symbool veur de zeve distrikte vaan Abchazië.

't Waopen of embleem is gedeild vaan zèlver en sinopel (greun), mèt dao-euver
'ne ruter vaan goud dee 'ne pijl nao d'n hiemel sjut, vergezèld vaan drei
achpuntege stare, rechs vaan, links vaan en oonder de ruterfiguur. 't Tuint 'n
scène oet de Narts-sage, die in de Kaukasus (neet allein in Abchazië) weurt
vertèld.

De mieste len handele neet mèt Abchazië, es gevolg vaan sancties tege de
neet-erkinde regering. Rusland deit dit wel, en Abchazië is sterk aofhenkelek
vaan Russisch geld. In d'n iersten hèlf waor Rusland verantwoordelek veur 64%
vaan d'n Abchazischen handel; Turkije kaom op de twiede plaots mèt 18%. 't
Liegland is vröchbaar en deent door 't mèld zieklimaot tot landbouw vaan
mediterranen aard. Op de grens mèt 't eigelek Georgië, in d'n Ingoesi, steit 'ne
stouwdam dee 't land e groet deil vaan ziene stroum lievert. Dees centrale weurt
door Abchaze en Georgiërs same bedreve.

Groete en snel greujende industrie is 't toerisme. Veural Russe make dao gere
gebruuk vaan, umtot me op e Russisch paspoort visumvrij nao Abchazië kin reize
en umtot 't e stök gojekouper is es de kortbij Russische resorts in Sotsji.
Veural de stad Gagra heet daovaan geprofiteerd, in minder maote ouch Soechoemi.
De faciliteite in 't land zien evels nog neet wie me in 't weste of zelfs mer
Rusland maag verwachte. 'n Verkaantie in Abchazië trouwens verboje volgens de
Georgische wèt. Väöl len raoje 'n reis nao Abchazië aof, zoe ouch Nederland en
't Belsj.

De Abchaze betaole mèt de Russische roebel. 'n Officieel munteinheid, d'n apsar,
besteit ouch (aon de roebel gekoppeld mèt 'n weerde vaan 10 roebel per apsar),
meh dao-in weure allein verzaomeleersmunte geslaoge.

Abchazië is mèt 8.660 km² klein veur e land, neet mie es e kwart vaan Nederland.
't Groetste deil vaan 't territorium weurt gedomineerd door de Kaukasus, dee in
't noordweste direk op de Zwarte Zie stoet. Nao 't zuidooste touw löp evels e
kielvörmeg liegland oet, wat oetindelek tientalle kilometers deep is. Hei woene
ouch de mieste lui. Hoegste punt is de Dombai-Oelgen op de grens mèt Rusland,
mèt 4.046 meter. Diverse reviere en revierkes loupe door Abchazië vaanoet de
Kaukasus nao zie, vaan wes nao oos zien dat oonder mie de Psou, de Bzypi, de
Kodori en de geneumde Ingoesi.

Bij de volkstèlling vaan 2011 woorte in Abchazië 240.705 inwoeners getèld.
Sjattinge vaan de Georgische euverheid en boetelandse bronne koume op e get
lieger aontal oet. 't Aontal inwoeners is nao d'n oorlog vaan begin jaore
negenteg sterk verminderd, umtot väöl inwoeners zien umgekoume of op de vlöch
gejaag.

De inheimse bevolkingsgrop, de Abchaze, maakde hei traditioneel de mierderheid
oet, meh nao iewe bezètting door groeter rieke waore ze in de minderheid geraak.
Bij de volkstèlling in de Sovjet-Unie vaan 1989 maakde etnische Abchaze nog mer
17,8% oet, boe dat einen iew ieder nog 85,7% waor. Georgiërs vörmde al 45,7%;
hun aondeil waor sinds 't begin vaan 't Russisch bewind sterk gestege. De res
woort veural oetgemaak door Russe, Armeniërs en get Grieke.

Boete Abchazië, oonder mie in Turkije, leef nog 'nen aonzeenleken Abchazischen
diaspora. Sjattinge euver 't aontal etnische Abchaze in 't boeteland loupe
oeterein, meh me is 't ins tot 't 'rs mie zien es in Abchazië zelf.

De inheimse taol is 't Abchazisch, 'n Noordwes-Kaukazische taol mèt verwante in
diverse Russische deilrippublieke. Wijer weurt in 't land väöl Russisch
gesproke, wat de lingua franca waor in d'n tied tot 't land nog multi-etnisch
waor samegestèld. De facto geit nog väöl vaan de euverheidscommunicatie in 't
Russisch, wat edereine in 't land versteit en boe väöl lui ouch beter in
gelètterd zien. De euverheid streef denao um al häör documinte en gesproke
communicatie in 't Abchazisch te doen, meh dao zitte nog get haoke en ouge aon.
De Georgische bevolking vaan 't gebeed sprik neve Standaardgeorgisch ouch nog
Mingrelisch en Svan, die me allebei es apaarte streektaole of es Georgische
dialekte kin zien.

Oonder Turks bewind höbbe väöl Abchaze ziech tot d'n islam bekierd, meh mèt de
vereuvering door de Russe sloog e groet deil vaan de islamtitische Abchaze op de
vlöch (vaandao de groeten diaspora, zuug bove). In 2003 hóng zoe'n 16% vaan de
bevolking dees religie aon, tegeneuver 60% christene. Opvallend is de opkoms
vaan 't modern heidedom in Abchazië; de inheimse religie is noets gans
oetgestorve meh maak sinds de jaore tachteg 'nen echte revival door. In 2003
waor al 8% vaan de bevolking 'heide'.

Wie aander volker in de Kaukasus höbbe de Abchaze 'n oetgebreide volkscultuur.
Gelierde cultuur in joonger; pas sinds e jaor of hoonderd weurt de taol mèt
regelmaot opgesjreve. Min of mie bekinde Abchazische sjrievers zien oonder mie
Fazil Iskander, dee veural in 't Russisch sjreef, en d'n diechter Bagrat
Sjinkoeba.

Beziensweerdege gebouwe in Abchazië zien oonder mie d'n twelfden-iewse brögk
euver de Besletka in Soechoemi en 't negentienden iews orthodox kloester in
Nui-Athos.

Vaanajds hoort Abchazië bij 't keuninkriek Colchis, wat in d'n twieden iew veur
Christus opgóng in Egrisi. In deen tied gaof 't ouch Griekse kolonies aon de
kös. Vaanaof d'n iersten iew waor Egrisi 'ne vazalstaot vaan Roeme, later zouw
ouch 't Byzantijns Riek hei väöl invlood hawwe. Egrisi weurt geassocieerd mèt de
Kartveliërs; de Abasgoi geneumde volker in e deil vaan dat gebeed bringk me in
verband mèt de Abchaze.

In of roond 778 woort 't keuninkriek Egrisi mèt get aander gebeje vereineg tot
't Keuninkriek Abchazië. In 1008 góng dat op in 't Keuninkriek Georgië, 'ne
staot geregeerd door 'n Kartvelisch (vaanaof daan: Georgisch) sprekende dynastie
mèt diverse aander volker oonder ziech. In 1490 vèlt dit keuninkriek. De
volgende iewe oontsteit 't prinsdom Abchazië, oonder suzereiniteit vaan 't nui
keuninkriek Imereti, meh dit stäötsje is nog kleinder es 't modern Abchazië. In
de loup vaan de zèstienden iew verandert 't vaan kamp en kump 't oonder invlood
vaan 't Osmaans Riek; de Turke vestege 'ne marinebasis in Soechoemi.

In 1801 pak 't Russisch keizerriek oostelek Georgië; al gaw begint de Russische
expansie ziech ouch op Abchazië te riechte. 't Prinsdom geit de decennia die
volge heen en weer tösse Turksen en Russischen invlood meh weurt in 1864, mèt de
res vaan de regio, finaol bij 't Russisch riek ingelief. E groet deil vaan de
islamitische bevolking vlöchde de grens euver (zuug bove). 't Waor in dezen tied
tot väöl Georgiërs, Armene en Russe 't land binnekaome. De Russe verboje wijer
't openbaar gebruuk vaan zoewel 't Abchazisch es 't Georgisch, in lijn mèt de
russificatiepolitiek vaan de tsare.

In de chaos dee volgde op de twie revoluties vaan 1917 verklaorde Georgië ziech
oonaofhenkelek, mèt Abchazië debij. In 1921 kaom 'n groondwèt die Abchazië
otonomie mós geve, meh dao kaom wieneg vaan terech umtot de Bolsjevieke 't land
datzelfde jaor weer oonder hun control brachte. Zij maakde Abchazië 'n otonoom
rippubliek binne de sovjetrippubliek Georgië, wat zelf weer deil oetmaakde vaan
de Sovjet-Unie. In de sterke centralisatie, zeker oonder Stalin, stèlde de
otonomie evels neet väöl veur. Op belaankrieke posities woorte ummer mie
Georgiërs gezat, die gestiedegaon ouch 'n ummer groeter deil vaan de bevolking
waore. Nao d'n doed vaan Stalin woort dit beleid verzach en kaom ruimte veur de
cultivering vaan de Abchazische cultuur.

Tegen 't ind vaan de jaore tachteg, d'n tied vaan prestrojka en glasnost, kaom
in Georgië, wie in alle Sovjetrippublieke boete Rusland, de discussie euver
oonaofhenkelekheid op. Dit waor neet nao de zin vaan de etnische Abchaze, die
vreesde tot ze in 'n oonaofhenkelek Georgië allein nog mer wijer zouwer weure
gemarginaliseerd. Me perbeerde vaan Abchazië 'n apaarte Sovjetrippubliek te make
ietot de aofsjeiing e feit zouw zien. In 1989 kaom 't in Soechoemi veur 't iers
tot etnisch geweld. De weeg nao oonaofhenkelekheid waor neet te stoppe en in
1991 sjeide Georgië ziech officieel aof vaan de oetereinvallende Sovjet-Unie. 't
Nationalistisch sentimint in 't land verergde de zörg oonder de Abchaze tot de
regio ouch häör otonomie zouw verlere. In juli 1992 verklaorde 't parlemint de
oonaofhenkelekheid.

De wanorde in de deilrippubliek woort in ierste instantie gaw herstèld door 't
Georgisch leger, wat in augustus orde op zakes stèlde. Al gaw evels kaom e gans
leger vaan paramilitaire oet Rusland, veural oet de noordeleke Kaukasus, de
Abchaze te hölp. Tegen 't ind vaan 't jaor hadde ze 't noordweste vaan 't land
in han, dewijl de res, inclusief Soechoemi, oonder Georgisch bewind bleef. Nao
'n patstèlling vaan e haafjaor volgde weer 'ne separatistischen aonval op de
hoofstad, boenao de twie partije in Sotsji e bestand slote. In september 1993
braok d'n oorlog evels weer oet; nao de hoofstad veel de res vaan de regio ouch.
De verovering vaan Soechoemi woort gevolg door 'n massaol etnische zuvering
boebij doezende lui woorte vermaord en e paar hoonderd doezend gedwoonge woorte
te vlöchte. In alle chaos woorte soms ouch aander minderhede, wie Russe,
Armeniërs en Grieke, hei 't slachoffer vaan.

De Abchazische regering mós noe perbere um in zie drastisch verermp land 'ne
staot op te bouwe. Dit lökde veural mèt hölp vaan Rusland, wat ziech in de loup
vaan de jaore ummer eupeleker es boondgenoet vaan Abchazië profileerde. In 2008
kaom de kwestie in 'n struimversnelling. In Zuid-Ossetië, wat ziech roond
dezelfden tied es Abchazië ouch had aofgesjeie, waor 'nen oorlog oetgebroke
naotot Georgië had geperbeerd dit oonder controle te kriege. Rusland góng ziech
demèt meuje door Zuid-Ossetië militair bij te stoon, meh ouch door Abchazië en
Zuid-Ossetië officieel te erkinne. Wijer mingden 't ziech ouch kortstoondeg
militair in Abchazië, de Kodorivallei, die tot daan touw in Georgische han waor
gebleve, woort oonder controle vaan de Russische en Abchazische legers gebrach.
In 2014 kaom 't nog tot 'ne korte politieke crisis.



https://li.wikipedia.org/wiki/ABBA

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

ABBA waor 'ne Zweedse popband dee vaan 1972 tot 1982 actief waor. Vaanaof hunnen
hit Waterloo (1974), boe ze 't Eurovisie songfestival mèt wónte, stoonte ze
wereldwied dèks aon de top vaan de hitparades. Ouch nao hun oetereingoon bleve
ze populair; ze höbbe intösse mie es 370 miljoen plaote verkoch. De meziek vaan
ABBA vèlt oonder versjèllende subgenres, meh veural oonder glamrock en disco.

De band bestoont oet de twie componiste, instrumentaliste en achtergroondzengers
Björn Ulvaeus en Benny Anderson en hun partners, de zangeresse Anni-Frid
Lyngstad en Agnetha Fältskog.

De verdeenste vaan ABBA zien tot ze de mies succesvolle popact oet e
neet-Ingelstaoleg land zien, en tot ze de jaore zeveteg kleurde "op 'n meneer
wie de Beatles de jaore zesteg kleurde" en "kwaliteit en commercialiteit op 'n
väölal veurbeeldege meneer [wiste] te combinere".

Alleveer de lede hadde al 'n (succesvol) muzikaal carrièr wie ze bijeinkaome.
Ulvaeus en Anderson koume ziech in 1966 veur 't iers tege. D'n ierste is gitaris
vaan de Hootennany Singers, 'n skiffle-folkgroop, d'n twiede zit bij de Hep
Stars, mier 'n mainstream-popgroop mèt in 1966 e paar nómmer-einhits in Zwede
(en ouch daoboete succes). Anni-Frid "Frida" Lyngstad, de vrundin vaan Benny,
begint häör carrière es 13-jäöreg tienersteerke, Agneta zingk veural
schlagerrippertoir. In 1970 trejje ze veur 't iers mèt hun vere op. Nao same op
vekantie nao Cyprus te zien gewees en dao veur de VN-soldaote gezoonge te höbbe,
goon ze in Zwede es Festfolk optrejje.

Stig Anderson, de manager vaan Ulvaeus, meujeg ze aon um aon de veurrundes vaan
't Songfestival mèt te doen. Dit mislök e paar kier, allewel tot 't in 1973, es
ze de veurrundes hole, wel de hit Ring ring oplievert (vijfde plaots in de
Nederlandse hitparaad). De naom weurt iers Björn, Benny, Agnetha & Anni-Frid meh
in 1973 kump de naom ABBA vas te ligke. Boete 'n acroniem is dit ouch 'n grap,
umtot in Zwede e vèsverwèrkingsbedrief mèt dee naom besteit.

In 1974 sjik Zwede ABBA nao 't Songfestival mèt Waterloo. Muziek en imago slete
noe meujteloes aon bij de op dat memint populaire glamrock: liechte korte
rockleedsjes en 'nen outfit vaan plateauzaole, glitterpekskes en gitare mèt
oetsteeksels. Dat imago blijf in zekere zin aon ze haange, al verandert de
muziek later wel. Waterloo wint 't Songfestival en zal in 2005 tot 't bèste
leedsje oet de historie vaan 't festival gekoze weure. Mèt dit leedsje brik ABBA
in groete deile vaan Europa door; mèt de hit SOS dee ze 't jaor dao-op hole
laote ze ouch zien gein eindaagsvleeg te zien (wie väöl songfestivalwinnaars).
De doorbraak in de Vereinegde State volg in 1976 mèt Dancing Queen. De muziek
pas ziech good aon aon de snel wisselende modes, en Alvaeus en Anderson zien
bepaold perfectionistisch mèt hun compositie en productie.

In de twiede helf vaan de jaore zeveteg volg d'n einen hit nao d'n aanderen.
Ouch albums goon good verkoupe, want allewel tot hun albums iers neet mie waore
es verzameleers vaan singles en b-kentsjes goon ze vaanaof Arrival (1976) ouch
dao-aon mier aondach besteie. In 1977 kump zelfs 'ne popfèlm euver de band oet
(Abba the movie), tegeliek mèt The Album, wat get vernuiender en ambitieuzer is
es de veurige albums. D'n Europesen en Australischen tour die ze dat jaor make
oontvingk neet minder es 3,5 miljoen ticketaonvraoge, genoog um alle concerte
hoonderde kiere oet te verkoupe.

Tege 't ind vaan 't decennium weurt ABBA lankzaamaon 'nen discoband, wat tot
uting kump in nommers wie Take a chance on me, Voulez-vous en Gimme! Gimme!
Gimme! (a man after midnight).

In januari 1979 kondegde Björn en Agneta aon te goon sjeie. Oondanks tot de
peers en de fans meinde tot ABBA noe oeterein zouw goon benaodrökde ze es gróp
bijein te zalle blieve. In dat jaor kaome de albums Voulez-Vous en Greatest Hits
Vol. 2 oet, boe-op oonder mie de bovegeneumde disco-hits versjene. 1979 waor
ouch 't jaor vaan hunnen einegen tour door Noord-Amerika. De tours eisde
emotioneel väöl vaan de bandlede en waore gei kritisch succes - me voont ABBA
beter tot zie rech koume in de studio - meh alle concerte woorte zoonder meujte
oetverkoch. 't Jaor dao-op tourde ze door Japan - dit zouw hunne lèsten tour
weure. Op 't dat jaor oetgebrach album Super Trouper waor d'n discostiel alweer
verlaote ten gunste vaan rösteger popleedsjes mèt väölvöldeg gebruuk vaan de
synthesizer. Veural 't leedsje The winner takes it all trok d'n aondach; me nump
aon tot 't euver de sjeiing vaan Björn en Agneta geit, al höbbe ze dat zelf
ummer oontkind. Persoenleke tekste domineerde nog mier op 't album The Visitors
oet 1981 (mèt One of us es in Europa bekindste hit). 1981 waor ouch 't jaor vaan
de sjeiing tösse Benny en Frida. E greujend conflik mèt manager Stig Anderson
deeg de res: op 11 december 1982 gaove ze hun lèste concert. Dit kaom neet zoe
verwach es 't achteraof maag liekene: de musici waore bezeg aon e nui
studio-album (boevaan drei leedsjes al gesjreve waore) en hadde groete planne
veur mega-concerte aongekondeg.

Nao 1982 gónge Ulvaeus en Anderson wijer es componiste veur musicals, in
samewèrking mèt tekssjriever Tim Rice. Dit lieverde 'n aontal groete projekte
mèt väöl commercieel succès op. 't Bekindste woort de musical Mamma Mia (1999),
wat bestoont oet e verhaol roond 'n aontal ABBA-hits. De twie zangeresse begóste
solo-carrières, die in ierste instantie wel succes hadde meh neet euverind
bleve. Reünies vaan ABBA zien zeldzaam gewees, eigelek höbbe ze nao 1982 nog mer
eine kier in 't opebaar opgetrejd (in 1986). Toch is de band sinds 't
oetereingoon hendeg populair gebleve, mèt in de jaore negeteg zelfs 'nen echte
revival. Boete in de bovegeneumde musical uutde ziech dat ouch in de
professioneel gemanagede coverband de A*Teens, aonvenkelek ABBA Teens, tieners
die ABBA-leedsjes coverde in 'n liech gemoderniseerde stijl. Dit waor trouwes
gei projek vaan Ulvaeus en Anderson.



https://li.wikipedia.org/wiki/%C3%88%C3%A8sjde

Èèsjde (Nederlands: Eijsden) is 'n plaots ien 't uutersjte zuid-weste van
Zuid-Limburg. 't Légt ien 't zuide en 't wèsjte tjiege de Belzje grens oan. Oan
d'n aandere kaant vaan dèj grens léggen ien 't zuide Moelinge (Gemèjnte Vwoere
(Voeren)) en ien 't wesjte Léx (Lixhe) en Ternèje (Ternaaien) (Gemèjnte Vieséé).
Ten oosjte vaan de Gemèjnte Èèsjde légt Sint Géttere (Sint Geertruid) (Gemèjnte
Merregroate (Margraten)) en ten noorde Hwugem (Heugem) (Gemèjnte Mesjtreech).

Vanaaf 1982 waor de tot daan tòw zelfsjtandege gemèjnte Groêselt (Gronsveld), oe
òòch Riêkelt (Rijckholt) bie huurde, iengedèjld bie Èèsjde. Sinds 2011 huurt
Èèsjde bij de nui gemeinte Èèsjde-Mergraote.

De taol en weurd vins se trök in dit woordebook:
http://www.mijnwoordenboek.nl/regio/Eesjdens

Ien 2007 is de sjpoerwjègsjtwoasie van Èèsjde op de lijn Mesjtreech - Lök
gesjwloëte. 'nen Aktiegroep perbeert öm de halte trök te kriege.

Op 5 fibberwarie 1890 kraog Èèsjde vaan d'n Hoege Raod vaan Adel e waope
touwbedeild, wat ziech zoe liet umsjrieve:

De aw sjepebaank Èèsjde had gein ech waope, meh veurde in zien zegele wel ummer
't Bourgondisch kruus en Sint-Christien. De hierlekheid hoort vaanaof 1430, wie
de res vaan 't Land van Valkeberg, bij de Bourgondische Staot, en laog sinds
1548 in de Bourgondische kreits vaan 't Heileg Roems Riek. Allewel dit voor 't
mierendeil vaan de plaotse in Nederlen gelt, heet perceis Èèsjde 't nujeg
gevoonte dit symbool op te numme.

Dit waope waor gemeind um mie rech te doen aon de versjèllende gemeintes die,
door de jaore heer, direk of indirek aon Èèsjde waore touwgeveug. Neve 't
Bourgondisch kruus vaan Èèsjde zelf vint me noe de symbole vaan Groêselt
(adeleer mèt bel) en Breusj (sjèldvoot).

De Deepsjtraot in Èèsjde deende es decor in de TV-serie Dagboek van een
herdershond.



https://li.wikipedia.org/wiki/Zonsverduustering

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'n Zonsverduustering of zonne-eclips is de naom vaan 't astronomisch fenomeen
boebij zonneleech de woernummer neet bereik, umtot 't leech geblokkeerd weurt
door 'n aander hiemelliechaam, gewoenlek de maon. Op 4 jannewarie 2011 waor in
Nederland 'n gedeilteleke verduustering te zien. Zie begós al veur zonsopkoms en
waor ziechbaar tot 10:40 oor.

'n Zonsverduustering oontsteit es drei hiemelliechame, de Eerd, de Zon en de
maon op ein lijn stoon. De verduustering kin slechs op e deil vaan de Eerd weure
woergenome. Dao boe 'n totale verduustering te zien is boe de slaagsjeem, ouch
wel kernsjeem of umbra geneump, de Eerd raak. De gedeilteleke verduustering is
te zien boe de haafsjeem ofpenumbra de Eerd raak.

't Betrachte vaan 'n zonsverduustering moot veurziechteg gebäöre, umtot
rechstreeks in de Zon kieke de ouge kin sjaoje, mèt blindheid is gevolg. 't Is
verraojelek umtot 'tnètvlees gein pijngeveulege zenuwe heet, 't weurt dus neet
geveuld. Um toch te kinne keike zien hei speciaal brèlle veur gemaak mèt 'ne
zonnefèlter. Zonnebrèl, geroot glaas of zwarte fotonegatieve zien absoluut neet
good heiveur. Evels ouch de ultraviolèt en infraroed-straoling zien gevaarlek.



https://li.wikipedia.org/wiki/Ytterbium

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Ytterbium is e sjemisch element mit es symboeal Yb en 't atoeamnómmer 70. 't Is
e zilverwit lanthanied.

Ytterbium wuuertj ónger anger toepas in optische element, wie in
glaasvezelversterkers, fosfore en lasers. Ouch vindj 't toepassing inne katalyse
enne metallurgie.

't Metaal is zaach en neet al te bestenjig ane lóch. 't Los op in verdundje
zoere en reageertj lankzem mit water. 't Óngergeit 'ne faaseuvergank bie 798 °C
nao 'n liefgecentreerdje kubische structuur. 't Is e metaal, mer ónger hoeag
drök gedruueg 't zich wie 'nen halfgeleier.

Ytterbiumsjemie wuuertj wie de meiste lanthaniedsjemie behieërs dore neiging
drie elektrone aaf te staon en 'n Yb3+-ion te vörme. Ómdet de kónfiguraasje van
dit ion aevel 4f13 is, óntbrèk mer ein elektron ane 4f-sjil. d'n Twieëwaerdigen
toestandj Yb2+ mit 'n vól 4f14-kónfiguraasje kump daoveur ouch veur.

Wie al anger lanthanide kump ytterbium allein in gebónjen toestandj veur in
sómmige minerale. De wichtigste commercieel brón is monaziet, det óngevieër
0,03% aan ytterbium bevatj.



https://li.wikipedia.org/wiki/Wouf

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Oonder wouf of wolf versteit me alle neet-gedomesticeerde oondersoorte vaan
Canis lupus. Dit slut d'n hoond (Canis lupus familiaris) en d'n dingo (Canis
lupus dingo) oet. Sommege aander leje vaan 't geslach Canis (Hun) weure ouch
wouf geneump. 't Bies is e zoogdier oet de orde Roufdiere (Carnivora) en de
familie Hoondechtege (Canidae). De wouf kump veur in groete deile vaan Eurazië
en Noord-Amerika, zoewie vaan oersprunk ouch de kös vaan Noord-Afrika. In groete
deile vaan zie bereik is 'r oetgereujd, um de sjaoj die 'r aon sjäöp en aander
klein vee deit, zoewie um de (irreëel) angs tot 'r lui aonvèlt. De lèste jaore
breit zie leefgebeed ziech weer oet, door op herstèl geriech natuurbeleid. In de
naozomer vaan 2011 kaom 'r oongeveer geliektijeg es daolgas Nederland en 't
Belsj in, naotot 'r dao sinds de negentienden iew neet mie waor gezeen. de
woernumming in Nederland kós evels neet mèt zekerheid weure vasgestèld. Twie
jaor later woort 'nen doeje wouf in Nederland es hoax oontmaskerd.
Natuurorganisaties gónge evels oet vaan zienen trökkier op korten termijn; in
2014 woort de wouf tot beheujde soort verklaord. In miert 2015 leep tot slot
veur 't iers mèt zekerheid 'ne wouf op eige krach Nederland in; 't bies kaom in
Drenthe en waor kort teveure al aon d'n duitse kant vaan de grens gezeen.



https://li.wikipedia.org/wiki/Wie%C3%ABrt

Dit artikel is gesjreve in 't Wieërts. 't Weurt gewaardeerd óm in dit artikel 't
Wieërts aan te hauwe of aan te gaeve welk anger dialek gebroek is.

Wieërt (Nederlands: Weert) es 'n stad en gemeindje in Midde-Limburg, zjuust aan
de Belse en Braobuntjse grens, mèt op 1 januari 2004 48.724 inwoeëners. De stad
kreeg stadsrechte in 't jaor 1414. De bekindje Limburgse vlaaj zou
oeërspronkelik uut Wieërt kómme. De petroeënheilege van Wieërt es Martinus,
woeëaan ouch de dekenale kèrk inne stad aan gewiêdj es.

Wieërt is ontstaon op 'n druuëggelagdj moeras, woeë-op de naam al wiesj (op
ânger plekke in Nederland komdje ouch völ name mèt weerd of waard tieëge). In
1062 weurtj de plaats vör 't ieërst geneumtj as Wertha, allewaal me
tieëgewoeërdig dervan oetgieët det dit 'n vervâlsing es. 't Documênt regeltj de
oeëverdracht van 't dörp aan 't Sintervaoskapittel in Mestreech.

In de vieftieëndje ieëw kwoom in Wieërt de lakenindustrie tot bluj. In 1414
krieëg 't stadsrechte, al wore 't gein komplieëte. Wieërt woor in daen tiêd
besteurdj doeër de hieëre van Horn. De lakenindustrie bracht 'ne blujjendje
hândel mèt völ stieëj op gang, tot aan Berge op Zoom en Antwerpe tów. Nao de
zestieëndje ieëw aevel góng 't minder mèt de stad, di-j nao de Tachtjigjaoregen
Oerlog nog zjuust in de Noordelike Nederlande te ligke kwoom. De Graaf van Horn
woeërt in 1568 mèt dae van Egmond op de Groeëte Mèrrentj in Brussel vermoeërdj,
woeëmej de bescherming van de sted woort euvergnome dör 't Preensbisdom Luuk. De
stad van knouppûnt van wieëg tot periferie: de grèns leep oeëver d'n heerwieëg
nao Antwerpe.

't Herstèl es in de nuuëgetieëndje ieëw hieël lânkzaam op gang gekaome, ieërst
doeër 't grave van de Zuid-Willemsvaart, later ouch doeër d'n aanlègk van
spoeërwieëg. Pas nao den Twieëdje Werreldjoerlog es Wieërt 'n industriestad
gewoeëre.



https://li.wikipedia.org/wiki/Westeleke_Sahara

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Westeleke Sahara is e territorium in Afrika, aon de Atlantische Oceaon,
grenzend aon 't internationaol erkind groondgebeed vaan Marokko, Algerije en
Mauritanië. De status vaan 't gooddeils druug en dunbevolk gebeed is oondudelek
sinds de Spanjole, de aw kolonisatore, in 1975 ewegtrokke. Marokko eis 't gebeed
op en regeert 't groetste deil devaan es integraol deil vaan 't keuninkriek. 't
Inheims Polisariofroont heet de oonaofhenkelekheid oetgerope en neump 't land de
Sahrawi (=Saharaanse) Arabische Democratische Republiek (SADR). Zij höbbe e klei
deil vaan 't gebeed in han. Nao 'ne langen oorlog in de jaore 1970 en 1980 is
sinds 1991 e bestand vaan krach. 'n Aontal len erkint de SADR es oonaofhenkelek
land, aander len erkinne of steune de claim vaan Marokko, väöl len erkinne evels
gein vaan twie. 'n Oplossing vaan de patstèlling is anno 2011 neet in ziech,
nuien oorlog evels ouch neet.

De SADR claimp Al-'Ajoen (ouch El Aaiún of Laâyoune gesjreve) es häör hoofstad;
dees stad ligk evels deep in Marokkaans gebeed. De regering zetelt in
ballingsjap, in de Tindoef-kampeminte in Algerije. Bir al-Holwah (Bir Lehlou)
gelt es de 'veurluipege hoofstad'.

De Westeleke Sahara is mèt 266.000 km² e bitteke groeter es 't Vereineg
Keuninkriek. 't Groetste deil vaan 't territorium besteit oet vlake, zavelege
weuste (erg). In 't noordooste ligke de oetluipers vaan 't Atlasgebergde; dao
ligke heuvele of bergskes vaan hoonderde meters hoeg; 't hoegste punt ligk op
805 meter. 't Land heet gein revere, wel wadi's, die in tije vaan rege (in 't
veurjaor) kinne euverstruime. Boete zoe'n korte, hevege regebuie kint 't land
koelek neerslaag; wel kump in 't kösgebeed dèks nievel veur. Oases in 't land
zien mer klein.

De bevolking vaan de Westeleke Sahara besteit oet Hassaniyyah, 'n Arabisch volk
mèt ouch sterke Berberachtergroond. Ze spreke 't Hassaniyyah-dialek vaan 't
Arabisch, wat ouch in Mauritanië gebruuk weurt. In Al-'Ajoen en umgeving sprik
me ieder Marokkaans dialek. De taol vaan d'n awwe kolonisator, 't Spaons, weurt
veural nog väöl es cultuurtaol gebruuk in de 'vrij zone'; de SADR hanteert 't
ouch es officieel taol neve 't Arabisch. In de Marokkaanse zone weurt, wie in 't
eigelek Marokko, Frans es twiede cultuurtaol gebruuk, wat dao evels neet
officieel is. Berbertaole weure veur 't gebeed neet opgegeve.

De prekoloniaol historie vaan de Westeleke Sahara heet väöl gemein mèt die vaan
Mauritanië. De oersprunkeleke bewoeners (veur zoewied de historiesjrieving en
archeologie kinne trökkieke) waore de Bafour, e zwart, Mandé-sprekend volk. Zij
woorte mèt 't (trök) druger weure vaan de Sahara verdroonge en gedeiltelek
geassimileerd door de Berbers. In d'n achsten iew vele ouch hei de Arabiere in,
die d'n islam brachte. Tege 't ind vaan de middeliewe vele de Maqiel oet Jeme
dit deil vaan de Maghreb in; de cultuur vaan 't gebeed raakde in de volgende
iewe gearabiseerd.

Bij de Conferentie vaan Berlien in 1884 woort de Westeleke Sahara aon Spaanje
touwgeveze. Dit is opmerkelek, aongezeen dit land zie koloniaol riek sterk op ze
retour waor, Spaanje noets in Afrika waor actief gewees (boete Equatoriaol
Guinee, en alle umligkende len in Franse han waore. vaanaof 1939 woort 't
administratief vereineg mèt Spaons Marokko. Dit brach de politieke associatie
vaan de Westeleke Sahara mèt Marokko op gaank. De Spanjole neumde 't noorde vaan
't gebeed Saguia el-Hamra ('roed kenaal') en 't zuie Río de Oro ('goudsreveer').

De dictatuur vaan Franco in Spaanje heel häör kolonies nog get langer vas es
aander koloniaol machte, meh tege 't ind vaan Franco zien regering, es heer
binnelandse zörg had um zie bewind in stand te hawwe, begós heer de kolonies aof
te stoete. Intösse hadde Marokko en Mauritanië allebei al historische aonspraoke
op 't gebeed gemaak. Oetindelek spraoke ze aof 't gebeed oonderein te goon
verdeile: Marokko zouw de noordeleke twie daardes krijge, Mauritanië 't zuie.
Franco, dee de Sahrawi's oersprunkelek e referendum euver oonaofhenkelekheid had
beloof, sloot noe e verdraag mèt Mauritanië en Marokko boe-in in de deiling
woort touwgestande. Dit waor tege de zin vaan de VN, die 't rech op
zelfbestumming vaan de bevolking oondersjreef. Op 14 november 1975 trokke de
Spanjole eweg oet 't gebeed, kort denao kaome de legers vaan Marokko en
Mauretanië in.

Dit waor evels tege de zin vaan e groet deil vaan de inheimse bevolking, en vaan
't militant Polisariofroont. Dees verzètsgróp woort gesteund door Algerije, wat
e conflik mèt naoberland Marokko had. Heidoor kós 't klei leger vaan 't
dunbevolk en erm land mier successe boke es veurzeen. In 't bezunder 't
Mauritaans leger bleek neet detege opgewasse en mós ziech in 1979 tröktrèkke. 't
Welvarender en diechter bevolk Marokko nao de claims euver en eisde noe gans de
Westeleke Sahara op. De guerrillero's vaan 't Polisariofroont bleve in 't gebeed
actief; Marokko begós 't dao-op loupende de jaore 1980 systematisch oet te kamme
en e systeem op te zètte vaan verdeidegingswalle (berm geneump, zuug ouch 't
keertsje).

In 1991 kaom 't tot 'ne waopestèlstand tösse 't Marokkaons leger en 't
Polisariofroont; de boeteste zandmoer is sindsdeen de bestandslien. 't
Vreidesmissie, de MINURSO, woort ingestèld, en me spraok aof veur e referendum
te goon hawwe. Dit mislökde, aongezeen Marokko de gaank vaan zake neet
accepteerde. In 2000 perbeerde me 't idee vaan 't referendum nui leve in te
bloze mèt 't Bakerplan, meh de Marokkaanse keuning wees ouch dit aof, umtot heer
't Marokkaans gezag in 't gebeed intösse es e voldoonge feit zaog. Sindsdeen
heet me de kwestie gooddeils laote röste. De Sahwari-republiek is intösse lid
vaan de Afrikaanse Unie (wat Marokko detouw brach um die unie gans te verlaote),
die mèt Spaanje häör groetste boondgenoet is. De mieste len vaan de Arabische
Liga steune Marokko in ziene claim, wie Fraankriek dat ouch deit. Op de VN-lies
vaan neet-otonoom len steit Spaanje nog ummer es de wèttege eigeneer vaan 't
gebeed, ouch al heet dit land zelf zien claims opgegeve.

Dit artikel is gebaseerd op zoewel en:Western Sahara es en:Sahrawi Arab
Democratic Republic, wie ouch aon en:Geography of Western Sahara en es:República
Árabe Saharaui Democrática.



https://li.wikipedia.org/wiki/Wes-Vlaoms

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Wes-Vlaoms (otoniem West-Vlams) is 'n Nederfrankische dialekgróp die weurt
gesproke in 't uterste zuidweste vaan 't "Nederlandsetaolgebeed": in de Belzje
provincie Wes-Vlaondere, in Fraankriek (Frans Vlaondere) en, aofhenkelek vaan
definitie, ouch in deile vaan Ziews Vlaondere (in de Nederlandse provincie
Zieland). De ingste verwantsjap besteit mèt de naoberdialekte Oos-Vlaoms en
Ziews. 't Wes-Vlaoms gelt es 't conservatiefste en - es me 't Nedersaksisch en
't Limbörgs neet mètrekent - mies vaan de standaardtaol aofwiekend Nederlands
dialek - de notie vaan 't Wes-Vlaoms es apaarte taol weurt aof en touw
opgebrach.

Wie bovenaon gezag liet me 't Wes-Vlaoms soms wel, soms neet tot in Nederland
doorloupe. De dialekte oet Wes-Ziews Vlaondere ('t Land vaan Sluis) zien evels
op e paar oetzunderinge nao ieder Wes-Vlaoms es Ziews vaan karakter. Um die
taolkundege woerheid zalle ze ouch hei weure behandeld. De dialekte vaan
Midde-Ziews-Vlaondere ('t Land vaan Axel) zien väöl Ziewser vaan karakter, meh
drage ouch nog Wes-Vlaomse trèkke en zalle veur de samehaank hei evegood aon de
orde koume. Ziews-Vlaondere is taolkundeg primair verdeild in e Wes-Vlaoms en 'n
Oos-Vlaoms taolgebeed. Wes-(Ziews-)Vlaomse dialekte huurt me in gans de gemeinte
Sluis en in 't groetste deil vaan de gemeinte Terneuzen (Terneuzen-stad,
Biervliet, Hoeke, Sluiskil, Axel en Zaamslag).

De aofgrenzing vaan 't Wes-Vlaoms op Belsj gebeed is lesteger: de grens tösse
Oos-Vlaoms en Wes-Vlaoms taolgebeed is get raofeleg. Numme v'r noe de
veurnaomste isoglos, die tösse ijs en variante aon oosteleke kant en ies aon
westeleke, daan is de verdeiling zoe: in 't noorde huurt Maldegem, in de
provincie Oos-Vlaondere, nog bij 't Wes-Vlaoms gebeed, zoe good wie 't dörp
Maria-Aalter (gemeinte Aalter). Zuidelek vaan Aalter geit de taolgrens
Wes-Vlaondere in; ieder Oos-Vlaoms es Wes-Vlaoms vaan karakter zien de dialekte
vaan o.m. Heestert, Otegem, Ingooigem, Deerlijk, Waregem, Wakken en Ruiselede.
Vaanajds Wes-Vlaamstaoleg is de Waolse enclaaf Komen-Waasten (Comines-Warneton).
De dörpkes Ten Brielen, Houthem en Ploegsteert zien dat gedeiltelek nog; ze
weure nog ummertouw op de dialekkaart ingeteikend. 'tzelfde gelt veur Dottenijs
(Dottignies), gemeinte Moeskroen (Mouscron).

In Fraankriek weurt 't Wes-Vlaoms gesproke in Frans Vlaondere. 't Taolgebeed is
de aofgeloupe iewe kleinder gewore doortot 't dialek hei en dao al gans is
oetgestorve (ouch in de res vaan 't gebeed verdwijnt 't dialek; zuug oonder).
Allewel begint dit gebeed in Belle (Bailleul), boenao 't doorlöp tot aon
Steenbeke (Steenbecque) bij Hazebroek (Hazebrouck). Vreuger leep de taolgrens
door tot aon de kus bij Grevelingen (Gravelines); allewijl drejt ze um
Kapellebroek (Cappelle-Brouck) en is de agglomeratie vaan Duinkerke (Dunkerque)
gooddeils eintaoleg Frans (in oonder mie Leffrinkhoeke (Leffrinckoucke) is dat
nog neet 't geval). 't Oetgestorve dialek vaan Duinkerke zal in dit artikel nog
wel aon de orde koume.

De ierste veer grope same kinne weure aongegeve mèt Kös-Wes-Vlaoms. Dat zal in
dit artikel ouch hei en dao gebäöre.

De taolhistorie vaan Wes-Vlaandere begint mèt 't Ingweoons, de taole vaan de
Ingweone, de Germaanse Noordziekösbewoeners in de aajdheid. Hun taole waore
Fries en aonverwante dialekte. Ingweoonse stamme mote nao de Groete
Volksverhuizinge in Wes- en Frans Vlaondere de kösstreke zien goon bewoene. Zij
woorte oonderworpe door de Franke, die hun taol, 't Frankisch, mètbrachte.
Ingweoonsen invlood bleef in gans 't kösgebeed vaan de Nederlen evels sterk.
Daodoor heet 't Wes-Vlaoms e dudelek Ingweoons substraot.

Vaanaof de vreug middeliewe kraoge veural de Oos-Frankische dialekte (die tot 't
Aajdnederfrankisch of Aajdnederlands hure) te make mèt oosteleken invlood,
oetgestraold door mechtege stei wie Kölle. 't Limbörgs woort hei zwoer door
gevörmp, 't Braobants in liechter maote ouch. De westeleke dialekte bleve dao
evels vrij vaan. De combinatie vaan Ingweoons substraot wat vaan wes nao oos
zwaker woort en d'n Hoegduitsen invlood die nao 't ooste zjus touwnaom, maakde
tot de Aajdnederlandse dialekte wes-oosgeoriënteerd waore. 't Vlaoms - toen nog
ein dialekgróp - waor in de middeliewe 'n relatief einheid mèt 't Ziews en 't
Hollands. 't Waor 't Vlaoms dialek boe-in de ierste bekinde Nederlandse zin op
sjrif woort gestèld (hebban olla vogala...).

In de hoeg middeliewe woort Vlaondere ouch tot 't belaankriekste gewes vaan de
Nederlen. Stei wie Brugge (mèt Damme) en later Gent hoorte tot de riekste en
groetste in de regio. Zien taol waor naovenant belaankriek en stoont in hoeg
aonzien. Dit zörgde veur de Vlaomse expansie: d'n export vaan Vlaomse
dialekkinmerke nao aander gróppe. Belaankrieke veranderinge waore 't verdwijne
vaan 't wäördsje thu/du 'doe' (nog presint in de zin vaan Sisam) en de oetspraok
vaan de uu es [y:] in plaots vaan [u:]. Ouch 't eweglaote vaan de h is hei
woersjijnelek begós. Dees lèste twie veranderinge tuine d'n invlood vaan 't
Frans, in dit geval 't Picardisch: Vlaondere hoort gooddeils bij 't keuninkriek
Fraankriek en in de väöl Vlaomse stei woort handel mèt de Franse gedreve. Gei
Nederlands dialek is daan ouch zoe laank en zoe deepgoond beïnvleujd door 't
Frans es 't Wes-Vlaoms. Sommege veranderinge in de taol waore neet specifiek
Vlaoms meh ieder algemein zuidelek vaan oersprunk, beveurbeeld de evolutie vaan
de cluster -ft es -cht (after > achter).

Aon 't ind vaan de middeliewe raakde Vlaondere zien veuraonstoonde positie kwiet
aon Braobant. De Vlaomse expansie veel daan ouch stèl; noe woort de Braobantse
expansie ingezat. Ouch 't Vlaoms kaom oonder Braobantsen invlood. E belaankriek
kinmerk wat me euvernaom waore de diftonge ij en ui. Dit gebäörde evels allein
in 't oostelek deil vaan Vlaondere, te beginne in Gent. Zoe oontstoont 't
Oos-Vlaoms. Westelek Vlaondere, wieneg versteidelek en door zien stagnatie sterk
vaan Braobant geïsoleerd, heel zien eige taol, die ziech oonaofhenkelek
dooroontwikkelde. De politieke sjeiing mèt Frans-Vlaondere kaom ind zeventienden
iew tot stand wie Lowie XIV vaan Fraankriek dit gebeed vereuverde.
Ziews-Vlaondere kaom nao 1648 in Nederlandse han, meh profiteerde es
Generaliteitsland neet vaan de welvaort en kaom ouch aamper oonder Hollandsen
invlood. Wel waore de bewoeners vaan dees gebeie calvinistisch, boedoor ze ziech
ouch isoleerde vaan Brugge en aander stei in katholiek Vlaandere.

Pas in d'n twintegsten iew, wie 't gebruuk vaan 't (Algemein) Nederlands in
Belsj es officieel taol touwnaom, raakde de Wes-Vlaomse dialekte weer in contak
mèt de res vaan 't Nederlands en begóste ze dedoor beïnvlood te weure. Bij 't
Ziews-Vlaoms begós dat perces ieder, meh ouch dao is d'n invlood tot op d'n daag
vaan vendaog beperk. In Frans-Vlaondere, boe wieneg lui Algemein Nederlands
kinne, steit 't dialek veural nog oonder zwoere Fransen invlood.

De Oergermaanse lang klinkers *î en *û zien in 't Wes-Vlaoms monoftonge
(einklaanke) gebleve, al weurt de lèste noe wel oetgesproke es uu /y/. Zoe stoon
Wes-Vlaoms en (Oos-)Limbörgs ies tegeneuver ijs en variante
(Standaardnederlands, Oos-Vlaoms etc.), en steit Wes-Vlaoms [h]uus tegeneuver
Limbörgs hoes en Standaardnederlands huis. In 't bove geneump euvergaanksgebeed
sprik me de klaanke in kwestie traditioneel es diftonge oet; in recinte jaore
sjijnt me dao evels de Wes-Vlaomse monoftongische oetspraok euver te numme.

De sjerplang ee en oo höbbe neet de extreem oetspraok die ze in 't Oos-Vlaoms
höbbe. Euver 't algemein klinke ze es eë [eə] resp. ooë [oə] (tegeneuver
Oos-Vlaoms ieë [iə] en uuë [yə]). Variante op de ee zien [ɛ:] (Oostende), [jı]
(Land vaan Cadzand), [e:] (Ieper) en [ɛiə] (Blankenberg). Variante op de oo zien
[o:] (Oostende), [ɔ:] (Brugge) en [wɔ] (Land vaan Cadzand). De weiklang ee en oo
weure bekans euveral es [e:] resp. [o:] gerealiseerd. Allein in 't plat Brugs
zien dat diftonge: [ɛi] en [ou].  Euveregens höbbe de Kös-Wes-Vlaomse dialekte
't structureel versjèl tösse weiklang en sjerplang oo opgegeve: veur 'nen
dentale consonant zien alle oo's sjerplaank, euveral aanders weiklaank.  De
Germaanse ai is in de westeleke dialekte (en 't Standaardnederlands) algemein in
de sjerplang ee opgegaange. 't Wes-Vlaoms heet minder oetzunderinge op die regel
es de standaardtaol of aander dialekte. Zoe kint me hei kleên en geête veur
resp. 'klein' en 'geit'. In Frans-Vlaondere zien dao-op zelfs hielemaol gein
oetzunderinge: meêsje 'meidske', eêgen 'eige' (in de res vaan 't Wes-Vlaoms nog
wel meisje en eigen).  De ee veur 'n r in e woord wie peerd eupent ziech in
sommege plaoste bij de kus tot [æ:], 'ne klaank dee relatief kort bij 't
Standaardnederlands paard steit. Dit is 't geval in en um Brugge, Oostende,
Diksmuide, Ieper, Veurne en Duinkerke. In de res vaan 't dialekgebeed is de
realisatie [ɛ:].

De oersprunkeleke ie en oe, die in de mieste Limbörgse dialekte ee en oo zien,
zien in 't Wes-Vlaoms bekans euveral nog vallende diftonge, wie dat in 't
Middelnederlands ouch zoe waor: rieët 'reet', goeëd 'good'. De sjwa, 't twiede
deil vaan dees twieklaanke weurt evels mer vlöchteg oetgesproke.

De sjwa aon e woordind, die in 't Limbörgs en in 't Standaardnederlands is
vervalle, is in 't Wes-Vlaoms euveral blieve stoon (brugge, roze, beke). Miestal
is dit 't kinmerk vaan 't vrouwelek woordgeslag; zuug oonder.

In 't westelek Wes-Vlaoms, vaanaof Diksmuide en Ieper, weurt 't achterveugsel
-ig nog mèt 'ne volle klinker oetgesproke, zoewie ouch in 't ooste vaan 't
Limbörgs Heuvelland: lastieg of lastig. In Frans Vlaandere huurt me zelfs nog
'ne volle klinker in 't achtervoogsel -lijk: waarlik.

De korte u weurt dèks oontrund tot 'n i. Dit is e typisch Ingweoons kinmerk.
Neet in alle wäörd gebäört dat evels eve dèks. E woord wie stik 'stök' kump in
de ganse provincie veur, wie ouch in 't Ziews en zelfs 't Oos-Vlaoms. Pit 'pöt'
(ouch in 't Ziews en 't Hollands) en dinne 'dun' koume evels neet veur in väöl
continentaol Wes-Vlaomse dialekte; knippel 'klöppel' (e paar dörpkes in
noordelek Wes-Vlaondere en Frans-Vlaondere) en brigge 'brögk' (westelek
Frans-Vlaandere) zien nog mer lokaol bekind. Oontrunding vaan de lang uu kump
ouch veur, beveurbeeld in diere 'deur', stieren 'sjikke' en vier 'vuur'.
Alledrei zien die wäörd ouch in 't Ziews bekind, dewijl 't lèste ouch in
Hollandse dialekte veurkump.

De ii weurt ouch wel ins gerund tot uu, in de wäörd bluven 'blieve', pupe
'piep', twuvel 'twievel', vuuf 'vijf' en wuuf 'wijf', boe de fonetische umgeving
drum vraog. Percies die wäörd vint me ouch in 't Ziews, dewijl ze touwvalleg
ouch in 't Wes-Veluws veurkoume. In Frans-Vlaondere strek ziech dit euver mie
wäörd oet: grupen 'griepe', zwuun 'zwijn', 'verke'.

De ou, oontstande oet ol[t] of al[t], is in 't Wes-Vlaoms veranderd in oe [u]:
koed 'kaajd', hoed 'goud'. Dees innovatie kump neet veur in Ziews-Vlaandere; ze
heet de rieksgrens es taolgrens. 't Wes-Vlaoms heet dit in de middeliewe
oongeveer gliektijeg mèt 't Picardisch doorgeveurd (Sprachbund).

De uu veur 'n r is geëvolueerd tot eu: zeur 'zoer'. Ouch dit versjijnsel hèlt op
bij de Nederlandse grens en ouch hei is spraoke vaan 'n Sprachbund mèt 't
Picardisch.

Bij zoewel de korte en de zachlang oo trejt in 't Wes-Vlaoms dèks spontaan
palatalisatie vaan klinkers (d.w.z. 'n umlaut-echteg versjijnsel zoonder
oonderligkende reje) op. Hiel algemein (en mèt hun verspreiing tot in 't Ziews
en Oos-Vlaams) zien zeune 'zoon', puppe 'póp', veugel 'vogel' en weunen 'woene',
minder algemein zien mussel 'móssel' en neute 'noet' (allein Kös-Wes-Vlaoms).
Vreem genoog kump in westelek Frans-Vlaondere ouch minder spontaan palatalisatie
veur: op (tegeneuver Wes-Vlaoms up, ip), bok (tegeneuver Wes-Vlaoms buk).

In zuid(west)elek Frans-Vlaondere kump ouch palatalisatie bij sommege wäörd mèt
oe, die daan 'n uu kriege. Dit kump 't mieste veur in de buurt vaan labiaole.
Zoe weurt bloeme 'blóm' tot blume in 't zuidelek deil vaan 't gebeed. Aander
veurbeelder zien uunsdag 'goonsdag' en gruuje(n) 'greuje'.

In 't Wes-Vlaoms weurt gei versjèl mie gemaak tösse de aajd-lang en verlengde
aa. Wel versjèlt in väöl dialekte de realisatie vaan de klaank al nao
fonologische umgeving. Veur dentaole weurt ze ummer es 'n gerunde achtervocaol
oetgesproke. In 't Continentaol Wes-Vlaoms krijg ze dao 'ne naoslaag bij: [ɔ:ə];
in de res vaan 't taolgebeed huurt me dee naoslaag neet ([ɒ:] en [ɔ:]). In
aander posities klink de aa in gans 't Continentaol Wes-Vlaoms es [ɒ:] of [ɔ:];
dit is ouch nog zoe in Ziews-Vlaondere en um Brugge, Torhout en Ieper. In 't
groetste deil vaan 't Kös-Wes-Vlaoms in de provincie Wes-Vlaondere huurt me dao
evels 'nen oongerunde klinker: [ɑ:]. In e groet deil vaan Frans Vlaondere is 't
zelfs 'ne veurklinker: [a:]. 't Extreemste geval zien de dialekte vaan Steenbeke
en Moerbeke (Morbecque), boe de klaank e bitteke e-echteg geslote is ([æ:]).

De korte a verandert soms in o. In de werkwoordsvörm brocht 'brach' en docht
'dach' is dat algemein veur 't groetste deil vaan 't Nederlands taolgebeed. Of
'aof' is in 't gans Wes-Vlaoms gebeed in gebruuk, boete 't groetste deil vaan
Frans-Vlaandere (meh wel in deile vaan Zieland, ouch bove de Westerschelde). 't
Woord zocht 'weik', 'zach' kump veural in 't Kös-Wes-Vlaoms veur. De Ingweoonse
natuur vaan dit kinmerk bliek oet 'n verglieking mèt 't Ingels: brought, off,
soft.

De i veurt wel ins geslote tot 'n korte ie. Dit gebäört veural veur 'nen
ng-klaank (rienk, 'rink' ziengen 'zinge'; ouch in 't Ziews), meh ouch veur -nd
en -nt: wiend 'wind', kiend 'keend', piente 'pint'. In aander posities weurt de
i zjus ieder get opener oetgesproke, zoetot e woord zie pit de kant vaan pet
opgeit. Ouch de korte e en u tröf dit lot. Dit heet obbenuits zien parallelle in
't Ziews, dewijl tot de geslote e-klaank [æ] ouch in 't Limbörgs veurkump.

De g weurt euveral verzwak tot 'n [h]. Dit tröf me ouch aon in westelek
Oos-Vlaondere en, dèks get minder sterk, in de Ziewse dialekte. Sprekers vaan 't
Wes-Vlaoms interferere dit kinmerk dèks nao hun Algemein Nederlands; soms passe
ze hypercorrectie touw. Dit weurt in de res vaan Vlaondere in stereotiepe wie de
Geilige Geest bespot.

De typisch Ingweoonse verweiking vaan de -g- nao 'n e (zeil tegeneuver Duits
Segel) heet ziech in Frans-Vlaondere soms wijer doorgezat. Dao kint me ouch
vleil 'vlegel' en wei 'weeg' (vergliek Fries wei en Ingels way).

De Oergermaanse sk-, in de standaardtaol sch- en in de mieste Limbörgse dialekte
sj-, heet in 't Wes-Vlaoms väöl versjèllende realisaties.

Neet allein aon 't begin vaan e woord, ouch op aander plaotse is de Oergermaanse
sk nog huurbaar. Veural in de inlaut (midde in e woord): dao is ze euveral te
hure op Ziews-Vlaandere nao. E Nederlands woord wie mensen weurt in 't
Wes-Vlaams daan ouch menschen (mensken, mensjen etc.) - 'n hendeg archaïsche
realisatie die wel tot 1946 in de Nederlandse spelling woort weergegeve, meh in
väöl streke al sinds de late middeliewe waor verdwene. De -sk op 't woordind is
zeldzaomer: die kump allein, es -sj, nog veur in 't Frans-Vlaams: Dieën mensj es
Vlamsj neve euveral Vlamsche menschen (vergliek dees gevalle mèt väöl Limbörgse
dialekte: minsj).

De -en aon 't woordind weurt bekans euveral es -n oetgesproke. De -n is daan 'ne
syllaabdragende nasaol, 'n lètter die allein 'n syllaab vörmp. Nao labiaole (b,
p) verandert die n in m, nao gutturaole (k, g) in ng. Zoe weurt lopen es loôpm,
pakken es pakkng oetgesproke. 't Brugs deit dao vaanaajds neet aon mèt: dao
weurt d'n oetgaank -en gans oetgesproke. Tot midde twintegsten iew waor 't in
Kortrijk ouch neet te hure: dao spraok me zelfs allein de -e oet. Dit kinmerk is
dao noe gans verdwene. In 't uterste weste vaan Frans Vlaondere (vieftien dörper
westelek vaan Bollezele [Bollezeele]) verdwijnt de -n ouch in sommege posities,
op 'n meneer die get aon 't Ziews herinnert: wel in werkwoordsvörm (zuug ouch
oonder) en in wäörd wie binne[n] en bute[n], meh neet in miervoudsvörm.

De intervocalische -d- oet 't Vreugmiddelnederlands is in de mieste Nederlandse
dialekte (ouch in 't Limbörgs) verdwene. 't Westelek Wes-Vlaoms vörmp dao 'n
oetzundering op: aw(we) is dao oede (in noordelek en zuidoostelek Wes-Vlaoms wel
gewoen oewe), mèt zjus wie in de standaardtaol 'n -d-. Nao de klaank uu ligk dat
nog get gecompliceerder. In 't noorde versjijnt dao miestal 'n -w-, in 't
binneland 'n -j- en in 't weste is de -d- blieve stoon. Vaandao Brugs luwen,
Kortrijks lujen en Veurnes luden 'luie'. In 't Continentaol Wes-Vlaoms weurt,
zjus wie in 't Limbörgs, ouch nog 'n -j- achter de uu gezat boe historisch 'n w
stoont: dujen 'duie' tegeneuver Kös-Wes-Vlaoms (en standaardtaol) duwen.

Alle Wes-Vlaomse dialekte höbbe in princiep drei woordgeslachte: mannelek,
vrouwelek en oonzijeg. Euver 't algemein kump 't woordgeslach euverein mèt dat
vaan 't (verzörg) Algemein Nederlands.

Manneleke wäörd weure in de continentaol dialekte - 't zuie vaan Frans-Vlaondere
deit hei ouch nog aon mèt - dependint gemarkeerd: 't bijbehurend woord krijg
'nen oetgaank. Zoe is 't ne vent (ouch: ''ne maan' gewoen), geêne vent 'geine
vent/maan', miene vent en dieën vent tegeneuver 'n vroewe ''n vrouw', geên
vroewe, mien vrouwe en die vroewe. Dit systeem kint me ouch in 't Oos-Vlaoms (en
kump sprekers vaan 't Braobants en Limbörgs ouch neet oonbekind veur). In 't
Kös-Wes-Vlaoms, inclusief 't Ziews-Vlaoms (en 't Ziews), is dit alles oonbekind:
e vent, geên vent, me vent, die vent.

Vrouweleke wäörd zien te herkinne aon de -e op 't woordind: roôze (ouch roze,
zuug bove) 'roes', padde, lampe, deure. Ouch manneleke en oonzijege wäörd höbbe
dee suffix soms. Manneleke wäörd vaan dat typ verwieze dèks nao manneleke wezes:
oane 'haon', osse, broeëre 'broor'. Broeëk 'brook' is 't eineg vrouwelek woord
wat neet op 'n -e indeg. In de Kös-Wes-Vlaomse dialekte, boe 't versjèl tösse
mannelek en vrouwelek aanders neet gemarkeerd weurt, is dit woord daan ouch dèks
mannelek. Dit lot tröf zelfs al de gewoen vrouweleke wäörd: me kin veural
joongere in de kösstreek hure zègke: de zonne, ..., je ('heer') zit achter de
wolken. In 't binneland is dat oongrammaticaol; wijer is 't in Vlaondere get wat
me ieder mèt 't Nederlands oet Nederland associeert.

Oonzijege wäörd weure zjus zoe wie in de standaardtaol gemarkeerd op 't bepaold
lidwoord en 't veurnaomwoord mèt vörm op 't: Et doenker ejland ''t Doonker
eiland'.

De genitief vint me trök bij persoens- en verwantsjapsnaome (wie in de
standaardtaol: Triens uus ''t hoes vaan Trien', voaders moaten 'pa zien vrun')
meh ouch bij berope en dergelieke, wat in 't Nederlands op ze mins oonnnatuurlek
is: de smeds vroewe 'de vrouw vaan de smeed'. Dit herinnert, zeker al umtot 't
bijhurend lidwoord neet weurt mètverboge, aon 't Ingels. Zjus wie in dees lèste
taol is 't ouch meugelek veur te zègke: 'k Goa nor de smeds 'Iech gaon nao de
smeed'. Bij verzelfstendegde adjectieve kump de genitief op -ens te indege: de
blendens stok 'de blindestek'.

D'n datief is bewoerd gebleve in e groet aontal stoonde oetdrökkinge, zjus wie
in de standaardtaol, 't Ziews en 't Zuid-Hollands. Zoe in tiedsoetdrökkinge (ik
kom zondage, te naaste jare 'volgend jaor') en wijer in losse oetdrökkinge
zoewie te voete, te rikke 'op de rögk vaan e peerd', te lande.

Väöl wäörd kriege e miervoud op -s, dèks in gevalle boe die neiging in aander
dialekte aamper besteit. De veurbeelde zien legio: dweils, stiers 'deure', mols,
zwiens. Nao 't weste touw kump dit dèkser veur; in Frans Vlaondere is 't 't
algemeinste. Oonder drök vaan aander dialekte en de standaardtaol zuut me 't wel
bij sommege wäörd verdwijne.

'n Wijer bezunderheid beit 't Kortrijks: dao kriege vreem wäörd op 'ne
beklemtoende vocaol e miervoud op -ts (caféts, veloots).

De vörming vaan verkleinwäörd vertuint groete versjèlle binne 't taolgebeed. Hei
volg daan ouch gei compleet euverziech vaan alle meugeleke systeme vaan
verkleinwoordvörming. De belaankriekste tegestèlling is die tösse 't binneland
en de kösstreek: in 't continentaol Wes-Vlaoms heet me de neiging um
verkleinwäörd op -ke te vörme, in 't Kös-Wes-Vlaoms deit me dat lever mèt -tje.

Es veurbeeld volg hei noe de meugeleke oetgeng achter 't diminutief vaan uus
'hoes'. Komma's geve aon tot tösse die plaotse de vörm ouch nog veurkump;
kommapunte geve 'n geografische sjeiing aon (tösse de twie plaotse in weurt get
aanders gezag).

't Persoenlek veurnaomwoord veur de ierste persoen inkelvoud is ik, oonbetoend
'k. De veurwerpsvörm is mien (kös) of mie (binneland).

Bij de twiede persoen wissele dèks variante vaan jij en gij ziech oonderein aof.
Allein in 't Land-vaan-Axels is 't euveral jie, je en joe; dit kin me aon
Ziewsen invlood touwsjrieve. De betoende vörm is in de res vaan 't taolgebeed
ummer hie. Es de oonbeklemtoende vörm veur 't werkwoord kump, luit ze in
binneland he, meh in de kösstreek je. In Brugge en umgeving koume allebei de
vörm veur (je, he komt). Achter 'ne werkwoordsvörm aon is 't in 't
Kös-Wes-Vlaoms ouch ummer je, in 't continentaol Wes-Vlaoms dèks -dje (da
meendje nie). In 't euvergaanksgebeed nao 't Oos-Vlaoms huurt me de "Braobantse"
(en Oos-Vlaomse) vörm -de (komde). Veurwerpsvörm heibij is joe(n) (mèt -n aon de
kös, zoonder mie nao 't binneland) of uuj (nog mie nao 't binneland, um Tielt en
Kortrijk).

De derde persoen mannelek is betoend ie. Oonbetoend weurt dat je (noorde), e, n
(weste) of blijf 't ie (zuidooste). 't Veurwerp is daan im.

De ierste persoen miervoud heet es veurnaomwoord wieder, ouch wel wulder/wudder
(Ziews-Vlaandere, uterste zuidooste vaanaof Tielt en Kortrijk) en miender
(allein Brugge en Zeebrugge). D'n objeksvörm is hei ons (Ziews-Vlaandere,
Brugge, Tielt en umgeving), oes (Roeselare, Kortrijk), uus (Oostende, Torhout,
Diksmuide, Veurne, Ieper en tösseligkend gebeed) of nuus (Poperinge en Frans
Vlaondere).

De twiede persoen miervoud weurt aongegeve mèt julder (weste en
Ziews-Vlaondere), hiender (noorde) of hulder (binneland), mèt versjèllende klein
plaotseleke variante. Hiender heet es bijbehurende objeksvörm junder, hulder
heet daoveur ulder.

De derde persoen miervoud is ziender (noorde en weste) of ulder en variante
(binneland, Ziews-Vlaondere). Ziender heet es bijbehurende objeksvörm under,
ulder verandert neet.

't Betrèkkelek veurnaomwoord is, oongeach 't geslach vaan 't woord boenao 't
verwijs, ummer die veur 't oonderwerp en dat veur 't veurwerp. Zoe kint me Daar
was e wuf die spon (bekind volksleedsje) en de man, da'k loôpen zag. Dit systeem
kump euverein mèt 't Frans, wat ouch ummer qui es oonderwerp en que es veurwerp
heet.

De Wes-Vlaomse werkwoordsvörm wieke neet al te väöl aof vaan die in 't Algemein
Nederlands. De groetste bezunderheid vertuint de ierste persoen inkelvoud: in de
Kös-Wes-Vlaomse dialekte (meh neet in Ziews-Vlaondere!) is de vörm daoveur
samegevalle mèt de miervoudsvörm: ik zien 'iech bin', ik doeën 'iech daon', ik
werken 'iech wèrk'. Bij sommege oonregelmaotege werkwäörd kump dat ouch boete
Wes-Vlaondere veur (en soms zelfs in 't Limbörgs), meh tot ik consequent geinen
eige vörm heet is typisch veur dees regio. Me nump aon tot 't aon 't ind vaan de
middeliewe vaanoet Brugge geëxporteerd is. Bij continentaol Wes-Vlaomse dialekte
is d'n oetgaank bij d'n ierste persoen inkelvoud gemeinelek -e: ik werke.

Zwake werkwäörd kriege in de verleien tied soms 'nen dobbelen oetgaank. D'n
oersprunkeleke vörm e werktede 'heer wèrkde' huurt me nog in Frans-Vlaondere en
tot veur kort in Oostende. De variant (j)e werktege kump frequint veur in 't
noorde en 't zuie vaan Wes-Vlaondere, meh ze raak allewijl verawwerd te geunste
vaan sumpel e werkte. Zjus wie in 't Ziews zien väöl werkwäörd sterk die
oersprunkelek zwaak waore: duwen - douw - (g)edouwen, verven - vorf -
(g)evorven. Oonregelmaotege werkwäörd die in 't Algemein Nederlands regelmaoteg
goon, zien raken - rocht (g)erocht en werken - wrocht - (g)ewrocht.

Voltoejde deilwäörd beginne in 't westelek Wes-Vlaoms mèt e-; dit veurveugsel
weurt oetgesproke es è-. Oetval vaan de de g- op die plaots kump op väöl plaotse
in Nederland en Vlaondere veur, ouch dèks in 't Zieland, meh neet in
Ziews-Vlaondere.

De antwoordpartikels joa en neê weure "verboge" nao persoen, dat wèlt zègke: 't
oonderwerp vaan de vraog boe-op antwoord weurt gegeve kump es enclitisch
veurnaomwoord in 't antwoord trök, en wel zoe, tot 't neet gemekelek herkinbaar
is. De vörm veur 't continentaol Wes-Vlaoms zien:

Dit kinmerk weurt dèks geneump in opsomminge vaan wat 't Wes-Vlaoms bezunder
maak. Vergliekbaar constructies koume evels ouch veur in väöl Oos-Vlaomse,
Ziewse en Hollandse dialekte.

Dit versjijnsel, wat in hiel väöl Nederlandse dialekte in einen of aandere vörm
veurkump, hèlt in tot e voogwoord ziech aonpas aon 't woord wat denao kump,
egaal of dat 'n oonderwerp of e veurwerp is. In de westeleke dialekte, dus ouch
in 't Wes-Vlaoms, geit die verveuging nao getal: 't voogwoord pas ziech aon es
't oonderwerp in 't miervoud steit.

In 't Kös-Wes-Vlaoms weure ouch bij ik miervoudsvörm gebruuk, conform de
situatie bij 't werkwoord.

In gans Wes-Vlaondere euverheers goan es hölpwerkwoord veur de touwkoumenden
tied: 'k Ga morhen Brugge bezoeken 'Iech gaon/zal mörge Brugge bezeuke'. In 't
westelek Wes-Vlaoms kump zullen zelfs neet veur. In de res vaan 't taolgebeed
impliceert 't gebruuk vaan zullen affek, dus 'n betrokke haajding vaan de
spreker. Je zult zieën, 't zal morhen rehenen!

't Werkwoord worden 'weure' kump aamper of gaaroet neet veur westelek vaan de
lijn Nieuwpoort-Kortijk. Worden es hölpwerkwoord veur de lijende vörm weurt
vervaange door zien, worden es koppelwerkwoord of aanderszins verdwijnt te
geunste vaan komen: Grevelinge is n eêle nieuwe stee ekommen 'Grevelingen is 'n
echte stad gewore'.

't Werkwoord doen kin weure gebruuk in e beperk aontal constructies die get aon
't Ingels herinnere. Dit kump beveurbeeld veur in oontkinnende antwäörd: 'k En
doen 'Nein, dat is neet', 'Nein, dat daon iech neet'. Umsjrievend doen is evels
frequinter in 't Ziews.

In vraoge, veural in de twiede persoen, zèt me al gaw 't oonbeklemtoend en 't
beklemtoend veurnaomwoord achterein: ku je hie 'kinstiech', kom je hie
'kumstiech'. Ouch bij de ierste persoen is dat gei probleem: komme'k ik, kommen
we wieder 'koume veer' (bij miervoudege wäörd, die langer zien, weurt dat wel
liegfrequinter).

In bevestegende zinne, zeker die es positief antwoord op 'n vraog dene, kump
algaw 't persoenlek veurnaomwoord nog ins achter de werkwoordsvörm: 'k Za'k
zekers kommen 'iech zal zeker koume'. Bij väöl naodrök, veural in de ierste
persoen, kin 't zelfs gemekelek drei kier optrejje: 'k Wazze 'k ik joenk 'iech
waor joonk'.

Dit systeem kump in alle Wes-Vlaomse dialekte veur, oetgezunderd 't
Land-vaan-Axels.

't Wes-Vlaoms en 't Oos-Vlaoms höbbe bekans exclusief - e paar awwere in Zieland
bevestege es oetzundering de regel - de Aajdnederfrankische dobbel oontkinning
en ... niet tot in dezen tied behawwe: 't En is nie waar ''t Is neet woer'. Dit
kump nog ummertouw frequint veur, ouch al is 't in princiep facultatief.

Los daovaan steit de pleonastische dobbel oontkinning: W'een ier noôit heên
polies gezieën 'V'r höbbe hei ech noets polies gezeen'. Constructies wie noôit
nie, noôit heên en niemand nie zien in 't Ziews, Hollands en Braobants ouch
frequint en dene veural ter versterking.

't Nederlands en zien dialekte höbbe gemeinelek 'ne circulaire syntaxis. Dat
wèlt zègke tot es 'n aander woorddeil es 't oonderwerp veuraon in 'ne zin kump
te stoon, tot daan oonderwerp en persoensvörm umdrejje. In väöl Wes-Vlaomse
dialekte is dat neet 't geval; wie wijer nao 't weste, wie minder 't veurkump.
In Frans Vlaondere oontbrik 't zelfs gans. Dao is beveurbeeld opgeteikend:

't Wes-Vlaoms vocabulair heet mie profiel es dat vaan de Hollandse en Braobantse
dialekte. Dat heet twie complementair reies: aon d'n eine kant is de
standaardtaol zjus op 't Hollands en Braobants gebaseerd, aon d'n andere kant
waore 't zjus dees geweste boe, door economische veurspood, de cultuur en daomèt
ouch de standaardtaol floreerde. Umtot Vlaondere (zeker 't weste) economisch
wied achterbleef, had ze in dat gewes väöl minder invlood. De perifeer ligking
vaan 't taolgebeed, aon de taolgrens en de zie, versterkde de isolatie (neet aon
alle kante aander dialekgrope die invlood kóste oetoefene). Alles bijein zien 't
dezelfde factore die de klaanklier zoe awwerwèts höbbe gehawwe, die ouch de
woordesjat zoe bezunder make.

Door de extern historie lieke de Wes- en Oos-Vlaomse vocabulaires väöl opein, en
gief 't ouch vrij väöl euvereinkómste mèt 't Ziews. In de vörming vaan de
woordesjat zien grof-eweg drei stadia te oondersjeie. 't Aajdste echelon is 't
Ingweoons. E zeker aontal wäörd vertuint nog dudeleke euvereinkómste mèt 't
Ingels en Fries; sommege vaan die wäörd kin me ouch in 't Ziews en bepaolde
Hollandse dialekte trökvinde. 't Twiede niveau liet ziech trökveure op 't
Middelnederlands of Vreugmodern Nederlands: wäörd of woordbeteikenisse die
intösse in de standaardtaol en/of de centraol gelege dialekte verlore zien
gegaange. 't Derde niveau betröf lienwäörd. Alle Wes-Vlaomse dialekte höbbe wel
e groet aontal Franse wäörd opgenome. Tot in de negentienden iew góng 't
gemeinelek um Picardische wäörd, daonao waor 't Standaardfrans de bron.
Natuurlek is veural in Frans-Vlaondere de Fransen invlood euverweldegend. In
Nederland en 't Belsj raak 't dialek de lèste decennia ummer mier oonder invlood
vaan 't Algemein Nederlands. Vaanoet Nederlandstaoleg perspectief beteikent dit
tot de woordesjat vervlaak, minder bezunder weurt.

Veurbeelde vaan Ingweoonse wäörd zien oonder mie sjchreêmen 'sjreie' (vgl.
Ingels scream), letter 'wieneg' (vgl. Ingels little, Fries lyts, Hollands
luttel), wied 'oonkroed' en kobbe(spinne) '(kruus)spin'. Goeze beteikende
vreuger 'gajs' (vgl. Ingels goose, Fries goes) meh weurt allewijl beter begrepe
es 'fom', 'machochel', 'dik wief'. Oongeveer 'tzelfde gelt veur bul, wat miestal
'hotskej', 'loompe mins' beteikent, meh zien oersprunkeleke beteikenis 'deur'
(Ingels bull, Fries bol) in Frans-Vlaondere heet behawwe. Snake beteikende oets
'slang' (vgl. Ingels snake); dat is noe nog zoe in Merkegem (Merckeghem). Op
aander plaotse in Frans-Vlaondere kint 't me 't veur aander bieste: veur
'salamander' of 'bloodzókker' in Stene (Steene), veur 'herdis' in Volkerinkhove
(Volckerinckhove) en aon de Belzje kant vaan de grens veur 't Hollands 'snuiter'
('n rare snake).

Typisch Vlaomse wäörd zien oonder mie aardig in de beteikenis 'hendeg', 'erreg',
beien 'wachte' (vgl. awwerwèts AN verbeiden), brimmel 'riep', bucht 'rommel'
(Hollands bocht ieder 'vojl water'), keraafsch 'averechs', liek 'wie' (vgl.
Ingels like; zjus wie dit woord ouch gebruuk es stopwoord), sneukelen 'snóppe',
uultje 'kapelke' en zeuren 'trichere'. In 2012 koze de sprekers vaan 't
Wes-Vlaoms zurkeltrutte 'naïef vrouw' es sjoenste Wes-Vlaoms woord.

Picardische lienwäörd zien soms al hendeg aajd en verbasterd. Zoe geit
pimpampoentje 'slivvenierebieske' trök op papillon ('kapelke'). Karton 'knech'
geit trök op carreton, Picardisch veur 'peerdsknech'. De Franse/Picardische
lienwäörd kinne in twie gróppe weure verdeild: de basterdwäörd en de echte vreem
wäörd. In e corpus gesproke Frans-Vlaomse teks bleek 80% vaan de basterdwäörd
ouch in Wes-Vlaondere veur te koume; bij de echte vreem wäörd waor dat evels mer
31%. Oonder mie voyageren 'reize' en ombrasseren zien in groete deile vaan
Wes-Vlaondere gebrukelek. Mie tot Frans-Vlaondere beperk zien evels dangereus
(tegeneuver gevoarlik) en usine (tegeneuver fabrik). Nui wäörd weure sinds de
twintegsten iew oonveranderlek oet 't Frans geliend. Vlaomse wäörd veur zake die
neet dèks besproke weure zuut me 't snelste oet 't Frans Vlaoms verdwijne.
Versjèlle in prominentie zuut me good trök bij biestenaome. Zwoan en
sjchildpadde bleke bij naovraog neet bekind, allein cygne en tortue woorte
gegeve. Veur 'koeleköpke' gaof me èlf kier têtard en veer kier pudejoenk en
pudebottel, veur 'eikhore' zès kier écureuil tege zès kier neutekraker, veur
'herdis' zeve kier lézard en èlf kier akketesse, snake etc. ('t bies heet in de
streek versjèllende naome), veur 'fóks' mer veer kier renard tege èlf kier vosj,
veur 'stekelverke' en 'wezel' nog ummer everzwientje resp. wezel (noets hérisson
of belette). D'n otter, e bies wat neet mier in Frans-Vlaondere veurkump, weurt
mèt loutre beneump, meh me kint nog wel de oetdrökking stienken liek en otter
'stinke wie 'nen otter'.

In Ziews-Vlaondere liek de taol neet direk bedreig. Väöl plaotse in dit gebeed
hure binne de provincie Zieland tot de mies dialekvaste. In de plaots Terneuzen
ligk 't gebruuk weer väöl lieger, vaanwege immigratie oet aander dialekgebeie.

De provincie Wes-Vlaondere heet binne Vlaondere de reputatie hendeg dialekvas te
zien. Sjattinge vaan 't gebruuk loupe op tot 90 percint. Es verklaoring veur 't
groeter dialekbehaajd in dees provincie gelle dezelfde reie boerum de taol in
vreuger tije vaan Braobantsen invlood vrijbleef: geïsoleerde ligking, minder
versteideleking en minder welvaort. Toch is ouch dao 't dialek in verval. In
1996 bleek in 'n enquête oonder studente oet Kortrijk (allemaol gebore in de
jaore zeveteg) tot 75% vaan hun mèt de awwers dialek praotde, 85% mèt breurs en
zösters en 80% mèt vrun. Dat is väöl, meh minder es oonder de aw generatie.
Bovedeen begint zjus dees generatie op te hawwe 't dialek aon de kinder door te
geve. Jóng awwers oet hoeger sociaol klasse trèkke hun kinder allewijl dèkser op
in de standaardtaol, zoetot 't Wes-Vlaoms laankzaamaon sociaol gekleurd raak.
Dat wèlt evels nog neet zègke tot de kinder in kwestie gein vleujende
dialeksprekers zalle weure, zeker neet umtot hun awwers 't dialek es
umgaankstaol oonderein aonhawwe.

In Frans-Vlaondere is 't dialek hendeg bedreig. Oet Duinkerke is 't al oongeveer
'nen iew verdwene, ouch in klein stedsjes wie Belle, Hazebroek,
Sint-Winoksbergen (Bergues) en Kassel (Cassel) waor 't al veur d'n Oorlog wijer
in verval es op 't umringend platteland. Op 't platteland spreke notabele 't
neet oonderein; 't Vlaoms is 'n taol veur boere. Bij oonderzeuk in 1984 gehawwe
in Hondschote bleek tot de ierste generatie nog veur 64 percint gans of
gedeiltelek Vlaomstaoleg waor, de twiede generatie veur oongeveer e kwart, de
kinder zoeget allemaol Franstaoleg. Wel verstoont de helf vaan de awwers en e
kwart vaan de kinder 't Vlaoms nog. Daobij bleke de kinder wiedoet 't
positiefste te dinke euver de streektaol: 'n groete mierderheid voont 't
belaankriek tot 't dialek zouw blieve bestoon. Allewijl besteit 't dialek nog
ummer en liek 't neet mèt oonmiddellek oetsterve bedreig, daankzij 'n klein gróp
touwgewijde gebrukers. 'n Bekinde plaots boe me nog väöl Vlaoms kin hure is de
merret vaan Sint-Winoksbergen. Zelfs in Duinkerke höbbe väöl lui nog wel 'n
passief kinnes vaan 't dialek; in 't modern (Frans/Picardisch) Duinkerks zitte
hiel väöl wäörd oet 't aajd Vlaoms dialek. Veural in 't sociolek vaan de vèssers
is väöl Vlaoms blieve leve. In Frans-Vlaondere weurt hei en dao de Nederlandse
(standaard)taol op sjaol gelierd en es cursus oonderweze.

In Ziews-Vlaondere weurt hei en dao gezoonge in 't dialek. Artieste die dao
bekind mèt zien geweure zien de band de Lamaketta's (Terneuzen), de blueszenger
Ries de Vuyst (Oostburg), de cabaretier Adrie Oosterling (Groede) en de
countryzenger Piet Brakman (ouch Groede). Geine vaan dees artieste haolde
landeleke bekindheid, allein de Lamaketta's woorte kort provinciaol bekind.

In Wes-Vlaondere begós de traditie vaan 't zinge in de streektaol in de jaore
zesteg mèt Willem Vermandere (aofkumsteg vaan Lauwe, gemeinte Menen). Later kaom
volkszengeres Lucy Loes op, die al op leeftied bekind woort mèt Oostendse
leedsjes euver 't vèsserleve. Op popmuziek in 't Vlaoms mós me wachte tot de
opriechting vaan 't Hof van Commerce, 'n rapgróp die in 't Wes-Vlaoms rapde. Zij
woorte al gaw boete Wes-Vlaondere bekind. Eine vaan hun, Flip Kowlier, góng in
2001 solo. Zien debuutplaat Ocharme ik woort 'nen hit in Vlaondere en (in minder
maote) ouch in Nederland. De zangeres-sjriefster Hannelore Bedert, die in 2007
debuteerde mèt Wat als, naom op dat album ouch e paar leedsjes in 't Wes-Vlaoms
op.

In Ziews-Vlaondere weurt mer op beperkde sjaol in 't dialek gesjreve. De
gediechte vaan Piet de Blaeij (Axel) versjijne aof en touw in 't blaad Noe.

De belaankriekste dialekdiechter vaan Wes-Vlaondere is Guido Gezelle, es me zien
taol teminste es Wes-Vlaoms wèlt zien. Heer gebruukde 'n gestileerde taol
gesjreve in de algemein Nederlandse spèlling meh gebaseerd op 't Wes-Vlaoms, mèt
euvereinkómstege grammairregele en woordesjat. Dat waor 'n ideologische keus,
umtot heer meinde tot de Vlaominge neet 't Hollands dialek móste euvernumme.
Heer völde zien taol evels aon mèt archaïsmes en neologismes, en leet eleminte
droet die heer es 'boers' zaog, zoetot zien taol toch nog aonzeenlek vaan 't
dialek aofsteit. In 't door häöm opgeriech tiedsjrif Biekorf, wat nog ummertouw
versjijnt, zien in de aofgeloupe iew väöl stökker in 't Wes-Vlaoms versjene,
beveurbeeld vaan K. de Wolf (Brugge), A. Mervillie (Kortrijk) en A. Bonnez.
Allewijl publicere väöl dialeksjrievers op lokaol niveau, zoonder in de buurt te
koume vaan 't succes vaan de dialekmuzikante.

In Frans-Vlaondere zien tot nog hiel laank nao de middeliewe - in de
negentienden iew - de Rederiekerskamers actief gebleve. Zij sjreve gemeinelek in
e soort algemein Nederlands, wat hei en dao, in principe oonbedoeld, regionaol
trèkke droog. Mie bewös dialectisch waor de volksbuun. Tot 1931 versjeen in
Frans-Vlaondere 'nen twietaolege catechismus. Echte dialektekste vint me veur 't
iers bij De Coussemaker in 1859. Oonderzeukers in d'n twintegsten iew sjreve
dèks volksverhaole in 't Vlaoms op. Allewijl is hei en dao 'ne dialeksjriever
actief; 'ne vrij succesvolle, dee 'ne veur poëzie in dialek groete verkoup vaan
1.000 stökker haolde, is Jean-Noël Ternynck (Hazebroek).

Neve gesjreve literatuur besteit in 't Wes-Vlaoms ouch 'n stripvertaoling: 't
book l'Île noire (De zwarte rotsen) vaan Tintin (Kuifje) is in 't Oostends
versjene es Et doenker ejland. De stripheld hèt hei Kuiftsje.

't Wes-Vlaoms weurt op versjèllende sites gebruuk. De mies belaankwèkkende
daovaan is de Wes-Vlaomse Wikipedia, dee sinds miert 2006 besteit. Deze
Wikipedia, dee in naovolging vaan oonder mie de Limbörgse en de Nedersaksische
Wikipedia woort gestiech, had in januari 2010 um en bij 4.000 artikele.



https://li.wikipedia.org/wiki/Waffel

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

'n Waffel ies 'n soort plat gebak, dat in 'n speciaal apparaat weurt gebakke.
Dat ies 'n waffeliezer. De deig of 't besjlaag ies aafhankelik van de soort
waffel. 'n Waffeliezer besjteit oet twiè plate mèt 'n rutekesprofiel, woatösje
besjlaag of deig weurt platgepeersj. Dees plate kènne op 't vuur (fornuis) of
electrisch verwermp weure. De naam waffel kump van 't Latiense waffle. De naam
en de ièrsjte vörm dateert oet de 15e ièw. De Grieke bakde ouch waal tösje twiè
iezersj 'n soort pannekook. Bie de Romeine heesj zoane ongegisde kook oblata
(offerande). Dat waor de veurluiper van de hostie.

Oarsjprónkelik woorte ze gegete op jaormerte, kèrmesse en foores (foires of
merte). In Limburg huère waffele bie oudjaor en nuujjaor. Bie ’t verrasje op
nuujjaorsdaag ies ’t gebrukelek um waffele te presentere. Eder familie bak(de)
zien eige soort waffele. ’t Uterlik haet te make mèt de vörm van ’t waffeliezer
en de sjmaak hingk aaf van de ingrediënte. Zoa besjtoon d’r dieke, groate,
klein, veerkentige, rón, zachte, hel en gevölde waffele.

Waffele were, neve Limburgse vla, ouch mèt de kèrmes gegete in Limburg. 'n
Gewoon waffel weurt mèt de heng gegete. Luukse waffele were werm gegete en
Brusselse waffele were geserveerd mèt 'ne flinke poes sjlaagroum, aarbeie, jam
of poejersoeker d'r op. Dees waffele èt me mèt mets en versjèt in repe gesjneje.
Reep veur reep sjuuf me ze dan mèt de heng nao binne. De Noord-Nederlandse
waffel ies 'n sjtök dunner en weurt kniepertie geneump. Ze weurt rónd de
jaorwieseling gegete.

'n Bekènd Limburgs nuujjaorsversjke mèt betrèkking tot de waffel geit zoa: Zalig
nuuj jaor De kop vol haor De mónd vol teng En de waffel in de heng

of de variant: Zalig nuuj jaor, de waffel is klaor, en höbs se gelök dan kries
se e sjtök



https://li.wikipedia.org/wiki/W%C3%B6l

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Wöl besteitj oet zaachte, dón haor vanne vach van sómmige dere. Luuj gebroeke
wöl (meistes van sjäöp) veur kleier, daekes en dergelike. De meiste wöl wuuertj
vervaerdig in Australië, Sjina en Nuuj-Zieëlandj.

Wöl óngersjèdj zich van haor ómdet 't sjöbbe haet, wodoor zäöj en tekskes d'rin
blieve hange. Hiedoor wuuertj de hoed van 't sjaop besjurmp taenge besjajiginge.
E sjaop kan den ouch zónger sjaaj door däörnetige begreujing loupe, in
taengestèlling toet dere wie de koe. Wiejer is wöl gekroes. 't Haet toet 20
bóchte de 2,5 centimaeter. Hiedoor wuuertj de lóch good vasgehaje, wodoor wöl
'ne goje wurmdje-isolater is. Dees isolerendje boetelaog veurkump det e sjaop
zien liefwurmdje verluus. Bei eigesjappe, de sjöbben enne kroes, make det wöl
ouch mekkelik kan waere gespónne. De vaezele häöke namelik mekkelik inein en
blieve daonao aanein vaszitte.



https://li.wikipedia.org/wiki/Vlag_van_Nederlands_Limburg

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

De vlag van Nederlands Limburg haet twiè gelieke horizontaal bane van wiet
(bove) en geel (ónder). Die bane were gesjeije door 'n sjmaler blauw baan. Euver
dees drie bane sjteit aan de hijskant 'n gekroande roaje lièw mèt 'ne dubbele
sjtaart. De vlag ies door Provinciaal Sjtate vasgesjtèld op 28 juni 1953.

De vlaggekleure kómme oet 't provinciewape, dat op 27 december 1886 bie
Keuninklik besjloet door keuning Willem III van de Nederleng aan Limburg woort
toegekènd. De lièw symboliseert Limburg en verwies ouch nao 't oud hertogdóm
Limburg. Ooch verwiest de vlag nao 't hertogdóm Limburg (1839-1866), woavan 't
gróndgebeed trouwes bienao euvereinkump mèt de provincies Limburg wie me ze
allewiel kènt. De kroan en de dubbele sjtaart make häöm de Limburgse lièw. De
blauw baan sjteit veur de Maas, die van zuid nao noord door de provincie
sjtruimp.



https://li.wikipedia.org/wiki/Viviane_Reding

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Viviane Reding (Esch-sur-Alzette, Luxembörg 27 april 1951) is 'n Luxembörgse
pollitika, journaliste, eurocommissaris en ein zeve vice-prizzedente vaan de
Europese Commissie, neet te verwarre mèt de Europese Unie.

Reding haolde in 1978 häör diploom in minsweitesjappe te Paries, Fraankriek. In
1979 woort zie wèrkzaom bij de gezèt Luxemburger Wort en woort zie polletiek
aktief bij de Christeleke Partij veur 't Luxembörgs parlemènt en de gemeinteraod
vaan Esch-sur-Alzette. Vaanaof 1989 waor zie wèrkzaom bij de EU. Zie stoond
bekènd es 'n veurvechster veur de regionale minderheije in Europese lindstaote.
Heidoor kraog zie in 1992 de Creu de Sant Jordi, de hoegste ieretitel die 'n
neet-Catelaonse kin kriege in Spaons Catelonië. Vaan 1999 tot 2004 waor zie
aktief es eurocommissaris bij de Commissie-Prodi. Oonderwies, kultuur, jäög,
media en sport waore de terreine boe zie in Europa euver góng. Vaan 2004 tot
2009 waor zie eurocommissaris veur de Commissie-Barroso I op 't gebeed vaan
infermatiemaotsjappij en media. De terreine boe zie euvergóng bij Prodi woorte
noe euvergenomme door de Cypriotische Androulla Vassiliou. Zie bleef dit ouch in
de Commissie-Barroso II. Reding kraog toen de terreine justitie en minsrech.
Infermatiemaotsjappij woort euvergenomme door de Nederlandse Neelie Kroes. Media
vilt sins deen oonder de Spaonse Joaquín Almunia. Reding heet drei kinder.



https://li.wikipedia.org/wiki/Vanuatu

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Vanuatu (inheimse oetspraok [vanua'tu]; officieel (Bislama) Ripablik Blong
Vanuatu, (Frans) République de Vanuatu, (Ingels) Republic of Vanuatu) is 'n
eilandnatie en 'nen arsjipel in de Stèl Oceaon, zuidoostelek vaan de
Salomonseilen, zuidwestelek vaan Tuvalu, westelek vaan Fiji en noordoostelek
vaan Nui-Caledonië. 't Land is cultureel vrij divers en weurt gerekend tot
Melanesië. Tot 1980 waor 't e Brits-Frans condominium, bekind oonder de naom Nui
Hebride.

Sinds 1994 is 't land verdeild in zes provincies. Dees provincies höbbe naome
die oet de beginsyllabe of lètters vaan hun (hoof)eilen zien samegestèld.

Vanuatu is 't 158e land op de wereld, nao Montenegro en veur de Marshalleilen,
of bij vergelieking oongeveer e daarde vaan Nederland of 't Belsj. 't Land
besteit oet 82 vrij klein eilen vaan völkanischen oersprunk, boevaan 'rs 65 zien
bewoend. Väöl völkaone zien nog actief. Ouch eerdsjókke zien gebrukelek. De
groetste eilen zien Espiritu Santo, Malakula, Efate, Erromango, Ambrym, Tanna,
Pentecost en Epi. 't Groetste deil vaan 't land is steil en oonbebouwbaar;
hoegste punt is d'n Tabwemasana op 1877 meter.

Vanuatu heet de typische natuur vaan 'n eilandnatie: e beperk aontal reptiele en
amfibieë en gein zoogdiere boete ziezoogdiere en vleermuis. 't Land kint 136
soorte veugel, boevaan 'rs 9 endemisch zien, 8 geïntroduceerd en 30 zeldzaam
breujers of daolgaste. Oonder de endemische veugel zien 't Vanuatuboshoon
(Megapodius layardi) en de Vanuatubrèlvogel (Zosterops flavifrons).

De inheimse bewoeners vaan Vanuatu weure Ni-Vanuatu geneump. Ze zien vaan
Austronesische aofkóms. Me kint ze wijer verdeile op taolkundege grun (zuug
direk oonder).

In Vanuatu weure neet minder es 108 taole gesproke; daoneve gief 't nog twie
oetgestorve taole. De drei officieel taole zien de taole vaan de twie aw
kolonisatore, Ingels en Frans, zoewie 't Bislama, 'n creooltaol gebaseerd op 't
Ingels. Dees taol is in steidelek gebeed de volkstaol, en daoboete veural
pidgin. De aander 105 taole, die neet officieel zien en mer lokaol weure
gesproke, zien allemaol Austronesische taole. In de noordeleke en middeste eilen
huurt me Aofgelege Oceanische taole, in 't zuie evels Zuid-Vanuatutaole.

De mieste Ni-Vanuatu zien christelek. Mèt 32% zien de Presbyteraone 't groetste
genoetsjap, dao-op volge de roems-kathelieke (13%), de anglicaone (13%) en de
zevendendaagsadventiste (11%); aander genoetsjappe numme 14% veur hun rekening
zoetot 't totaol aondeil christene 83% is. 7% vaan de bevolking hingk nog
traditioneel animistische religies aon, 4% is boeddhis, 3% Bahá'í ('n
oetzunderlek groet aondeil).

't Gief archeologische voondste vaan zoe'n 2000 veur Christus, die gemekelek aon
de Austronesiërs zien touw te sjrieve. D'n iersten Europeaon dee de eilen zaog
waor de Portugees in Spaonsen deens Pedro Fernandes de Queirós. Heer neumden 't
La Austrialia del Espiritu Santo, nao 't Zuidland en d'n Heilege Geis, dit
eiland woort later Espiritu Santo. Pas in 1768 heroontdèkde Louis Antoine de
Bougainville de eilen. In 1774 deeg James Cook ze aon; heer neumde de eilen de
Nui Hebride (nao de Hebride in Sjotland). De oontdèkking vaan sandelhout in 1825
brach Europese kolonisatie op gaank. In hun spoor kaome ouch missionaire nao de
eilen. Conflikte tösse de Britte en Franse leide oetindelek in 1906 tot 'n
akkaord boe-in me besloot vaan 't eiland e condominium te make. De twie
meugendhede hele hun apaarte systeme en zatte allein e gezamelek rechsysteem op.
Nao d'n oorlog naom 't nationalisme touw en begós de bevolking otonomie daan wel
oonaofhenkelekheid te eise. In 1980 woort 't land oonafohenkelek; me neumde 't
Vanuatu, nao 't Austronesisch vanua 'land' en -tu 'stoon'; Vanuatu beteikent dus
zoeväöl wie 'oonaofhenkelek land'. Binnelandse tegestèllinge leide in de jaore
1990 tot politieke instabiliteit.

Veur dit artikel is gebruuk gemaak vaan 't corresponderend Ingelstaoleg artikel
en wel in dees versie; wijer koume bittekes informatie vaan en:Geography of
Vanuatu, en:Religion in Vanuatu en en:List of birds of Vanuatu.



https://li.wikipedia.org/wiki/Vaarn

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Vaarne zeen 'n groep van vaatplantje die toete gruup Pteropsida of Monilophyta
behuuere. Naeve de echte vaarne waeren ónger deze naam ouch de vaarnechtige
verstange, worónger de paerssterte, de Psilotopsida mitte addertóngfemielje,
enne Marattiopsida, meh zóngere Lycophyta (woufsklaw en biesvaarn), die 'n
zöstergroep zeen vanne vaarne.

Vaarne höbbe reut, die 't water oete gróndj of oet 't water haole, of die
óntbraeke. De meiste saorte höbben 'ne rootstek (rizoom), e kroependj stök aan
stengel óngere gróndj. Ouch kómme boumvaarne veur die mitte stengelen 'n
sjienstam vörme, zodet e boumechtig uterlik óntsteitj.

De vaarne höbbe blajer die óntspringen oete rootstek. Dees zeen neet zoea te
vergelieke mitte blajer vanne zaodplantje. Väöl saorte vaarne höbbe naeve
vröchbaar blajer, worop zich sporangië bevinjen ouch ónvröchbaar blajer zónger
späör, wie dóbbellouf. Bie väöl anger saorte guuef 't gein óngersjied tösse
fertiel en steriel blajer, wie bie neervaarn.

Juus wie móssen en woufsklawwe vermeinigvöljige de vaarne zich middels späör en
vörme die gein zäöj.

De vaarne vörmen al zieër aaj plantjegruup, wovan fossiele bekèndj zeen oete
midde van 't Devoon. In 't Carboon waas de groep hieël talriek en vormriek.
Tródsdet de meiste van dees saorten in 't Perm zeen oetgestórven is de groep
ummer naodrökkelik aanwaezig gewaes.

't Guuef doezjendje versjillige saorten aan vaarnen en vaarnechtige die euvere
ganse werreld versprèdj veurkómme. In 't biezunjer zeen ze väöl te vinjen in
raengewaad (tropisch of gemaotig), ómdet hie ein vanne wichtigste vereisdje ane
laefómgaeving vanne vaarn, vóch, is gegarandeerdj.



https://li.wikipedia.org/wiki/V%C3%A8sse

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Vèsse (Pisces) zien 'ne gróp vaan de gewervelde diere, en wel de primitiefste en
minst oontwikkelde. Traditioneel weure ze es ein klasse gezeen, meh die visie is
de lèste decennia vervaag. De vèsse zien in 't Paleozoïcum oet de sjedelloze
oontstande, doortot 'ne sjedel um hun herses greujde. Oet de vèsse zien later de
amfibieë oontstande. Alle vèsse zien kaajdblojeg.

Dèks weure waterdiere die gein vèsse zien meh wel drop liekene ouch vèsse
geneump, beveurbeeld walvèsse.

De oonderverdeiling vaan vèsse weurt betwis. Um te beginne zien vèsse 'n
parafylische klasse: de indeiling weurt neet zuver op basis vaan aofstamming.
Dit gelt ouch veur de reptiele. Vèsse zien alle gewervelde diere die gein
Tetrapoda zien; dat wèlt dös eigelek zègke tot me de tetrapoda es
gespecialiseerde vèsse moot zien. Dèks weure ze in twie klasses verdeild:



https://li.wikipedia.org/wiki/Uranium

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Uranium of uraan is e sjemisch element mit 't symbool U en 't atoeamnómmer 92.
't Is e matallisch gries aktinied.

Uranium is radioaktief en is, naeve thorium, 't huifigste element oet de
actiniumserie. De anger aktinide kómme huuegstens in spoeare veur, dèkser zeen
ze kónsmaesig of perdukte van radioaktief verval.

Uranium wuuertj es verriek uranium gebroek in kernwaopes en kernreactore;
verermp uranium wuuertj vanwaenge de hoeag dichheid gebroek es contragewich in
vlegers en in munitie. Boetedet deentj 't es aafsjurmingsmatterjaal taenge
ioniserendje straoling. In Nederlandj is 't gebroek van munitie mit verermp
uranium oppe ubingsterreine Vliehors en Noordvaarder saer 1993 neet mieë
toegestange. Waal wuuertj nag verermp uranium gebroek veure legering van
Amerikaanse M1-tanks, ómdet 't door zien hoeag dichheid lestig is te doorbaore
mit keugel. Verermp uranium vindj ouch toepassing in antitankwaopes. 't
Projectiel oet verermp uranium doorbaortj 't pantser. 't Uranium brendj den en
verbroek daobie alle zoerstof binnen inne tank.



https://li.wikipedia.org/wiki/UEFA

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De UEFA (Ingels: Union of European Football Associations) is 't verband vaan
lendeleke voetbalboonde oet Europa. Heibij hure beveurbeeld de Nederlandse
(KNVB) en Belzje boond (KBVB). Ouch len die historisch-cultureel mèt Europa
verboonde zien meh eigelek in Azië ligke, hure debij. De UEFA reguleert Europees
clubvoetbal (Champions League, Europa League en Europees vrouwluivoetbal) en 't
Europees kampioensjap hiere- en damesvoetbal (zoewie diverse jäög- en
aspirantetoernoje).

De UEFA woort op 15 juni 1954 opgeriech in Basel en had aonvenkelek 25 leie. Dat
aontal is door de jaore heer gestege tot 55 anno 2016.

Neet aongeslote zien Monaco en Vaticaanstad. In dees stadsstaote is gein plaots
veur genóg clubs um 'n nationaol competitie op te zètte. Wel höbbe bei len
oonofficieel hierenèlftalle, en kint Monaco 'n voetbalclub, AS Monaco, die
(hoeg) in de Franse competitie späölt.



https://li.wikipedia.org/wiki/Turkse_Rippubliek_Noord-Cyprus

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Turkse Rippubliek Noord-Cyprus (Törks: Kuzey Kıbrıs Türk Cumhuriyeti) is 'nen
op 't noordelek deil vaan 't Mediterrane eiland Cyprus gelege staot dee allein
door Turkije weurt erkind. De res vaan de wereld zuut dit formeel es bezat
gebeed vaan de Rippubliek Cyprus.

In 2004 waor d'r 'n referendum óp Cyprus över de hereniging van 't eiland. De
Turks-Cypriote sjtèmde vör; de Grieks-Cypriote taege. In datzelfde jaor trooj es
gevólg van dat referendum allèng 't Grieks-Cypriotische dèèl toe töt de EU en is
't Turks-Cypriotische deel bies noe allèng erkaant dör Turkije.

De einegste officiele taol vaan Noord-Cyprus is Törks. In praktiek spreek me
evels veural Cypriotisch Törks. Me is d'r neet gaans euveroet of dit noe 'n
Törks dialek is of, zjus wie Törks, e lid vaan de Altaïsche taole en daomèt 'n
apaarte taol. Me vind naomelek veur 'n dialek wel hiel väöl aofwiekende wäörd en
zelfs grammatica. 't Versjèl tösse Törks (Türkçe) en Cypriotisch Törks
(Türkçesi) is op z'n mins eve groet es dat tösse Limbörgs en Nederlands en heet
volges sommege taolweitesjappers 'n gaans aandere basis es 't Törks, naomelek 't
Yörük, dewijl dat veur Törks 't Anatolisch is. 't Gief ouch hendeg väöl invlooj
vaan Indo-Europese taole in 't Cypriotisch Törks, dewijl Törks dao-in tege väöl
"peurer" is gebleve. Vaan alle Indo-Europese taole zien 't d'r veural veer
boevaan 't väöl späör gief in 't Cypriotisch Törks, naomelek (vaan minder tot
mie): Italiaans, Aajdgrieks, Ingels en Nuigrieks. Dit heet natuurlek allemaol te
make mèt de historie vaan Cyprus. Neve (Cypriotisch-)Törks spreek volges 'n
Ingelse sjatting in eder geval mie es haaf vaan de Rippebliek Ingels. Tot 1974
goof 't ouch väöl Nuigrieks in Noord-Cyprus. Evels zien bekans alle
Griekstaolege Cypriote nao de splitsing tösse Zuid en Noord nao 't zuie
vertrokke. Aandersum zien de mieste Törkstaolege in dat jaor die in 't zuie
leefde nao Noord-Cyprus vertrokke.

Ouch de historie vaan Noord-Cyprus behuurt bis de Historie vaan Cyprus, bis 't
momint ziech zal veurdoen tot 't Noorde daodwèrkelek volges de VN, en mèt naome
de EU, oonder de status vaan oonaofhenklekheid geneet.



https://li.wikipedia.org/wiki/Tsjaad

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Tsjaad (ouch gesjreve Tchad; officieel (Frans) Republique du Tchad, (Arabisch)
جمهورية تشاد, Ǧumhūriyyat Tšād) is 'ne binnestaot in Midde-Afrika, grenzend aon
(mèt de klok mèt) Libië, Soedan, de Centraol-Afrikaanse Republiek, Kameroen,
Nigeria (allein euver water) en Niger. Hoofstad en wiedoet groetste stad is
Ndjamena. De bijnaom 't 'doed hart vaan Afrika' pareert mer veur e deil: de
noordeleke hèlf vaan 't land, deil vaan de Sahara, is zeker hendeg druug, meh in
't zuie heers get wat mier op e savanneklimaot liekent. Tsjaad is
etno-linguïstisch hiel divers, mèt versjèllende volker oet de Niger-Congogróp,
de Nilo-Saharaanse gróp en de Afro-Aziatische gróp. Tsjaad is allewijl eint vaan
de ermste, corrupste en mins efficiënt geregeerde len op de wereld.

Tsjaad is verdeild in 22 regio's, 61 departeminte, 200 sub-prefecture en 446
kantons. De regio's zien de volgende:

't Midde vaan Tsjaad weurt gevörmp door 't zoegeneump Tsjaadbassin, 'n
oetgestrek liegland wat op zie liegste punt 't Tsjaadmeer (de naomgever vaan 't
land) heet ligke. Boete dit meer is 't bassin gooddeils druug, in 't noorde
zelfs extreem druug. Dat gelt ouch veur 't Ennediplateau, in 't noordooste en 't
Tibestigebergde wat 't bassin aon de noordkant begrens, en boe d'n Emi Koussi,
mèt 3414 meter d'n hoegste berg vaan Tsjaad en de ganse Sahara, in te vinde is.
't Zuie vaan 't bassin is ieder haafweuste (de Sahel). Dao weer zuielek vaan
ligk e geaccidenteerd savanneland boe de revere Chari, Logone en hun zijtek door
struime. 't Regeseizoen in de Sahel doort vaan juni tot september, dat vaan de
savanne vaan aprèl tot oktober. Me tröf in 't land 134 soorte zoogdiere en 141
soorte veugel aon, bekans allemaol in 't zuie.

't Aontal etnische gróppe kump bove de 200 oet, wat 't land enorm divers maak in
taol, religie, gebruke, sociaol organisatie, keuke en egaal welk aander
cultuurelemint. Me kin oonder mie Arabiere, Hadjarai, Sara en Toubou
oondersjeie.

De taolkundege situatie vaan Tsjaad is al eve complex. Ethnologue kint 't land
133 taole touw, boevaan 131 levende. 't Land kint twie officieel taole: 't
Frans, de taol vaan d'n awwe kolonisator, en 't Arabisch, de cultuurtaol vaan
d'n islamitische wereld en daomèt vaan groete gróppe in 't land.

Väöl taole in 't land hure bij de Afro-Aziatische taole. Dao-oonder vèlt 't
Arabisch, wat neet allein in ziene standaardvörm officieel is, meh ouch in
dialektische vörm (Tsjadisch Arabisch) en creoolvörm (Babadia-Arabisch, zelf
gebaseerd op perceis Tsjadisch Arabisch) weurt gehuurd. 't Inheims Arabisch
dialek deent es lingua franca in 't land. 'n Gans aander soort Afro-Aziatisch
zien de Tsjadische taole, die (zij 't zeker neet exclusief) in dit land, in 't
Bassin, weure gesproke. Ze zien mèt tientalle, dèks klein, taole; 't Masana en
't Musey zien twie vaan de groeter.

In zoewel noord es zuid weure versjèllende Nilo-Saharaanse taole gesproke. Dit
is 'n diverse gróp boevaan de geldegheid neet gans vassteit. Bekind zien hei de
Mabataole (boe-oonder 't Maba, in 't ooste vaan 't land), de Furtaole (wie 't
Madang; dees taole weure in Tsjaad veural gesproke door vlöchtelinge oet Darfur,
Soedan), de Saharaane taole (in 't noorde; 't Dazaga is 'n relatief groete), de
Sara-Bagirmitaole (in 't zuie; veurbeelde zien 't Bagirmi, 't Sara en 't
Ngambay), 't Shemya (ouch Sinyar; tege de grens mèt Soedan) en de Oos-Soedanese
taole (tege de grens mèt Soedan, oonder mie 't Tama).

Minder sterk vertroje zien de Niger-Congotaole, aanders de groetste gróp vaan 't
continent. 'n Groete Wes-Afrikaanse taol, 't Fulfulde, huurt me hei in twie
dialekte, Adamawa en 't Bagirmi-Fulfulde. 'n Wijer groete taol is 't Mundang.

Tot slot kint me in Tsjaad nog ein klein taol die tot gein taolfamilie huurt ('n
isolaot): 't Laal. Dit weurt door e paar hoonderd lui (nog 750 in 2000) in drei
dörpkes gesproke.

Bij de census vaan 1993 bleek 54% vaan de bevolking moslim (oet versjèllende
genoetsjappe), 20% katheliek, 14% protestants, 10% animistisch en e klei deil
neet-religieus of aonhenger vaan aander religies. Zoewel d'n islam es 't
christendóm in 't land weure bedreve mèt eleminte oet de traditioneel religies;
dit is veural op 't land 't geval. De versjèllende religies kinne euver 't
algemein zoonder probleme nevenein bestoon.

Zoe in 't zevende milennium veur Christus, wie 't klimaot in Noord-Afrika väöl
nater waor es deveur of denao (Greune Sahara) en vestegde ziech versjèllende
volker in de Sahara. Väöl vaan de intrèssante voondste oet deen tied vint me
zjus in Tsjaad. In 't zuie zitte al zeker 2000 jaor sedentair, landbouwende
rieke. 't Aajds bekinde waor dat vaan de Sao-cultuur. Dit veel roond 't jaor 600
veur 't Kanemriek. In de Kanemtied moot Tsjaad d'n islam höbbe euvergenome. Dit
riek, en zien opvolgers (nao 1300 waor 't mèt Kanem wel aofgeloupe),
controleerde versjèllende trans-Saharaanse handelsroutes.

De Franse kolonisatie begós tege 't ind vaan de negentienden iew. Inheimse
veldhiere wie Rabih az-Zoebair verzatte ziech tege de Franse; 't territorium
Tchad kós neet ieder weure oetgerope es tot az-Zoebair in 1900 waor umgebrach.
Pas roond 1920 hadde de Franse 't gebeed gans oonder controle; toen woort 't
geïncorporeerd in Frans Equatoriaol Afrika. 't Oonvröchbaar en oonbereikbaar
land had gein hoeg prioriteit bij de kolonisator, op wee 't immens koloniaol
riek 'ne groeten administratieven drök lag. Nao d'n Twiede Wereldoorlog
veranderde de status vaan kolonie in euverzies gebeed; in 1960 woort 't land,
wie zoeväöl Franse kolonies, oonaofhenkelek.

Ierste president woort François Tombalbaye. Al nao twie jaor begós zie beleid
dictatoriaol te weure, wie heer aander politieke partije es de zijn verbooj. Dit
leide tot verzèt en vaanaof 1965 tot 'ne börgeroorlog. Ouch 't aofzètte en
vermaorde vaan Tombalbaye in 1975 leide neet tot 't ind vaan de chaos. Wie in
1979 rebelle de hoofstad introkke, oontstoont complete anarchie. In de jaore
1980 begós 't Libië vaan Moe'ammar Qaddhafi ziech mèt 't land te meuje, oonder
aandere mèt de bedoeling de umstreje Aoezoestroek in han te kriege. Dao-op
mingde ziech Fraankriek weer inger in de politiek vaan zien aw kolonie: Hissène
Habré woort es president aongestèld. Heer wis de Tsjadiërs achter ziech te
vereinege en kós mèt Franse militaire steun de Libiërs oetdrieve. Zie beleid
waor evels repressief en corrup, wat ziene generaol Idriss Déby in 1990 tot 'ne
staotsgreep brach. Déby legaliseerde oppositiepartije en brach ouch aander
democratische hervörminge op gaank. Mèt de jaore evels woort ouch heer
otoritairder en corrupter. 't Land lijt allewijl zwoer oonder versjèllende
probleme. (Westerse) woernummers zien 't land es 't op eint nao mies otoritair
op de wereld (nao Noord-Korea), 't op zes nao mins oontwikkelde (ermste) land
vaan de wereld (nao Zimbabwe, Kongo-Kinshasa, Niger, Boeroendi, Mozambique en
Guinee-Bissau), 't op zeve nao corrupste land op de wereld (nao Somalië, Birma,
Afghanistan, Irak, Oezbekistan, Turkmenistan en Soedan; in 2005 stoont 't zelfs
bovenaon) en d'n op eine nao mies mislökde staot (nao Somalië). Ouch mèt
minserechte blieve probleme.

Dit artikel is gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer op en:Wildlife of Chad en
en:Languages of Chad.



https://li.wikipedia.org/wiki/Trol_(internet)

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

‘ne Trol, (mv. trolle) van ‘t Ingelsj troll, ies op internet ‘ne persoon dae op
fora, websites, chatkanale beriechte plaats mèt ’t doel veursjpelbaar reacties
van ander luuj oet te lokke of aandach te trèkke. ’n Ander soort trol kaom
vreuger in sages veur. ’t Biehuèrende werkwoord ies trolle, trolde getrold.

’t Kump ouch veur dat emes zaet dat get ’n feit ies, terwiel ’r in werkelikheid
’n meining nao veur bringk. Dit ies neet ummer negatief, meh ’t kèn behuèrlik
provocerend zin (sóms). Veurbeeld: "Aids ies de sjtraof van God veur
homoseksuele". Ingebrach es slogan zonder verdere nuancering, ies ‘t vrie
veursjpelbaar dat forumdeilnummersj ziech dan ergere aan de oetgesjponne
conversatieliene die dao-op volge en die dan eigelik nieks toevoge.

Trolle were nog waal ins verwiesseld mèt querulante; dèks ies ‘ne trol ouch ‘ne
querulant. Meh dao ies e belangriek versjil. ‘ne Trol zeurt, zuig, zeik en
zeivert mèt es enigste doel um te sjtuère.’t Zgn. trolle kènt sóms ’n instrument
zin um discussies te dominere en te beïnvloede. Veur de trol ies dat biezaak,
terwiel de querulant ummer ’n doel haet. Hae gebruuk ’t trolle (ww) es mieddel
um dat doel te bereike.

‘t Begrip trol (es zelfsjtendig naamwoord) ies bekènd in alle Germaanse tale. ‘t
Beteikent in ‘n sage ‘n bovenatuurlijk weze of ‘n koaj en soms vruntelike
kiekende (m.a.w. valsje) dwerg. In ’t Ingelsj besjteit neve ’t naamwoord ouch e
werkwoord to troll mèt twiè beteikenisse: (1) ontsjpanne e leedsje zinge en
vösje mèt de hölp van ’ne lokvösj dae achter de boot weurt gesjlèp.

De pretentieloosheid tot koaje nonchalance (op ‘t vlak van sjpelling, inhoud en
goje sjmaak) van ‘ne trol geuf aan moderatore väöl zörg en euverwerk. Veural in
usenet, meh ouch in chats kump me trolle tege, en ouch ander online-projecte,
zoa-es Wikipedia höbbe te make mèt trolle.



https://li.wikipedia.org/wiki/Toepolev_Tu-134

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

De Tupolev Tu-134 (NAVO codenaam: Crusty) is ein tweemotorig vleegtuug det oet
dezelfdje tied es de BAC-1-11, de Fokker F28 Fellowship en de DC-9 kumptj. Net
es biej de DC-9, vleege d'r ouch van de Tu-134 nog hongerde vleegtuuge rondj. De
Tu-134 is ein vleegtuug veur korte en middellange aafsjtandj en waas bedoeldj om
de Tu-104 en de Tu-124 te vervange. Väöl ongerdeile van'ne "Crusty" waare
aafkomstig oet de anger twee typen wodoor ongerhaad mekkelikker waerdje
gemaaktj.

De eerste Tu-134 waas in 1962 klaor maar de serieboew begos pas veer jaor later.
Nog ein jaor later waerdje 't eerste serietoesjtel aan 't Russische Aeroflot
aafgeleverdj. Tupolev boewdje versjillendje versies mit ein versjil in
capaciteit en vleegbereik. Zo booj het basismodel plaats aan ongeveer 70
passageers. Later versies haaje eine verlingdje romp en booje aan ruum 80
passageers plaats. De Crusty is, net es väöl anger Russische vleegtuuge, ein
vleegtuug det kan operere van sjlechte en onverharde bane. Dit is te zeen aan 't
lanjingsgesjtel det oet teen wiele besjtuitj (twee hoofdgesjtelle mit eeder veer
wiele, en twee naaswiele). Doordet 't vleegtuug väöl wiele haetj, kan d'r op
väöl plaatse waere gelandj, get waat neet 't geval is biej de Westerse
vleegtuuge.



https://li.wikipedia.org/wiki/Taxus

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

D'r taxus (Taxus baccata) is 'ne conifeer oet de taxusfamilie (Taxaceae). De
plaant keumt van nature vör in d'r Benelux. D'r taxus is 'ne langzaam greujende
boom en kan 12-20 m hoeëg waeëre. E is twieëhoezig (dus manneleke en vrówweleke
plaante). D'r boom kan hieël aod waeëre; in Ingelaand zeunt beum belaand van vör
ós jaortèlling.

D'r taxus is ernorm giftig; 't aeëte van èng bes, en da mèt name d'r kaeën of
pit zów e paeërd noodlottig zieë. Ooch bie 't zaege en verwèrke van 't hoot mót
me raeëkening haowe mèt giftige besjtaanddele wie taxine. 't Zów e besjtandeel
zieë van gifpiele en veroorzaakt hartritmesjtoornisse en - sjtilsjtaand, laever-
en neerbesjadiginge. D'r taxusboom wert gebroekd in hage; e lèt zich gemekkelek
sjnoeje en löpt gemekkelek wer oet. 't Hoot van d'r taxus is hieël buigzaam en
sjtaerk en d'r waoërte en werre dan ooch bäög van gemakd.



https://li.wikipedia.org/wiki/T%C3%B6rkije

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Turkieë/Turkije (Türkiye Cumhuriyeti) is 'n rippubliek op de grens vaan Europa
en Azië, in geografisch opziech. In cultureel opziech vilt hei nog ummertouw
euver de discussiere. Op polletiek gebeed weurt 't evels ummertouw mie gaans tot
Europa gerekend. Volgens de dèks getrokke grenze tösse die twie continente vörmp
de Bosporus de sjeislien en ligk 't groetste deil vaan Törkije in Azië. 't
Europees deil hèt Thracië, 't Azatisch Anatolië. De hoofstad is Ankara, allewel
tot Istanbul väöl groeter is. 't Land grens aon Griekeland, Bulgarije, Georgië,
Armenië, Azerbaidzjan, Iraan, Irak en Syrië. Törkije waor 't ierste islamitisch
land boe de sjeiing tösse religie en staot gerealiseerd woort en is 't land boe
dees sjeiing de facto 't bèste gelök is vaan alle Islamlen. Daoneve is 't ouch
ein vaan de wienege len mèt 'n Islamitische cultuur, wat zien nationaol taol
neet in Arabisch sjrif sjrijf.

Turkije is verdeild in 81 provincies, die iller (inkelvoud il) geneump weure. Ze
zien ummer nao hun hoofstad verneump.



https://li.wikipedia.org/wiki/T%C3%B3ngere

Dit artikel is gesjreve in 't Tungers. 't Weurt gewaardeerd óm in dit artikel 't
Tungers aan te hauwe of aan te gaeve welk anger dialek gebroek is.

Tóngere (officieel Tongeren) és een stàd én een gëmeintë én Bélgisch-Lïmbürg én
de hoofplàk van 't arrondissëmènt mét dëzélfdë nôom én lik tën zuidë van Hassëlt
en tën westë van Mëstrïch. Tóngërë és een klein stàd mèt bëkàns 30.000 énwôonërs
én zê és dê àtstë stàd van Bélgiek. Tóngërë lik op dë grens van Dreuch en
Vochtïg Haspëgouw.

't Limburgs Hof van Assisë of hët trïbbënôol steut én Tóngërë. Tóngërë és ouk dë
zètël van zowôol 't gerèchtërlëk as 't bestuurlëk arrôndissëmént. Sins dë jùore
sèstich hèt zich iet of wat éndëstrie én dë stad gevéstich. Veul énwonërs wérkë
én Laaik of Brússëlt. Mét zain mèërt én as stad mét veul sjuò'lë és Tóngërë ë
rézjëonôol céntrëm. Van grotë beteikënis és 't Gallo-Romeins Museum. Allë zeevë
juòr geit dë Krónéngsprëssèssë aut. Dë volgëndë keer es én 2016.

In Tóngërë stèit dë Slïvvroubasëlïk, mèt stómpë tuôn, dè dë bénnëstad
dómmënièrt. Nauwër és dë barokkë Sintsjan-d'n-Duipër. Verdër vént zjie dó
restaantë van aa müur, nie ëllein van dë middëleewsë (in de veurm van tyùn), mè
ouk van dë Romeinsë moer stún nog stúkkë rèëch. Tóngërë hèt ën aat bëgainëf, mèt
'n vrüg-gotische kèrk én renaissancehùskës. Fél Bëkaant és hët standbeild van
Ambiorix.

Tóngërë és prëbôbël dë adstë stàd van Bélgiek; zë wös én dën aa taid 't
bestuurlëk céntrëm van dë Tóngere, gëlègë ôn dë heirwèeg Bavai-Kjúllë, en hoet
én 't Latain Atuatuca Tungrorum. Sint Sërvôos wôs bisjöp van Tóngërë én doomèt
dë ièstë bisjöp én dë Nedërlaan. Rond 390 wuônt dë stad vërnielt dúr dë Salischë
Frankë, en én 450 nog éns dúr dë Hunnë. En dë Middëleewë wôs 't 'n veurnômë
handëlsstad en ein van dë Goei Stèjë van 't Prinsbisdom Laaik. Dë
lôokë-éndëstrie blaajdë haai ouk,jús wai én Eupë én al wôs 't nie zoveul waai én
Brabant. Tôt 1831 wôs dó gein échtë bëhüftë ôn ënë stàdsdrùkkër. Dë stad wôs
régëlmuôtich 't toneel van ôrlôch en wuônt dodúr ién heur groei bëlémmërd. Tot
1794 beheurdë dë stad tot 't Prinsbisdöm. En 1971 wuônt dë stad mèt 'n ôntäl
plattëlandsgëmeintës autgëbreid.

In 1829 kôom dë ieustë stàdsdrùkkër én Tóngërë. Jan Billen, Alkënèr, bléef énkël
twee juòr én verhaaisdë nuo Hàssëlt. Een bïtsjë tërnuò deug dë Frànsmàn
Allognier ën drùkkërai én Tóngërë uòpë én drùkdë ein vàn de ieustë wèekbleur 'La
Vedette du Limbourg'.



https://li.wikipedia.org/wiki/T%C3%A8kstiel

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Tèkstiel is litterlik "alt det gewaoven is gewaore". 't Waord woort aafgeleidj
van 't Letiense "texere", det weve beteikentj. De tèkstielprodukte wie die
vreuger in 'n manufactuur woorte gewaove, neump me ouch manufacture.

De samehang in 't tèkstielmatterjaal óntsteitj dore gróndjstoffe te spinne,
twiene (of kablere/slaon), weve, breie, knuipe, vlèchten of door dao vilt ('n
saort häörig vlees) van te make.

Nao 't spinnen is 'n ein eindimensioneel tèkstiel óntstange: 't gare. Ouch
getwiendje, geklableerdje of geslage tèkstiel (twien, touw of kabel) neump me
eindimensioneel ómdet de diekdje vergeleke mitte lingdje zieër klein is.
Gebrèdje, gewaove, gevlóchten en geknuipdje tèkstiel geitj oet van garen en is
meistes twieëdimensioneel en in oetzunjerlike gevalle driedimensioneel
(aafstandjsweefsel of breisel, slangen en toete). Gevlóchte tèkstiel is ein-
(kaord), twieë- (bandj) of driedimensioneel (ómvlèchtinge). Bieje vleesvörming
is in taengestèlling toete anger technieke gei gare nuuedig. Ouch mit losse
vezele kan e tèkstielmatterjaal gevörmp waere. Vleze zeen twieëdimensioneel.

Van tèkstiel waeren ónger anger kleijing (worónger bedriefs- en besjurmendje
kleijing), hoeshaad- en weuningtèkstiel, technisch tèkstiel, geotèkstiel en
rubber- en kónsstofversterking gemaak. Wuejer wuuertj tèkstiel in alderlei
hobby's en inne kóns toegepas.

De óntwikkeling van spinnen en weve van ketoen is vanaaf 3400 v. Chr. in Egypte
begós. Ouch de ziejcultuur haet 'n lang gesjiechte: vanaaf 2600 v. Chr. woort in
Sjina ziej gespónnen en toet stoffe gewaove. 't Guuef brónne die veróngerstèlle
det de tèkstiel- en weefkóns al väöl ajer is (20.000 v. Chr.); oet ein vanne
wichtigste vónjste vanne litste decennia, d'n iesman Ötzi, bliek in edert geval
det hae in daen tied (3100 v. Chr.) nag gei gewaove tèkstiel droog.



https://li.wikipedia.org/wiki/Strontium

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Strontium is e sjemisch element mit es symboeal Sr en 't atoeamnómmer 38. 't Is
e zilverwit aerdalkalimetaal.

Es litste waere strontiumnitraat, strontiumcarbonaat of strontiumchloraat
gebroek inne pyrotechniek, ómdet die veur 'n roeaj vlaamkluuer zörge.

Zieëwater bevatj van netuur 'n weltwied gelieke concentratie opgelosdje
Sr2+-ione. Organisme die häör skelètten opboewen oet 't mineraal aragoniet
(CaCO3) numme daobie in 't kristalruuester oppe plaats van calcium strontium op
in óngevieër dezelvendje Sr/Ca-verhajing womit de twieë elementen in 't water
veurkómme. Es de kalkskelètte in 't sediment kómmen en waere begrave zal ónger
invlood vanne temperatuur rekristallisatie optraeje, wobie aragoniet wuuertj
ómgezatte nao calciet (ouch CaCO3). De strontium wuuertj bie dees ómzètting
aafgestoeaten en kump in 't gróndjwater.



https://li.wikipedia.org/wiki/Stert

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'ne Stert of zwans is 'n extremiteit kórt baove d'n anus van diverse bieëster.
De anatomie en 't veurkómme variëre stark. De stert kan waere gebroek veur
utilitair, defensief en sociaal ènj; det aafhenkelik vannen anatomische boew en
't biotoop.

Bie 'ne pluumstert staon de haor donsechtig oeterein, zodet e sjermeffek
óntsteitj. De wipstert is daotaenge klein en intrèkbaar en wuuertj vanwaenge
zien signaalfunctie (wie bie hirtechtige) sómtieds vaan geneump. 'ne Rinkstert
is lank meh vertuuentj gekluuerdje ring.

Väöl boumklummers, wie ape, broeke de stert veur häör aevewich te behaje; de
slingeraap gebroek de stert es roor en viefdje ledemaot óm mit te klumme,
stokstertjes stäöne d'rop in rösstandj, kangoeroes ouch en kónnen 'm zelfs es
slaagwaope hantjere, wie beveurbeild ouch krokodillen en varane. Ónger angere
hirtechtigen en rinjer wie de koe verjagen insekte wie vlege mitte stert. Bieje
slang is t'r koem van 't lief te óngersjeien en wuuertj t'r gebroek veur
veurtbewaeging. Veural sociaal bieëster gebroeke de stert ouch veur te
communicere: óngerling (wie bie alarmsignale) of mit luuj, wie 't kwispelendj
hoesdeer d'n hóndj.

Ouch veugel höbben 'ne stert, bestaondje oet stertvaere womit ze tiejes 't vlege
kónne sture. De pluumstert van bepaoldje eiketse haet dezelvendje functie bie 't
zweefvlege. De menkes vanne paradiesvogel, pauw en fazant doon prónke mitte
gekluuerdje sterte, veural bieje paringsdans.

Bie bieëster wie reptielen en diverse óngewerveldje kan de stert besjurmp zeen
door sjöbbe (wie bie aektese) of e pantser (wie bie sjaoldere). Bie sómmige
giftige saorte wuuertj de stert gebroek es steekwaope, wie d'n angel van 'ne
sjorpioen en väöl staekinstekte (wie de waps), of allein es aafsjrikiing,
sómtieds auditief, wie de ratel vanne ratelslang.

Miense höbben allein 'ne rudimentaire stert, de nötteloeas gewaore stertbein,
ouch waal de stuut geneump.



https://li.wikipedia.org/wiki/Star_Trek

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Star Trek (Limburgs: Staaretrèk) is 'ne Amerikaanse media franchise en
sciencefiction-entertainment serie. 't Fictionele Star Trek universum is gemaak
door Gene Roddenberry en is de locatie veur zes tillevisieseries inclusief d'n
originele serie (ouch wel Star Trek: The Original Series geneump), 11 fèlms,
väöl computerspeule, honderde romans en aandere verhaole gemaak door fans, en 'n
thematisch attractiepark in de Amerikaanse stad Las Vegas. 'n Fan vaan Star Trek
weurt 'n Trekkie geneump.

In 't Star Trek universum oontwikkelde de mins 'n meneer um sneller es leech te
reize nao 'ne apocalyptisch periood in d'n 21ste iew. Daonao ging de mins same
met aander levensvörme de Vereinigde Federatie vaan Planete (United Federation
of Planets) vörme. Door middel vaan technologie en ingriepe vaan boetenaardse
levensvörme wis de mins d'n ambras vaan de Eerd te euverkoume. Daorum spits 't
groetste deil vaan de series en films zich op 't oontdèkke vaan aandere planete
en rasse en speule zie ziech neet aof op Eerd. De conflicte die zich wel
veurdoen zien dèks gebaseerd op allewijlse probleme. Kwesties die ziech dèkser
veurdoen zien oorlog en vrei, autoritarisme, imperialisme, klasseoorloge,
minserechte etc.

Star Trek (TOS) begós op 8 september 1966 op 't Amerikaanse kenaal NBC. De serie
vertèlde 't verhaol vaan de bemanning vaan 't staaresjeep de USS Enterprise en
häör vief jaor dorende missie um "courageus te goon boe geine maan oets ieder
gegaange is". Oondaanks twie Emmy Awards beneuminge weurt de serie gestop nao
drei sezoene (79 aoflieveringe) vaanwege slechte kiekciefers. Daonao, tijdens
herholinge, vörmde ziech 'n zoegeheite "cult". Toentertijd waor de serie bekind
es Star Trek meh sinds de vervolgseries zien begós is de serie bekind es "Star
Trek: The Original Series" of "Classic Trek". Dit is ouch um de serie vaan de
franchise en aandere series te kinne ondersjeie. In 2006 is een heroetgave
gekoume vaan dees serie - ouch waal de "Remastered versie" geneump - boebij de
grafieke vernuid zien.

Star Trek: The Animated Series (TAS) waor 'ne teikenfèlmserie geproduceerd door
Filmation dee twie sezoene doorde. De mieste acteurs vaan de TOS acteurs veurde
de stumme vaan de personaazjes oet. De serie weurt neet gezeen es officiële Star
Trek canon.

Star Trek: Phase II is 'n geannuleerde serie dee oorsprunkelek bedoelt waor veur
'n nui Paramount tv-kenaal in 1978. De populariteit vaan de toen zjus
oetgebrachte Star Wars film en 't risico vaan 't lancere vaan 'n toen veerde
Amerikaanse tv-kenaal zörgde deveur tot Paramount keezde veur een Star Trek film
i.p.v. de Phase II serie.

Star Trek: The Next Generation (TNG) späölt ziech aof 'n iew nao de
gebäörtenisse vaan The Original Series, met 'n nuie Enterprise, d'n USS
Enterprise-D, en 'n nui bemanning. De roeje draod waor toch vergeliekbaar aon
TOS; me oontdèkte nui planete en rasse. De serie begós op 28 september 1987 en
eindigde op 23 mei 1994. Allewel de serie in häör ierste sezoen kritiek kraog
vaanwege häör zeute/utopische karakter woort de serie 'n succes en drejde 7
sezoene mèt 177 aoflieveringe. Ouch woort 'n aontal scripts vaan de mislökte
Phase II serie hersjreve veur The Next Generation. TNG waor ouch d'n ierste Star
Trek serie met 'n Klingon es vast karakter. Daoneve introduceerde de serie
bekinde figure oet de allewijlse popcultuur wie de Borg en Q.

Star Trek: Deep Space Nine (DS9) oondersjeidt ziech vaan aander Star Trek series
in 't feit tot de serie ziech aofspäölt op 'n ruimtestatie en neet op 'n
ruimtesjeep. De serie geit euver de Starfleet commander Benjamin Sisko en zien
crew die wèrke op de ruimtestatie Deep Space 9, veurheer de Cardassische statie
Terok Nor, dat op 't begin in 'n baon um de planeet Bajor drejt meh later nao 't
nui ontdèkte wörmgaat nao 't Gamma Kwadrant weurt verplaots. Benjamin Sisko kump
d'r ouch achter tot heer 'n spirituele functie voor de Bajoranen verväölt,
naomelek tot heer d'n Aofgezant vaan de Profete is. Groete verhaolliene in de
serie zien d'n Dominiaanse oorlog, de naosleip vaan de Cardassiaanse bezètting
vaan Bajor, d'n iedergeneumpde relizjieuse positie vaan Sisko en 't lankzaam
oontdekke vaan 't Gamma Kwadrant.

Neve DS9 begos in 1995 toch weer 'n serie nao 't oersprunkeleke idee vaan Star
Trek, naomelek euver 'n ruimtesjeep; in dit geval de USS Voyager in de serie
Star Trek: Voyager (VOY). De Voyager weurt in häör ierste missie, door 'n wezen
geneump de Caretaker, verplaotst nao 't Delta Kwadrant zoe'n 70.000 leechjaor
vaan Aarde aof. In tegestèlling tot d'n aandere ruimtesjeep Star Trek series
heet Voyager 'ne roeje draod, naomelek de trökreis nao Aarde en de meneere um
die reis te verkorte. Voyager is ouch bekind um de väöl nuie rasse en planete
die oontdèk weure, en ouch um de prommeninte rol vaan de in TNG geïntroduceerde
Borg met vaanaof sezoen 4 de ex-Borg Seven of Nine touwveuging aon de crew en
dus väöl Borgcentrische aoflieveringe.

Star Trek: Enterprise (ENT) , in 't begin bekind es gewoen Enterprise späölt
ziech aof veur TOS; ofwel in d'n tied tot me zjus de ruimte ging oontdèkke mèt
sjeepe die sneller es leech kinne goon. Väöl wetensjappeleke technieke die ze
later in de tiedlijn gebruke weure hei oontdèk. In de ierste twie sezoene leek
de serie väöl op TOS en TNG umtot zie toen ouch gebruuk maakde vaan
alleinstaonde aoflieveringe. In de sezoene 3 en 4 weurt 'r gebruuk gemaak vaan
langere verhaolsagas. De serie leet ouch 't ierste kontak tösse de mins en de
Klingons zien. Vaanwege slechte kiekciefers woort de serie gestop in 2005.

Twie jaor nao TOS, in 2271, is Kirk 'nen admiraol, heet zien bemanning aander
posities binne Starfleet of heet Starfleet verlaote en is de Enterprise
gerinnoveerd. Meh wienie 'n wolkachtige entiteit 'ne Federatie oetpos en drei
Klingonsjeepe vernietigt nump Kirk 't bevel vaan de Enterprise weer euver met
zien oersprunkeleke bemanning. De entiteit bliek V'ger, 'n levend masjien, te
zien.

Aongezeen Star Trek 'n groete- en awwe media franchise is zien d'r op den duur
väöl rasse, planete en versjeinsele oontstoon. Toch is Star Trek altied gesjreve
nao een bepaold wereldbeeld; 't steit in verhajding en handelt in wisselwèrking
mèt de realiteit. Aandersum heet Star Trek 'nen invlood gehad op de echte
wereld. Me sprik ouch wel vaan een groete "culturele impact" mèt es veurbeelde
de oontwikkeling vaan de Klingon taol tot 'n volwaardege fictionele taol en de
algemeine bekindhied vaan de zin "to boldly go where no man has gone before"
(courageus te goon boe geine maan oets ieder gegaange is). Väöl aander
veurbeelde zien te beneume.

'r Zien väöl rasse en volker op te neume oet Star Trek (zuuch ouch Lies vaan
rasse en volker in Star Trek). Hei weure alfabetisch de belaankriekste rasse
opgeneump en besjreve.

Resistance is futile (Weerstand is zinloos). - De Borg zien 't miest koedaordege
ras in 't universum; ze zien neet oet op 'n groeter riek of 't vergroete vaan
hun invloodssfeer meh zien oet op 't verkriege vaan nui technologie. De Borg
zien haaf-biologisch en haaf-cyborg en verkriege de iedergeneumpde nui
technologie door middel vaan aandere rasse te "assimilere", miestal tege de wèl
vaan dat ras in. Dit is tegeliekertied ouch hun meneer vaan voortplante; de
geassimileerde wezes weure "drones" ofwel Borg. Dees drones vörme same ein
collectief, ein gedachte, en zien heidoor in staot um ziech hiel gaw aon te
passe aon nui umstandighede. De Federation, op Voyager nao die de Borg in 't
Delta Kwadrant väöl is tegegekoume, is twie keer aongevalle door de Borg meh wis
ze te versloon.

De Cardassiane zien 'n sjlouw, arrogant en agressief volk vaan oersprunk vaan
Cardassia 1 (Cardassia Prime) met de regering de Cardassische Unie (Cardassian
Union). In 't groetste deil vaan de Star Trek series zien ze 'n sterke mach die
väöl aander rasse, zoewie de Bajorane, bruut euverheerse. Meh in 2373 verraoje
Cardassiane, onder leiing vaan Gul Dukat, 't Alpha Kwadrant door ziech bij de
Dominion te veuge en 'n oorlog te beginne tege de Klingons, de Federatie en
later tege de Romulane. De Dominiaanse Oorlog zouw Cardassia mier mach móte
höbbe gegeve meh oetindelek weit de Klingon/Federatie/Romulaane-alliantie, met
hölp vaan de tege de Dominion rebellerende Cardassiane, de Dominion te versloon.
't Oetindeleke rizzeltaot is tot vaan 't oets sterke Cardassia haos niks mie
euver is.

The Dominion has never surrendered since it's birth 10.000 years ago (De
Dominion heet ziech noch noets euvegegeve sinds häör geboorte 10.000 jaor
geleie). - De Dominion zien 'n oorlogveurende polletieke organisatie mèt aon 't
hoof de Changelings (Veranderbaaren). Dit ras heet extreme xenofobie tege de
zoegeheite solide, ofwel alle rasse die neet vaan vörm kinne verandere. Ze zien
10.000 jäör geleie begós mèt 't make vaan gekloonde strijers, de Jem'Hadar en
hun ouch gekloonde leiers de Vorta. Naotot de Federatie 't Bajoraanse wörmgaat
oontdèk kump zie in gewelddadeg ierste kontak mèt de Dominion. Heinao oontsteit
'ne kawwe oorlog tösse de Dominion en de Cardassiane aon de eine kant en de
Federatie en de Klingons aon d'n aandere kant. Oeteindelek bars 't geweld los en
begint de Dominaanse Oorlog; de Dominion wèt de Cardassiane en Breen aon häöre
kant te kriege dewijl de Federatie/Klingon-alliantie de Romulane aon häöre kant
wèt te kriege. De Dominaanse oorlog indeg mèt de euverwinning veur de
lètsgeneumpde, en de Dominion is gedwónge ziech veur de ierste kier in 10.000
jaor euver te geve.

Whatever happened to the survival of the fittest? Whatever happened to the rich
getting richer and the poor getting poorer? Whatever happened to pure,
unadultered greed? (Wat is 'r gebäörd mèt de euverleving vaan de sterkste? Wat
is 'r gebäörd mèt rieker weurdende rieken en de ermer weurdende ermen? Wat is 'r
gebäörd mèt pure, oonvervalsde höbberigheid?) - De Ferengi zien 'n
ulta-kapitalistisch ras vaan de planeet Ferenginar mèt enorm groete oere. Ze
zien inkel belös op 't make vaan winst en doen dit, legaal of illegaal, via 285
regels: De Ferengi Regels vaan Acquisitie. De Ferengi koume prominent veur in
DS9 mèt de Ferengi Quark es algemein karakter, zien broor Rom es trökkierend
karakter en Roms zoon Nog es de ierste Ferengi in Starfleet.

We are Klingons, Worf. We don't embrace other cultures, we conquer them! (Veer
zien Klingons, Worf. Veer umhelze aandere culture neet, veer verovere ze!). - De
Klingons, met de daobijbehurende regering 't Klingonse Riek (Klingon Empire)
zien 'n ritueelvol strijersras gefixeerd op ier en de doed en 't verkriege vaan
ier in strijd. Zie waore jaorelang d'n eerdsrivaol vaan de Federatie meh zien in
recente jäör (nao 't Khitomerakkoord) vreidzaom tegeneuver ein gewoorde. Tijens
de Dominaanse oorlog höbbe zie zelfs nevenein gevochte.

't Centrale ras in de serie. D'n mins heet zich op Eerd oontwikkelt vaan 'n
oorlogveurende sameleving tot 'n vrije oontdèkkende ruimtebesjaoving mèt es
hooforganisatie de Vereinigde Federatie vaan Planete (in 't Ingels de United
Federation of Planets) en de daobeibehurende organisaties Starfleet en Starfleet
Medical. Bij dees organisatie zien väöl aandere rasse betrokke wie de
Andoriaane, de Betazoïde, de Boliaane, de Vulcans en aandere rasse. Toch heet de
mins 'ne status es "zwak ras" bij aandere rasse veurnaomelek bij de
Cardassiaane, de Klingons en de Romulaane mèt wee de mins ouch al dèks oorlog
heet gehad. 't Ierste kontak tösse de mins en 'n boeteeerdse besjaoving woort op
5 april 2063; 't kontak tösse Zephram Cochrane en de Vulcans.

To be honest, my opinion of Starfleet officers is so low, you'd have to work
very hard indeed to disappoint me (Um ierlek te zien is mien meining vaan
Starfleet officiere zoe lieg tot geer hel moot wèrke um miech teleur te stèlle)
- De Romulane, 'n ras verwant aon de Vulcans, zien aofkomstig vaan de planeet
Romulus met de daobiebehurende regering 't Romulaanse Staar Riek (Romulan Star
Empire). In tegestèlling tot de Vulcans höbbe de Romulaane noets gelierd hun
emoties/geveulens compleet te oonderdrökke. Daorum liekene ze in sommege
opziechte wel op de Vulcans meh neet in hun hajding ten opzichte vaan oorlog.
Ouch zien de Romulaane hiel arrogant (zuuch quote aon 't begin vaan dees
subsectie), geheim, xenofobisch, sjlouw en genadeloes; slavearbeid is aon de
orde vaan de daag. Oondaanks dit systeem vaan control en constante bewaking wis
de Federatie kaptein Benjamin Sisko via 'n plot mèt vals bewies de Romulane aon
ziene kant te kriege in de Dominiaanse Oorlog.

Live long and prosper (Leef laank en veurspoedig) - De Vulcans zien 'n hoeg
intelligent volk vaan de planeet Vulcan die logica es de basis zien veur edere
beslissing. Emoties en dus ouch geveulens weurde oonderdrök door 'n geisteleke
discipline en leie tot oetbarstinge in gevalle vaan oncontrol. De fysiologie
vaan Vulcans wiek aof in 't fiet tot Vulcans puntege oere en umhoeggekrulde
ougsbraoje höbbe. Oondanks tot er dèks spanninge zien tösse Vulcans en minse
zien de 2 volke boondgenote; de Vulcans höbbe de mins oet 'n tied vaan oorlog
geleid en hun de warptechnologie gegeve. In 2161 heet Vulcan same mèt de Mins,
de Andoriane en de Tellarite de Vereinigde Federatie vaan Planete gevörmd.

Nao 't ind vaan Star Trek: Enterprise in 2005 kaom de franchise stèl te ligke en
leek 't ind in ziech. Meh in 2006, 't jaor vaan 't 40-jaorig bestoon vaan Star
Trek, kaome aonkóndeginge vaan nuie projecte;



https://li.wikipedia.org/wiki/Stad

Dit artikel is gesjreve in 't Remunjs. 't Weurt gewaardeerd óm in dit artikel 't
Remunjs aan te hauwe of aan te gaeve welk anger dialek gebroek is.

'n Sjtad is 'n plaats wo miense wone. Traditioneel wore sjteejer plaatse mit
sjtadsrechte, es 't höbbe van 'n sjtadsmoer of 't haoje van 'n mert.
Taegeweurdig wörd 't ongersjeid tusse sjteejer en dörpe meistal gemaak op gróndj
van 't aantal inwoners of van 't veurzieningeniveau. Wo dörpe zich kinmerke door
'n lanjelik karakter, weinig veurzieninge en 'n hechte gemeinsjap, zeen sjteejer
dichter bevolk, bezitte meer veurzieninge, en kinne gén hechte gemeinsjap.
Inwonersaantalle zeen es maatstaf sterk afhankelik van de algehele
bevolkingsdicheid van 'n gebied: zo zal 'n plaats mit zoget 1000 inwoners in
Tsjaad al 'n sjtad zeen, wiel dao in Japan teminste 100.000 inwoners veur neudig
zeen.

't Ongersjeid tusse sjtad en gemeinte is veural organisatorisch en juridisch,
soms vormp 'n sjtad mit de omligkende dörpe 'n gemeinte. Veur de Nederlands
wètgeving besteit de term stad neet, die kint inkel gemeintes ('n oetzundering
is de hoofstad Amsterdam). Op 't Belsj kinne gemeintes bij Koninklijk Besluit
weure aongeduid es stad.

Róndj grote sjteejer bevinje zich duk 'n aantal anger plaatse die ouch
'verstedelik' zeen, det wil zegke det ze groter zeen gewaore en gedeiltelik hun
dörpse karakter höbbe verlaore. Deze zogenaamde subsjteejer zeen meistal sterk
op de sjtad gerich veur voorzieninge en werkgelegeheid. Sjtad en subsjteejer
same heite 'n agglomeratie. Sjteejer mit miljoene inwoners nömp me 'n
miljoenestad (metropool, metropolis).

'n Waereldsjtad is 'n prominent internationaal centrum op 't gebied van hanjel,
bankweze, financië, innovatie en mert. De term waereldsjtad waerde
geïntroduseerd door sociologe Saskia Sassen in 1991 en wörd sindsdien, dankzij
de toenömmende globalisering, in toenömmende maote gebroek. De term deent neet
te waere verward mit miljoenesjtad. Wo 'n miljoenesjtad 'n groot inwoneraantal
haet, haet 'n waereldsjtad internationaal väöl invloed en mach. Waereldsjteejer
höbbe volges Sassen meer mitein gemein dan mit sjteejer in hun eige landj. In
toenömmende maote höbbe waereldsjteejer gén lenjelike politiek meer neudig, maar
ze ongerhaoje drèkte bänj mitein. Ouch in Nederlandj wörd dit steeds dudelikker,
wat te zeen valt aanne toenömmende vraog nao meer autonomie veur de Randstad,
bijv. door 'n Randstadprovincie.



https://li.wikipedia.org/wiki/Spaons

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Castiliaans (meistal Spaons/Spaans geneump) is de officieel taol vaan Spanje, en
vaan väöl aander len in Latiens Amerika en inkel len in Afrika. In Spanje en
Latiens Amerika is 't ouch de meist gesproke taol. Alles bijein tèlt de taol
zoe'n 500 miljoen sprekers, boevaan de meiste mojertaolsprekers zien. Es me vaan
taolbeheersing oetgeit is 't Castiliaans de derde wereldtaol, nao Sjinees en
Ingels, meh gerekend in mojertaolsprekers is 't de twiede. Allewel bekans
ederein in Arizona, VS 't Ingels beheers, is Castiliaans dao de groetste
mojertaol. In Miami weurt zelfs mie Castiliaans es Ingels gesproke. Ouch in 't
zuie vaan Californië en Texas bliek tot mie lui Castiliaans es mojertaol höbbe
es Ingels.

De term Castiliaans veur Spaons weurt gebruuk umtot in Spanje zelf ouch 't
Catalaans en 't Aragonees (en natuurlek 't Baskisch) es taole erkind weure,
boemèt de taol vaan Castilië laank neet 't gaanse Spaonse groondgebeed besleit.



https://li.wikipedia.org/wiki/Soap

'ne Soap, aafgeleid van 't èngelsje soap-opera, is 'n Tv-serie die regelmaotig -
èng of mieë kieër in de waeëk - wert oetgezonde. Ze deent väöral um 'n
reklaam-vreunteleke umgaeving te make op 'ne zender.

De soap-series zeunt in 't midde van d'r vurrige ieëw oontsjtande in de VS en
waoërte gesponsord dör waesjmiddelefabrikaante. De series waoërte 's mörges
oetgezonde en d'r hoofdoelgroep waore de hoesvrowwe. Väör en nao de oetzending
waoërt reklaam gemakt vör 't waesjmiddel. Ooch sjluik-reklaam kieëm vör. Op die
meneer probeerde me de waesjmiddele an de vrow te bringe.

D'r ursjte soap is in 1932 gemakt in de vorm van 'n hoorsjpèlserie väör d'r
radio. 'ne Waesjmiddelefabrikaant gool 15 minute zendtied en makde 'n hoorsjpèl
va 12 minute. D'r vör en d'r nao makde-e reklaam vör z'n zèèp. Dis serie hoosj
One man's family en is in 1949 umgezat nao 'n Tv-serie.

De bekindste soaps in Nederland zien Goede Tijden, Slechte Tijden en Onderweg
naar Morgen. Mer al ieder waore dao aandere series wie Medisch Centrum West en
Spijkerhoek.

'n Aontal Amerikaanse series löp al hiel lang. De langsloupende is Guiding Light
(de ierste radio oetzending waor op 25 januari 1937 en de ierste tèllevisie
oetzending op 30 juni 1952) en de op ein nao langsloupende is As The World
Turns, mèt de ierste oetzending op 2 aprèl 1956. In As The World Turns späölt
ein vaan de actrices al sins 't begin mèt.

De Hemelpaort wert d'r ursjte Limburgse soap geneumd mae is qua concept ieëder
'n telenovela. Ze sjpieëlt in Elzenrade (Elsraoj) (Baek).



https://li.wikipedia.org/wiki/Sjtam_(antropologie)

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

'ne Sjtam is in de antropologie 'n gemeensjap van luuj die groeët genog is öm
oet versjillende oonderdele te besjtoeë, mae oeëin de economische situatie nog
neet toelèt dat d'r 'n elite kan oontsjtoeë. Sjtamme zeunt groeëtendeels
egalitair groepe die dèk oet mieërdere nederzèttinge besjteunt. Sjtamme zeunt
mètstens neet groeëter wie eenkel doezende persone. 't Begrip sjtam sjleet dus
óp 'n bepaalde vorm van politieke organisatie m.a.w. 'n organisatie die intern
en nao boete oet de mach organiseert.

'ne Sjtam besjteet oet eenkel honderde luuj bies eenkel doezende. 't Zeunt van
oorsjprong oonderling verwaante families of clans, mae neet ömmer. In 't begin
waor de familierelatie 't belangriekste beendende elemaent mae naomate 'ne sjtam
greujde, naeve oetbreiding dör geboorteaanwaas ooch dör ópnaeming van neet
verwaante luuj in d'r sjtam, kieëm dit mieë óp d'r achtergroond te sjtoeë. 't
Belangriekste beendende elemaent waoërt noe de gemeensjappeleke cultuur zoewie
dezelfde taal en religie, dezelfde gebroeke bie ambachte, keuns en bie
gemeensjappeleke werkzaamhede wie visje en jage, laandboew en vieëhouderiej. Dèk
zeunt d'r ooch informeel leiders; opperhoofde mètstens mèt 'ne 'adviesraod'
gevörmd dör ervare 'sjtamodste' en 'n in d'r loop der ieëwe gegreujde
verzameling tradities en wètte, oeë in al 't belangrieke geregeld wert.

De örsjte miensjeleke gemeensjappe waore allemaol óp sjtamverbande gebaseerd. 't
Zów in de westerse waelt allewiel e historisch begrip zieë. De Romeine sjraeve
över de sjtamme die ze bie hön veroveringstóchte taegekieëme. Väörbeelde oet ós
sjtrieëke zeunt de Germane oonderverdeeld in Franke, Batave, Frieze, Gote en
väöl aander sjtamme. Oet d'r biebel en aander brónne kènne v'r de 12 sjtamme van
de Israëliete en aander sjtamme oet 't midde-ooste zoewie de Amoriete. De
Westerse waelt is saer de vreig middelieëwe neet mieë óp sjtamverbaande
gebaseerd mae óp sjtaote. In väöl landsname van Europese sjtaote is nog waal dèk
d'r naam van de belangriekste sjtamme truuk te veende die an d'r oorsjprong van
dis sjtaote haant biegedrage. Bekaande väörbeelde zeunt Frankriek: 't riek van
de Franke en Ingeland: 't laand van de Angele.

In de modern waelt zeunt d'r groeperinge die ooch sjtamkenmaerke haant zoewie
gangsters, oeëbie waarde wie 'troew an d'r leider en groep' en soms zelfs
initiatierite belangriek zeunt.



https://li.wikipedia.org/wiki/Sjoekelaat

Dit artikel is gesjreve in 't Breuker. 't Weurt gewaardeerd óm in dit artikel 't
Breuker aan te hauwe of aan te gaeve welk anger dialek gebroek is.

Sjoekelaat (plaatsjelik aoch sjókkelaat geneumd) is lekkesj dat bereid waert oet
cacao en soeker. Allewiel waert 't uëver de ganse welt gemakt en gegaeëte, meh
d'r ieësjte sjoekelaat woert mieë es 3000 jaor geleije gemakt i Centraal-Amerika
en Mexico doer Indiaanse sjtamme wie de Maya's en de Azteke. De benaming
sjoekelaat is dan aoch aafgeleid oet 't Nahuatl van 't woeërd xocolātl, dat
"bitter water" betaekent. I Nederland en op 't Belsj waert sjoekelaat gemaenlik
verkriëge in d'r vorm va raepe of verwirkt i producte wie bonbons, kook en
sjloek.

't Lekker geveul bie 't aeëte va sjoekelaat kump doerdat 't sjmiltpunt get
liëger ligkt dan de temperatuur van 't lief, woeëdoer 't in d'r mónd sjmilt.
Aoch bevat 't theobromine, cafeïne en tryptofaan, sjtóffe die 'n effek op de
herses kinne höbbe.

Sjoekelaat woert in 't begin allaen gekind in drinkbare vorm. De Azteke drónke
'ne sjoekelaatdrank, dae ze xocolatl neumde. Dizze bittere en pikante drank, dae
meujighaed taeëge zou gaoë (doer de cafeïne in d'r cacao), besjouwde ze es
kosbaar en es 'ne drank van de gode. Cacao woert verbónge mit Xochiquetzal, de
godin van de vröchbaarhaed. D'r ieësjte Europeaan dae d'r drank preufde waor d'r
Sjpanjaard Hernán Cortés, dae de cacaoboeëne i 1528 nao Sjpanje brach. De
Sjpanjaarde dege soeker d'rbie. I 1585 woert sjoekelaat vuur 't ieësjt op
commercieel sjaol va Vera Cruz nao Sevilla verveurd. In de 17e ieëw waor
sjoekelaat e luxeproduk dat vuural benótst woert doer d'r adel. De Sjpanjaarde
kósse de bereiding va sjoekelaat bekans 'n ieëw lang gehaem haote.

Sjoekelaat woert i Nederland en op 't Belsj bekind ómdat 't mitraesde mit d'r
hertog Alva. Vervolges óntsjtinge i Nederland koffie- en sjoekelaathoezer. In de
18e ieëw raakde sjoekelaat aoch in anger Europese leng gewild. De ieësjte
sjoekelaatfabriek verrieës i 1728 in Ingeland. Vanaaf 1760 kaome d'r fabrieke in
Duutsjland en Frankriek. D'r Nederlandse chemicus Conrad van Houten sjlaagde in
1828 d'rin óm cacaomassa doer paersing i vèt en poejer te sjeije. D'r ieësjte
aeëtbare sjoekelaat zou in 1847 gemakt zieë doer d'r Brit Joseph Fry.

't Wichtigste besjtanddael va sjoekelaat (cacao) is 't zaod van de cacaobaom: de
cacaoboeëne. Cacaobäöm kómme vuur in tropische gebede; Wes-Afrika is in 2005 mit
72,4% van de totaal weltproductie de groeëtste cacaoproducent gevolgd doer
Zuudoeës-Azië mit 14,9% en Latiens-Amerika mit 12,7%.

Naodat de cacaoboeëne zint geplökt waeëre ze gefermenteerd en gedruuëgd. Ze
waeëre vervolges i jute bule van óngevaer 70 kilogram geëxporteerd. Bie aakóms
waeëre de boeëne van diverse oersjpróng gemiesjd, óm vuur 'ne egale sjmaak te
zörge. Nao de raeniging waeëre de boeëne op 'n temperatuur tót 140 °C
geruuësterd in driejende trómmele. De temperatuur en doer bepale vuur e groeët
dael wie d'r cacao oetindelik zal sjmake. De geruuësterde boeëne gónt vervolges
doer 'ne braeëker: d'r dop braeëkt aoëpe en waert eweggeblaoëze zoeëdat allaen
de kaer nib uëverblieft. De kaere waeëre in de cacaomuëles fiengemale tót 'ne
dieke vaste pasta. Dit haesjt d'r cacaomassa. Oet dit produk kint 't vèt
ónttrókke waeëre. Dat haesjt de cacaobótter. D'r dieke, hèlle klómp dae
uëverblieft, waert vermale tót magere cacao, of cacaopoejer. Dit cacaopoejer is
nog bitter en is i Nederland en op 't Belsj in d'r handel verkriegbaar.

De productie va sjoekelaat begint mit 't miesje van de gróndsjtóffe: cacaomassa,
cacaobótter en soeker. Sóms waert dao aoch waal vanille biegedaoë. Vuur
milksjoekelaat waert aoch milkpoejer biegedaoë. Witte sjoekelaat besjtaet oet
väöl soeker, milkpoejer, cacaobótter, meh zónger cacaopoejer.

In Europa woeëne wiedoet de maeste consumente va sjoekelaat en anger
cacaoprodukte. 't Land woeë de maeste sjoekelaat waert gegaeëte is Zjwitserland
mit 11,4 kilogram per persoeën per jaor. 't Veraenigd Kuëninkriek en 't Belsj
sjtónt aoch in de tóp drie mit resp. 9,5 en 8,7 kilogram. Anger leng mit väöl
sjoekelaatconsumptie zint Duutsjland, Ierland, Daenemarke, Noorwege, Oeësteriek
en Pole. De Veraenigde Sjtate make dit lieske aaf mit óngevaer 5,4 kilogram per
persoeën per jaor.

't Belsj is weltwied bekind óm ziene sjoekelaat en dan in 't bezónger óm zien
pralines (bonbons). Vuur väöl boetenlendse toeriste huurt pralines kaope dan
aoch bie e bezeuk aan 't Belsj. Praline woert i 1912 op 't Belsj doer de bekkesj
va sjoekelaatproducent Neuhaus oetgevónge en nörges op de welt vingt me zoe'n
versjeijenhaed aa pralines. Op 't Belsj sjtaet aoch de groeëtste
sjoekelaatfabriek van de welt, de fabriek va Barry Callebaut i Wieze.

Nederland kint 'n aantal typische toepassinge va sjoekelaat. De maes bekinde
zint hagelsjlaag, vlokke en sjoekelaatpasta es broeëdbelèk en negerzoene. Tiedes
't Sinterklaosfieës waert 't in d'r vorm va lettesj, munte en sigarette verkoch
en tiedes Paosje in d'r vorm van eiere en paosjhaze.



https://li.wikipedia.org/wiki/Sjemisch_element

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

E sjemisch element is 'n atoeamsaort. Zón saort wuuertj bepaoldj door 't
atoeamnómmer: 't aantaal aan protonen inne kern van 't atoeam. Dees diffenisie
is abstrak en op gein inkel wies te koppelen ane macroscopisch zichbare werreld.
Boetedet steitj die häöks op 't gangbaar spraokbroek. Daoveur wuuertj 't begrip
"element" döks gebroek mitte volgendje diffenisie: 'n stof die is opgeboedj oet
ein saort aan atoeame.

Inne netuur guuef 't veerenneugetig versjillige element. Bie kernreacties zeen
nag zoea twintjig anger elemente te make. 't Aantaal aan kónsmaesige elemente
nump nag ummer toe: in 2008 woren 't 's drieëntwintjig. De elemente waeren oppe
einveljigste meneer ingedeildj in metaal en neet-metaal. De neet-metale zeen 't
mins divers (achtieën saorten in totaal). Bieje metale guuef 't 's zeve die kwa
eigesjappe e bietje oetwieke richting de neet-metale. Daoveur waere ze ouch waal
halfmetale geneump.



https://li.wikipedia.org/wiki/Sinterklaos

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Sinterklaos of Nicolaas van Myra, weurt es ‘ne heilige besjouwd, dae in de 4e
ièw biesjop zou zin gewaes van Myra in Lycië (noe Demre in Turkije). 'n
Officieel heiligverklaoring van häöm ies nörges te vinge.

‘ne Andere heilige Nicolaas van Pinara kaom ouch hie vandaan. Hae sjtorf in 343
in Lycië.

Nicolaas woort gebore rónd 280 in Patara in Lycië en sjtorf op 6 december 343.
Begrave woort hae in de nao häöm geneumde kèrk in Myra. Ziene fièsdaag en
namesdaag vèlt ouch op 6 december. Tiedes 'n pelgrimage nao Egypte en 't Heilig
Land verbleef Nicolaas veer jaor in Beit Jala, in de buurt van Bethlehem. Rónd
't jaor 300 volgde zien beneuming tot biesjop van Myra.

Sinterklaos ies ouch de naam van 't volksfiès, dat plaats vingk op 5 en 6
december in Nederland, Belsj, Noord-Frankriek, Luxemburg in 't zuje en
zuud-weste van Duutsjland, in Oasteriek, de Elzas, Lotharinge, Pole, Tsjechië en
Zjwitserland.

De verièring van Nicolaas begoes in Myra en in Constantinopel in de 6e ièw. Saer
de 9e ièw in Roame en Italië en vanaaf de 10e in Duutsjland, Ingeland en
Frankriek. In 1087 weurt zien gebeinte euvergebrach nao Bari in Zuud-Italië (in
daen tied behuèrend bie Sjpanje).

Sinterklaos weurt de petroanheilige van kinger, sjeepsluuj, gevangene, bekkersj,
handelaere, appetièkersj en van Amsterdam en Rusland. In Vlaandere weurt in 1241
'n sjtad nao häöm geneump Sint-Niklaas. In Valkeberg sjteit 'n kèrk oet de 13e
ièw, mèt es petroanheilige Sinterklaos en Sinte Berb (Barbara). Ander
Nicolaasparochies in Limburg zint: Venlo, Meijel, Heythuysen, Broekhuizen. De
Sint-Nicolaaskèrk in Mestreech ies in 1837 gesjloop.

Dao ies sjpraoke van ’n Griekse legende euver de redding van drie ónsjöldig ter
doad veroordeilde sjeepvaardersj en euver drie erm maedsjes, die van Sinterklaos
sjtiekem geld krege, zoadat ze koeste trouwe. ’n Ander verhaol vertèlt dat
Sinterklaos drie kinger wir tot leve haet gewek, naodat zie vanwege hóngersnoad
vermaord waore. Sinterklaos weurt es de heilige van de onverhoup gooj gave
gezeen. Zien attribute: Gekleid es biesjop mèt sjtaaf, mieter en biesjopsrink;
’n koep mèt drie kinger d’r in; drie böl es symbool veur de broedssjat van de
drie maedsjes of ’n sjeep of anker vanwege de redding van sjeepsvaardersj. In
sómmige legendes weurt euver Sjpanje gesjreve i.p.v. Zuud-Italië en de zjwarte
(Moorse) knech Zjwarte Piet kump dao dan ouch bie ter sjpraoke.



https://li.wikipedia.org/wiki/Sierra_Leone

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Sierra Leone (officieel: Republic of Sierra Leone) is e land in Wes-Afrika, aon
de Atlantische Oceaon, grenzend aon Guinee en Liberia. Hoofstad is Freetown,
aander stei mèt mie es 50.000 inwoeners zien (in aofloupende volgorde) Bo,
Kenema, Koidu en Makeni. Sierra Leone is 'n etnisch en cultureel divers land,
meh ouch eint vaan de ermste en corrupste len op de wereld.

Sierra Leone is verdeild in veer provincies, die weer wijer zien verdeild in 14
distrikte. Bij drei vaan die provincies zien de distrikte wijer verdeild in, in
totaol, 149 stamgebeje (chiefdoms); de provincie Western Area evels, die op de
hoofstad is gecentreerd, heet 'n aander indeiling. De provincies en distrikte
zien:

De 12 distrikte boete Western Area weure voorgezete door 'n opperhoof, gekoze
oet 't midde de stamhoofde in 't distrik. Dit opperhoof heet ouch zitting in 't
nationaol parlemint.

Mèt 71.740 km² is Sierra Leone e relatief klein land (oongeveer zoe groet wie de
Benelux). 't Ooste vaan 't land besteit oet hoegvlaakde, aoventouw oonderbroke
door berg, boevaan de Bintumani mèt 1948 meter de hoegste (en ouch d'n hoegste
vaan 't land) is. Hei vint me de boveloup vaan 't stroumgebeed vaan de Moa. In
't weste ligk liegland mèt bosse (regebos en druug bos) en cultuurland. 't Zuie
is get soortgelieks wie 't weste, dewijl 't noorde druger is en besteit oet e
savanne-bosmozaïek.

In 't land zien 2090 soort vaatplante bekind, 147 zoogdiere, 626 veugel, 67
reptiele, 35 amfibieë en 99 vèsse. Natuur en milieu höbbe sterk te lije oonder
mijnbouw en oontbossing, zoetot 't aontal soorte achteroet geit. Pas in de lèste
tien jaor weurt get aon natuurbehajd gedoon.

De bevolking vaan Sierra Leone is veur 't groetste deil zwart, meh in en um
Freetown vint me veural creole, die e deil vaan hun wortele in de Nui Wereld
höbbe ligke ('trökgekierde' bevrijde slaove).

Ingels is de einege officieel taol vaan 't land, meh de taol die me 't mieste
huurt, en die weurt gebruuk veur communicatie tösse de etnische gróppe, is 't
Sierraleonees Creool, 'n creooltaol gebaseerd op 't Ingels. Ze zouw al door 97%
vaan de bevolking woorte beheers. (Ierste) Volkstaol is 't veural in en um
Freetown. De inheimse taole hure allemaol tot de Niger-Congotaole;
vertegenwoordegde oonderfamilies zien de Atlantische taole en de Mandétaole. De
ierste huurt me veural in 't weste vaan 't land, de twiede veural in 't ooste,
meh de gebeje loupe doorein en 't gief väöl enclaves en euverlap. De groetste
Atlantische taol is 't Thembe, dao-op volge Limba (soms verdeild in Wes-Centraol
Limba en Oos-Limba), Pular, Sherbo en Kissi (soms in Noord- en Zuid-Kissi
verdeild), en op groete aofstand daovaan de klein täölkes (<10.000 sprekers)
Bom, Bullum So, Gola en Krim (mèt mer zoe'n 500 sprekers). De groetste Mandétaol
is 't Mende, daonao volge 't Kuranko, 't Kono, 't Loko, 't Susu, 't
Oos-Maninkakan, 't Yalunka en 't Vai. 'n Daarde gróp, de Krutaole, is
vertegenwoordeg mèt 5000 sprekers vaan 't Bassa en 9000 vaan 't Klao. Dit zien
Liberiaanse vlöchtelinge en aander immigrante in Freetown; dees taole zien neet
inheims. De mingtaol N'ko kump es twiede taol veur.

De mierderheid vaan de Sierraleoneze is islamitisch, nao sjatting zoe'n 71%. 27%
is, door zendingswerk in de koloniaolen tied, christelek, 2% is animistisch.

Sierra Leone weurt zeker sinds 500 veur Christus doorgoond bewoend, en heet in
't verleie mèt versjèllende migratiestruim te make gehad. Zoe roond 1000 waore
dao in eder geval iezer en landbouw bekind. Door 't diech regewoud laog 't land
in isolatie en raakde 't neet euverheers door versjèllende Afrikaanse rieke wie
't Maliriek. Daorum doort 't nog tot d'n achtienden iew tot ziech d'n islam
oonder de bevolking verspreide.

De Portugees Pedro da Cintra verkós in 1462 de bej en de heuvele bij wat noe
Freetown is. De formatie neumde heer Serra de Leão, 'liewehoegland'. In de moond
vaan Italiaanse cartografe woort dat Sierra Leone. Kort denao vestegde de
Portugeze ziech dao veur d'n handel, in 't bezunder slaovehandel. Later kaome de
Hollenders, Fransoze en Ingelse 'tzelfde doen. 't Land woort evels pas
gekoloniseerd tege 't ind vaan d'n achtienden iew. De ierste koloniste waore in
1787 'n gróp vrijgelaote slaove en aander lui vaan creools blood. Mier golve
vaan creoolse immigratie volgde en in 1792 woort Freetown gestiech. Mèt hun kaom
'n aontal (blaanke) Britse handelere. De inheimse bevolking stèlde de 'trökkier'
vaan de bevrijde slaove neet op pries; 't kaom versjèllende kiere tot oorlog. In
1808 woort 't officieel 'n Britse kolonie.

De res vaan Sierra Leone woort relatief laat oonderworpe. In 1896 stèlde me 't
Protectoraot Sierra Leone in. Al gaw kaom de inheimse bevolking in opstand,
oonder Bai Bureh, dee ziech in 1898 verzat tege de belasting op hutte (de Hut
Tax War). In 1924 woort 't gebeed gesplits in de Kolonie en 't Protectoraot
Sierra Leone, wat veur bei gebeje aander wètgeving en beleid inheel. Dit leide
tot oonras um 'n oongelieke behandeling. Dit woort opgelos mèt 'n nui
constitutie in 1951. Heimèt woort ouch de weeg vrijgemaak veur dekolonisatie.
Tien jaor later woort 't land ooaofhenkelek.

De ierste jaore, oonder premier Milton Margai, waore veurspeujeteg. Wie dee
evels in 1964 storf en woort opgevolg door zie haafbroor Albert Margai
veranderde ziech de situatie. Albert had dudelek de bedoeling 'n dictatuur in te
stèlle boe-in oppositiepartije verboje woorte. Dit brach de groetste
oppositiepartij, 't APC, in 1968 tot 'ne coup. Ziene leismaan, Siaka Stevens,
zouw 18 jaor regere, iers es premier, vaanaof 1971 es president - Sierra Leone
sjafde toen ziene status es dominion aof. In 1985 traoj heer aof veur
majoor-generaol Joseph Saidu Momoh. Dee zie bewind waor zwaak en umstreje, meh
veural corrup. 'nen Opstand leep in 1991 oet op 'ne börgeroorlog. De oerzake
vaan de börgeroorlog moot me zeker ouch in 't nog väöl bleujeteger conflik in
naoberland Liberia zien. Vaanaof 1999 heel 'n vreidesmissie ziech mèt 't land
bezeg; in 2002 verklaorde me de börgeroorlog veurbij. Vaanaof toen höbbe
versjèllende kiere mierpartijeverkezinge plaotsgevoonde, die evels neet optimaal
verlepe. Veural corruptie is 'n enorm probleem. Sierra Leone steit allewijl te
book es e hybride rezjiem tösse democratisch en otoritair in; veural 't
functionere vaan de regering weurt zier lieg ingesjat.

Dit artikel is gebaseerd op 't corresponderend Ingelstaoleg artikel in dees
versie; de tabel mèt distrikte is daovaan euvergenome.



https://li.wikipedia.org/wiki/Seoel

Dit artikel is gesjreve in 't Remunjs. 't Weurt gewaardeerd óm in dit artikel 't
Remunjs aan te hauwe of aan te gaeve welk anger dialek gebroek is.

Seoel (Koreaans: 서울) is de houfsjtad van Zuud-Korea. De sjtad is meer es 600
jaor aad. Tót 1945 waas ze de houfsjtad van gans Korea. Saer 't óntsjtaon van
Zuud-Korea in 1948 is de houfsjtad van det landj, behalve veur 'ne kórten tied
tiejes de Koreaanse Krieg.

Seoel bevindj zich in 't naordweste van 't landj aan de euvere van de Han. De
sjtad is 't politisch, cultureel, sociaal en ikkenomisch centrum van Zuud-Korea.

Mit óngeveer 9,7 miljoen inweuners op 'n oppervlakde van 605,52 km² is de sjtad
Seoel ein van de toets-bevolkde sjtej van de waereld. De ganse agglomeratie
Seoel, inclusief Incheon, tèlt zelfs 22,7 miljoen luuj en is daomit nao Tokio,
Kanton, Jabotabek (Jakarta) en Sjanghai de grótste sjteielike agglomeratie van
de waereld. Róndj de 48% van alle Zuud-Koreane wóntj in de regio Seoel. Meer es
ein miljoen veurtuger sjtaon dao geregistreerd.



https://li.wikipedia.org/wiki/Seleen

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Seleen of selenium is e sjemisch element mit es symboeal Se en 't atoeamnómmer
34. 't Is e gries neet-metaal.

In 1873 óntdèkdje d'n Ingelse Willoughby Smith det seleen euver fotovoltaïsche
eigesjappe besjik wobie leech drek wuuertj ómgezatte nao lektriciteit. Daonaeve
is seleen ouch fotogeleiendj; ónger invlood van leech nump de lektrikgeleijing
sterk toe. Daoveur wuuertj 't veural gebroek inne opto-elektronica.

Seleen kan in väöl organische molecule die zwaevel bevatten 't zwaevelatoeam
vervange. Daobie blieve väöl eigesjappe behaje. Dees vervanging is zelfs in
eiwitmolecule meugelik: door bacterieje in e medium te kwieëke worin 't
aminozoer methionien vervangen is gewaore door seleno-methionien kan me 'n
seleenhajendje variant van geperduceerdje eiwitte isolere. Bie dees varianten is
't väöl einveljiger es bieje gewuuen eiwitte mit behölp van röntgendiffractie de
structuur te bepaole.



https://li.wikipedia.org/wiki/Seeraod

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

E seeraod of 'n zjuwiel is 'n persoenleke versering, dèks gemaak vaan edelmetaol
of kosbaar materiaol.

De ierste seeraode stamme veur zoewiet bekènd oet 't paleolithische Midde-Ooste,
boe me good 135.000 jaor trök sjelpe vaan zieslekke gebruukde um kraole te make.
Seeraode bepèrke ziech evels neet bis de homo sapiens, want 't gief bewieze tot
de homo neanderthalensis al good 500.000 jaor trök in Spanje seeraode maakde en
gebruukde. Me geit d'rvaan oet tot dees vreug seeraode deende es besjerming tege
't koed of es symbool vaan status of raank.

In de loup vaan de millennia höbbe lui seeraode gemaak vaan kneuk, stein, hout,
sjelpe, vere, tan een aander netuurleke materiaole. Metaole seeraode versjene
veur 't iers good 5000 jaor v.Chr. ('t Neolithicum). Roontelum 3000 v.Chr.
begóste de aw Egyptenere, wie ze al oet de prehistorie waore gekomme (Limbörgers
bleve d'r nog zoen 1000 jaor in zitte), gouwe en zèlvere seeraode te creëre,
soms in combinatie mèt glaas en edelstein. De Egyptenere geluifde tot eder
edelstein bepaolde mystieke forces bezat, die euvergónge op d'n drager vaan 't
seeraod. Dees associatie vaan seeraode mèt spiritualiteit en mystiek leide
d'rtouw tot seeraode mèt de doeje woorte mètgegeve in 't graaf – 'n geweunte die
in väöl aw culture algemein waor. e Groet deil vaan de seeraode oet de Aajdheid
die ziech in archeologische collecties bevinde kump daan ouch oet grave.

't Gebruuk vaan seeraode en zjuwiele brach de minsheid 'n nui vörm vaan flannere
én 'n nui meneer vaan communicatie. Mèt seeraode veult d'n drager ziech sjoener,
mechteger of belaangrieker en tegeliekertied weurt de kemissie euvergebrach tot
hei 'n riek, goodlösteg of invloodriek persoen steit, of zelfs iemes dee
besjikbaar is – of zjus neet – veur de leefde.



https://li.wikipedia.org/wiki/Salvador_Dal%C3%AD

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Salvador Domingo Felipe Jacinto Dalí i Domènech, markies de Dalí de Pubol
(Figueres, 11 mei 1904- Figueres 23 jannewarie 1989) waor 'ne kunsteneer oet
Catalonië. In zien beginjaore beheersde heer bijnao alle stijle, meh kaom
oetindelek oet bij 't surrealisme boe heer ouch 't bekindste mèt is gewore.

Dalí woort gebore op Figueres, 'n stad in 't noorde vaan Catalonië. Heer kraog
dezelfde naom es zien awwer broor dee nege maond veur zien geboorte doed waor
gegaange. Op vreuge leeftied waor al dudelek tot heer good kòs teikene. Ziene
vaajer, 'nen advocaot en notaris, waor neet enthousias euver 't talent vaan z'ne
zoon. 't Waor zien meer dee häöm heet aongemoedeg um weier te goon mèt de kuns.
Edere zomer góng de femilie mèt de femilie vaan kunskinner Ramon Pichot (dee
dèks nao Paries góng) nao de kösplaots Cadaqués. Dao maakde heer kinnes mèt
modernistische kuns. Wie heer 14 jaor aajd waor (1918) had heer al zien ierste
expositie in de hal vaan de kemedie vaan Figueres. In 1921 storf zien meer, wat
e groet effek op häöm had.

Iers wiegerde zien vaajer meh oetindelek kraog haer touwstumming um in 1922 nao
de kunsacademie in Madrid te goon. Dao stoont heer al bekind es dandy. De
academie lierde, tot Dali's teleurstèlling, veural de lui in de lètste
sjèlderstijle zoe wie kubisme, imperialisme en pointilisme. Dalí beheersde dees
stijle good, meh heer wouw liever lès in 't klassiek sjèldere. In 1923 woort
Dalí daan ouch vaanwege astrantegheid gesjors vaan de academie. Later woort heer
ouch gearrèsteerd in Gerona vaanwege radicaol politieke ideeë.

In 1926 bezeuk Dalí Paries. Dao tref heer de sjèlder Picasso. Ouch is Dalí daan
permanent vaan de kunsacademie vaan Madrid aof. Zien sjèlderwèrk waor toen erg
beïnvlood door Picasso en Miró. In 1928 sjreef heer mèt aon 't geel manifes same
mèt Lluis Montanya en Sebastia Gasch. Dit manifes waor vaan groete invlood veur
de futuristische, kubistische en Dada-beweginge in Spanje. Dalí leet 'ne knievel
stoon geïnspireerd op dee vaan sjèlder Diego Velázquez.

In 1929 wèrkde Dalí same mèt Luis Buñuel mèt aon de film Un Chien Andalou ('nen
Andalusischen hoond). De homosexuele vrund vaan Dalí, Federico García Lorca (dee
al versjèllende mislökde leefdespoginge bij Dalí had gedoon), zaog dat es 'n
belediging en verbraok de vrundsjap. De surrealistische film maakde vaan Dalí 'n
gerespecteerd kunsteneer, ouch bij de kunsteneers vaan Paries. Miro leidde Dalí
roond in Paries, daobij trof heer ouch Helena Ivanovna Diakonova od Gala. De
twie weure verleef wienie ze op verkantie gónge in Cadaques. Gala sjeide vaan
häöre maan Paul Éluard en trouwde mèt Dalí in 1934.

In 1940 vertrok 't koppel nao de Vereinegde State van Amerika. Heer maakde toen
werke die bekind woorte es werke oet zien klassieke periood. 15 jaor later
kierde zie trök nao Spanje. In 1982 storf Gala. Zeve jaor later storf ouch Dalí
aon 'nen hartstèlstand in 1989.



https://li.wikipedia.org/wiki/Saint_Lucia

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Saint Lucia is 'n eilandnatie in 't Caribisch gebeed, zuielek vaan Martinique en
noordelek vaan Saint Vincent en de Grenadines. Bij 't land, wat 'n
Frans-Creoolse cultuur en 'n Britse affiliatie heet, hure gein aander eilen.

Saint Lucia is verdeild in zoegenaomde kertere (quarters), in tegestèlling tot
de parochies (parishes) die op aander eilen gebrukelek zien.

Saint Lucia is e klei land; nao oppervlaakde is 't 't 180e zelfstendeg land op
de wereld, get kleinder es Singapore meh nog wel geveuleg groeter es Andorra. 't
Eiland is völkanisch vaan oersprunk en ouch veur Caribische begrippe bergechteg.
Hoegste berg is Mount Gimie aon 950 meter; twie bekinder berg zien evels de bei
Pitons (Gros Piton, 771 meter, en Petit Piton, 743 meter; zuug de foto), die
sinds 2004 Werelderfgood zien. 't Eiland heet e mèld tropisch zieklimaot mèt 'n
gemiddelde maximumtemperatuur vaan 29°C en väöl neerslaag: jaorleks 1300 mm aon
de kös en 3810 tege de bergwand. In 't midde vaan 't eiland is nog väöl vaan de
aw natuur bewoerd gebleve.

Op Saint Lucia leefde tot in de negentienden iew nog 'n inheims (en endemisch)
zoogdier, de zoegenaomde Saint Luciareuzerat (Megalomys luciae), 'n riesrat mèt
de gruutde vaan 'n klein kat. Allewijl leve oonder mie verwèlderde goudhaoze
(Dasyprocta leporina), katte en verkes op 't eiland. Op 't eiland koume 177
vogelsoorte veur, daovaan 107 es zeldzaam breujveugel of daolgaste, ein
ingeveurd (de wèl douf) en 7 endemisch (ouch regionaol endemisch). Oonder de
endemische soorte zien de Saint Luciapappegej (Amazona versicolor), de Saint
Luciazenger (Dendroica delicata) en de Semperzenger (Leucopeza semperi), dee
mesjiens al is oetgestorve. 't Gief drei soorte amfibieë (oetheimse mètgetèld)
en twinteg soorte reptiele (ziesjèldpadde en oetheimse soorte mètgetèld),
boevaan de Saint Lucia-anolis (Anolis luciae), de Saint Luciahazelwörm
(Leptotyphlops breuili), de Liophis ornatus en de Saint Lucialanspuntslang
(Bothrops caribbaeus) endemisch zien. Ouch endemisch is de plaotseleke
oondersoort vaan Boa constrictor, B.c. orophias.

Veur Saint Lucia gief me 'n bevolkinssamestèlling op vaan 82,5% negers, 11,9%
mulatte, 2,4% Indiërs, 1,0% blaanke en 3,1% aandere.

De volkstaol vaan Saint Lucia is 't Saint Lucia-Creoolfrans, wat 'n oonderdeil
vörmp vaan 't Antilliaons Creool en oonder aander naome ouch weurt gesproke op
Dominica en Carriacou zoewie in enclaves op Grenada en Trinidad. Veur 't Ingels,
de officieel taol, weure zoe'n 1600 sprekers opgegeve. Um zien volkstaol is
Saint Lucia lid vaan La Francophonie.

Door 't Frans verleie is nog ummertouw 70% vaan de bevolking katheliek. 't Bèste
deil vaan de res weurt oetgemaak door versjèllende protestantse gemeinsjappe: de
zevendendaagsadventiste (7%), pinkstergemeintes (6%), 't anglicanisme (2%), 't
evangelisch christendóm (2%) en de baptiste. Wijer hingk zoe'n 2% de
Rastafari-religie aon.

De oersprunkeleke bewoeners vaan Saint Lucia waore de Arowakke, die zoe tösse
200 en 400 n.Chr. 't eiland opkaome, en later wie euveral in 't Caribisch gebeed
woorte oonderworpe door de Caribe. Dit volk neumde 't eiland Hewanarau (later
Hewanorra); me meint dit te kinne aofleie vaan 't Arowaks Iouanalao, in welk
geval 't 'land vaan de leguaone' zouw beteikene. 't Eiland woort oontdèk op ein
vaan de campagnes vaan Columbus, mesjiens al in 1492, aanders in 1502. De
diechte bewoening vaan de oorlogszöchetege en doelmaoteg vechtende Caribe maakde
't lesteg veur 't eiland te kolonisere. D'n iersten Europeaon dee get in die
riechting deeg waor de Franse zieruiver François el Clerc (ouch bekind es Jambe
de Bois) roond 1550. roond 1600 kaom veur 't iers e land ziech demèt meuje: de
Hollenders vestegde e kaamp op de plaots vaan 't modern Vieux Fort. 'n Poging
vaan de Ingelse ziech dao blievend te vestege mislökde tot twie kier door verzat
vaan de Caribe. In 1635 claimde de Fransoze 't eiland, veurluipeg nog zoonder 't
serieus te kolonisere, wat ze pas vaanaof 1643 begóste te doen. Toch blaove de
Britte ziech veur 't eiland intrèssere. Bij versjèllende oorloge in d'n
achtienden iew wisselde 't eiland vaan hier, wat 't de bijnaom Helena vaan
Wes-Indië oplieverde. Pas in 1814 slote de bei len 'n akkoord boe-in 't Brits
gezag woort bevesteg. In 1838 woort de slavernij aofgesjaf en woort ouch Saint
Lucia es zelfstendege kolonie opgeheve en oonder jurisdictie vaan Barbados
gezat. Nao d'n Twiede Wereldoorlog begós 't Vereineg Keuninkriek de koloniaole
status aof te bouwe en 't eiland mie vrijheid te geve. Vaan 1958 tot 1962 waor
't deil vaan de Wes-Indische Federatie. In 1967 kraog 't de status vaan
'geassocieerde staot', in 1979 woort 't land tot slot e gans oonaofhenkelek
dominion.

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer koume ouch bittekes
informatie vaan en:Demographics of Saint Lucia, en:Geography of Saint Lucia,
en:History of Saint Lucia, en:List of amphibians and reptiles of Saint Lucia,
en:List of birds of Saint Lucia en en:List of mammals of Saint Lucia.



https://li.wikipedia.org/wiki/Saddam_Hoessein

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Saddâm Hussayn Abdu-l-Majîdu-l-Tikrîtî (Arabisch صدام حسين عبد المجيد التكريتي;
bij Tikrit, gegeve 28 april 1937 - Bagdad, 30 december 2006) waor prizzedent
vaan Irak vaan 1979 tot 2003.

Heer späölde 'n veurnaom rol in de coup vaan 1968 door de Ba'athpartij, 'n
partij die e pan-Arabisch nationalisme op seculier bazis veurstoont. Oonder
ziene neef, de ginneraol Ahmad Hassan al-Bakr, waor heer viceprizzedent en trok
heer al gaw de meiste mach nao ziech touw. Es prizzedent voerde heer e sterk
nationalistisch, otocratisch en oppressief bewind. Heer begós twiemaol 'nen
oorlog tege e naoberland (tege Iraan en tege Koeweit) en woort oetindelek in
2003 door d'n inval vaan de Vereinegde Staote verdreve. In december vaan dat
jaor woort heer opgepak en in 2005 begós me aon zien berechting bij de Specialen
Iraaksen Tribbenaol, dee d'n doedstraaf euver häöm oetspraok.

Saddam Hoessein woort gebore in 't dörpke Al-Ujah, ach kilometer vaan Tikrit, in
'n familie vaan sjaopsherders. Ziene pa heet 'r noets gekind (dee storf of
verdween vief maond veur zien geboorte) en Saddam kaom bij ziene noonk
Chairallah Talfah te woene, want zien ma, depressief gewore, weigerde häöm op te
trèkke. Wie de ma evels nao drei jaor hertrojde woort Saddam oonder häör gezag
geplaots. Ziene steefpa mishandelde de jóng en dwóng 'm oonder mie veur hinne te
pikke. Mèt tien jaor oontvlöchde Saddam zien ma en steefpa en góng heer mèt
ziene noonk in Bagdad woene. De noonk waor 'ne devote soennitische moslim en
sjreef väöl nationalistische, xenofobe gesjrifte. Heer heet Saddam sterk
beïnvlood, en sjikde 'm ouch nao 'n nationalistisch ingestèlde middelbaar sjaol.
In 1957, wie Saddam 20 jaor aajd waor, góng heer bij de Ba'athpartij.

E jaor later woort 't rezjiem vaan keuning Faisal II van Irak umgegoejd door
ginneraol Abdul Karim Qassin. De Ba'athpartij waor dees nui regering vijandeg
gezind en pleegde in 1959 'ne mislökde coup tege de generaol, woe Saddam
Hoessein aon mètdeeg. Heer waor daobij in 't bein gesjote meh wis nao Syrië te
vlöchte, vaan woe-oet heer nao Caïro góng veur rechte te studere. In 1963 lökden
't de Ba'athpartij wel de mach euver te numme, en Saddam kierde trök. Dees
hiersjappij doorde mer e paar maond en in 1964 kaom Saddam daan ouch in de
gevaangenis. Wie 't 'm in 1967 lökde te oontsnappe woort heer ein vaan de
leiende figure binne de Ba'athpartij. In 1968 naom de partij de mach obbenuits,
en noe definitief. Saddam ziene neef Ahmad al-Bakr (zuug bove) woort prizzedent
en de partij beneumde Saddam tot viceprizzedent.

Nao de machseuvername wèrkde Saddam lankzaam aon 't oetbreie vaan zien mach,
zeker ouch umtot ziene neef ummer zwaaker woort. In 1976 woort Saddam beneump
tot de leismaan van alle kriegstroepe. Ouch waor heer nao boete touw dudelek d'n
officieuze leismaan vaan Irak. Heer begós ziech gedurende de jaore zeveteg
intensief mèt d'n opbouw vaan 't land bezeg te hawwe. In 1972 nationaliseerde
heer alle oliebrónne, tot daan touw in Westerse han. Wie 't jaor dao-op de
oliecrisis oetbraok zaog heer de nationaol inkomste explosief stijge. Mèt dat
geld zètde heer 'n infrastructuur op die 't gans land veurspoed brach en
moderniseerde: zoe kraog ederein gratis en verpliech oonderwies en woorte alle
plaotse vaan elektriciteit veurzeen. Heer zètde ouch 'n industrie op veur de
ikkenomie neet te aofhenkelek vaan olie te laote blieve. Dit alles rizzelteerde
in 'n greujende populariteit in 't binneland en groete waardering in 't weste.

In 1979 oonderhandelde Ahmad al-Bakr mèt de Syrische president Hafez al-Assad
euver 'n fusie tösse de twie len; Al-Assad zouw hei-in de veurnaomste persoen
weure. Umtot dit 'n beperking vaan Saddam zien mach zouw beteikene zètde heer
ziene neef datzelfde jaor aof en leet ziechzelf oetrope tot president.

Heimèt had 'r nog neet de absolute mach verwórve. Al-Bakr kraog naomelek
Hoessein zien aw functie: heer woort vice-president en bleef dat tot zienen doed
in 1982. Dao circulere geruchte vaan vergifteging.

Heer begós e beleid vaan sterke persoensverhierleking en repressie vaan
dissidente. Ouch woorte de sji'iete en de Koerde erreg gediscrimineerd ten
gunste vaan de soenniete, boetouw Saddam Hoessein ouch huurde. De utinge vaan
persoensverhierleking naome euver de jaore tacheteg en negeteg sterk touw.
Saddam waor te zien op munte en bankbiljètte, op talloos portrette in 't gaans
land, op beelde etc. De maotregele tege de Koerde (gevrees um hun separatisme)
en de sji'iete (gevrees vaanwege de sji'itische krachte in 't naoberland Iraan)
woorte ummer sterker en Koerdische opstande woorte bleujeteg neergeslaoge (zuug
ouch hei-oonder). Martelinge tege gevangene woorte ummer gewoener. Dao stoonte
'n aontal progressief maotregele tegeneuver, wie 't touwgenkelek make vaan
oonderwies veur meidskes; in de vreug jaore vaan zien regering waor heer
aonhenger vaan Gamel Abdel Nasser, d'n dictator dee Egypte gemoderniseerd had.

In Iraan waore intösse radicaol geisteleke aon de mach gekoume en de historisch
al slechte verhajdinge tösse Iraan en Irak kaome door de machswèssel in bei len
hendeg op sjèrp te stoon. In 1980 zagte bei len 't Akkoord vaan Algiers, wat de
oonderling grenze regelde, op; vief daog naotot Irak 't had geannuleerd sjikde
Saddam nege divisies vaan de Iraakse armee de grens euver; heimèt begós de
bleujetegen Ierste Golfoorlog, dee ach jaor zouw dore.

Dit waor 'nen euvermeujetege zat: 't land had eigelek de krach en 't militair
potentieel neet um 't naoberland mèt väöl groeter bevolking te versloon. Saddam,
dee e seculier bewind voerde, zaog ziech evels verzekerd vaan de steun vaan in
de ierste plaots de USSR en Fraankriek; later zeker ouch Sjina en de Vereinegde
Staote (dees bei len veurzaoge iers ouch Iraan vaan waopes, wat in de VS tot
Irangate leide). In 1988 indegde d'n oorlog in 'n patstèlling die bei len
oongeluifeleke verleze had touwgebrach. Saddam en mèt groete tegezin Chomeini
oonderteikende VN-resolutie 598.

In 't Koerdisch noorde waor intösse 'nen opstand oontstoon, dee door Saddam
woort neergeslage mèt 'nen gifgaasaonval op de stad Halabdzja. Heibij verlore
5000 börgers 't leve.

In 1990 begós Koeweit, 't klei naoberland vaan Irak, zienen enormen olieveurraod
intensiever te exploitere, woedoor de oliepries zakde. Dit benaodeilde Irak, en
es gevolg dao-op besloot Saddam Hoessein 't land binne te valle. Vaan te veure
had d'n Amerikaanse president George Bush sr. Saddam touwgezag tot heer bij 'n
invasie van Irak in Koeweit neet zouw interveniëre, wat de lèste es 'ne
vrijbreef opvatde om d'n oorlog te beginne. Wie 'r evels 't land wèrkelek
binneveel en 't vervolges gans leegplunderde kaom 't tot 'n invasie vaan de
internationaol gemeinsjap, die de Iraakse legers verpletterend versloge. De weeg
nao Bagdad laog ope en Irak waor militair krachteloes.

Vaanaof dat memint woort Irak mèt Saddam Hoessein 't verstoete kinneke vaan de
Arabische wereld. Hiel väöl len lagte handelsboycots op, woedoor 't land
verermde, en Saddam zienen ierste zörg waor 't op de bein hawwe vaan 'n zoe
groet meugeleke armee. Zien dictatuur oontaarde noe gans in echte tyrannie, en
de persoensverhierleking naom absurde vörm aon. Heer leet ziech twiemaol, in
1995 en in 2002, in sjienverkezinge tot prizzedent beneume. De riekdóm dee heer
in de jaore zeveteg en tachteg zelf (mèt) had opgebouwd góng gans verlore, en 't
analfabetisme naom hand euver hand touw. Um 't volk te oontzien stèlde de
Vereinegde Naties in 1996 't Voedsel-veur-Olieprogram in: Irak moch klein
kwantiteite olie exportere en oontvóng daoveur in de plaots voedsel veur zien
bevolking.

Intösse naome de verdinkinge vaan massavernietegingswaopes hand euver hand touw,
en in 1999 mós Saddam, nao de Amerikaanse Operatie Desert Fox ('n serie
lochaonvalle), waope-inspecties touwstoon. Nao de aonsleeg tege de VS in 2001
begós d'n Amerikaanse president George Walker Bush 'n campagne tege Irak, wat
heer tot de "As vaan 't Koed" rekende. Saddam frustreerde ouch ummer mie de
waope-inspecties, die zien arsenaal oonder control móste hawwe.

De touwnummende verdinkinge waore in 2002 reie genoog um eupelek euver 'nen
oorlog te spreke. Neve George Bush waor 't veural Tony Blair dee ziech dao-op
veurbereide. In Europa waore de meininge sterk verdeild; Fraankriek en Duitsland
waore sterk tege, oonder mie Nederland en Spaanje steunde 'n invasie. Op 20
miert 2003 begós oetindelek d'n oorlog tege Irak. Binne e paar maond had me
Bagdad vereuverd. Saddam sloog op de vlöch; de Amerikane zètde vervolges 'ne
pries vaan 25 miljoen dollar op z'ne kop.

De volgende maond zworf de verdreve dictator roond door 't land. In juli kaome
zien twie zäöns Qusai en Udai, bei promininte functionaire in Saddam zie riek,
in de naobersjap vaan Mosul bij 'n veurgevech um 't leve. Saddam zelf woort op
13 december gevoonde, in 'n eerdhol bij zien geboortestad Tikrit. 'n DNA-tes
wees oet tot heer inderdaad d'n aajd-dictator waor; de volgende daag woort dit
bekindgemaak. Vaan 10 januari tot 30 juni 2004 verbleef heer in
kriegsgevangesjap vaan de Amerikane; op de lesten daag woort heer aon de Irakese
zjustitie euvergeleverd.

Tijdes 't volgend jaor woorte de rechters bijgesjaold in 't internationaol rech,
en woorte de aonklachte verzameld. Volges minserechteorganisaties had Saddam
neet minder es 290.000 doeje op zie gewete. Um de gegeves euver zien misdade in
aonklachte um te zètte bleek nog neet zoe gemekelek. Oetindelek begós op 19
oktober 2005 't percès; aonklachte waore genocied, misdade tege de minsheid en
kriegsmisdade. 't Ierste feit wat häöm te laste gelag woort waor de
gifgaasaonval tege de Koerde in 1988. Heer wèrkde bepaold neet mèt aon 't percès
en gaof herhaoldelek aon d'n tribbenaol neet te erkinne.

Prizzedent Jalal Talabânî mingde ziech in 2006 in 't perces, en zag tot heer 'n
eventueel doedsverdik neet zouw oonderteikene. Op 5 november datzelfde jaor
woort Saddam toch tot d'n doed aon de galg veroordeild. Ind december datzelfde
jaor woort dit vonnis in hoeger beroep bevesteg. Op 30 december, um vief veur
zes 's mörges plaotseleken tied (vief veur veer in Nederland en 't Belsj), woort
dit vonnis voltrókke.



https://li.wikipedia.org/wiki/Saami

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Saami is d'r naam van de indigene of oerbevolking va d'r Scandinavische sjtrieëk
Sapmi. Es zoedanig zeunt de Saami waeltwied formeel erkaant.

In dae tied waoërt begoes mèt 't heffe va belastinge oonder de Saami. De
middelieëwe eindige väör de Saami neet mèt de Verlichting es wie väör de mètste
Europeane, mae luidde 'ne tied in va systematische verdrukking van hun kultuur
nao 't noorde. In 't geweunsjde assimilatie-proces waoërt o.m. de kerstening van
de Saami ingezat. In 1603 waoërt in Sapmi de örsjte kèrk geboewd.

D'r Joik is 'n traditioneel Saami-leed dat zich kenmaerkt dör d'r zangtechniek
dae baovetoeënzang geneumd wert.

In 1988 makde d'r Noorse regisseur Nils Gaup d'r bioscoopfilm Pathfinder. 't Is
d'r örsjte film dae in 't Samisch opgenaome is en vertèld 'n aod Samisch
verhaol. De opnames zeunt gemakd in de Finnmark en 'n groeët probleem daobie
waore de extreme waersumsjtandighede. Op d'r örsjte drieëjdaag waor 't 47 graad
oonder nul en de camera's weigerde te wèrke. De Joiks zeunt gezonge dör
Nils-Aslak Valkeapää dae de rol va Sïïda-Isit sjpäölde. De Joiks drage, naeve 't
indrukwekkende laandsjap, bie an d'r mystieke sfeer van d'r film dae noe ooch op
DVD te verkriege is. D'r film is in 1988 genomineerd väör 'ne Oscar es Best
Foreign Language Film (Norway).



https://li.wikipedia.org/wiki/S%C3%A3o_Tom%C3%A9_en_Pr%C3%ADncipe

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

São Tomé en Príncipe is 'n eilandnatie veur de kös vaan Afrika, in de
Atlantische Oceaon en de Golf vaan Guinee. 't Besteit oet de eilen São Tomé, op
zoe'n dreihoonder kilometer vaan Gabon, en Príncipe, op zoe'n twiehoonderd
kilometer vaan Equatoriaal Guinee. São Tomé is ouch de naom vaan de hoofstad. 't
Lendsje heet 'n creoolse bevolking en is iewelaank 'n Portugese kolonie gewees.

São Tomé en Príncipe is verdeild in twie provincies, São Tomé en Príncipe, en
zeve distrikte, eint op Príncipe en zes op São Tomé. De verdeiling is de
volgende (hoofplaotse vaan de distrikte tösse häökskes):

Mèt zoe'n doezend veerkentege kilometer is São Tomé en Príncipe nog neet haaf
zoe groet wie Nederlands Limbörg en eint vaan de kleinste len op de wereld. De
bei eilen zien deil vaan de Kameroenese lijn, die vaan 't Afrikaans vasteland
euver Bioko, Príncipe en São Tomé nao Annobon löp. Alle berg oet de kette zien
(aw) völkaone. São Tomé is boete 't groetste ouch 't mies bergechteg eiland vaan
de twie - d'n hoegste punt, Pico de São Tomé, kump tot 2024 meter bove de
ziespiegel. 't Hoegste punt vaan Príncipe is de Pico de Príncipe op 948 meter.
Zoeget gans 't land ligk bove d'n eveneer, welken evels 't zuidelek oonbewoend
eilendsje Ilhéu das Rolas doorsnijt. 't Klimaot is tropisch, wat wèlt zègke werm
en vochteg gans 't jaor door. In 't hoegland is 't aonzeenlek keulder.

De levende natuur vaan São Tomé en Príncipe is typisch veur de geïsoleerde eilen
die 't zien. 't Eineg landzoogdier wat me vint is de Santomese spitsmoes
(Crocidura thomensis); wijer zien ouch versjèllende vleermuis endemisch. Oonder
de door de mins ingeveurde zoogdiere vint me boete ratte en verwèlderde verkes
(Sus scrofa) ouch de mona-aap (Cercopithecus mona). Wie wel mier eilen zien São
Tomé en Principe relatief riek aon veugel; oonder de bezunderste (taxonomisch
geïsoleerde, zoonder ing verwante) zien 't São Tomé-kortstertsje (Amaurocichla
bocagei), de São Tomé-groetsnavel (Neospiza concolor) en Dohrns lijstertimalia
(Horizorhinus dohrni). Ouch inheims zien hei de reuzehoningzókker (Nectarinia
thomensis of Dreptes thomensis), de kritiek bedreigde kleinen oliefgreunen ibis
(Bostrychia bocagei) en Newtons klawweer (Lanius newtoni). Wat betröf de plante
vint me hei versjèllende reuzebegonia's.

Wiedoet de mieste lui op São Tomé en Príncipe zien vaan gemink Kaukasisch en
Afrikaans blood, in versjèllende gradaties. Me oondersjeit Europeaone (veural
Portugeze), mestieze (naomkoumelinge vaan Portugese koloniste en
slaovevrouwlui), Angolares (e vèssersvolk wat vaan Angolese slaove aof zouw
stamme en aon de zuidkös vaan São Tomé leef), Forro's (naokoumelinge vaan
bevrijde slaove), serviçais (contrakarbeiders vaan örges aanders oet lusofoon
Afrika), tongas (kinder vaan serviçais gebore op de eilen) en Aziaote (veural
Chineze en Macauers). Taol (zuug direk oonder) en religie verbinde de gróppe
euver 't algemein.

De officieel taol is 't Portugees. Daoneve weure drei op 't Portugees gebaseerde
creooltaole gesproke. 't Mies gesproke is 't Sãotomense of Forro, wat me op 't
groetste deil vaan São Tomé huurt. De Angolares spreke evels Angolar, wat me aon
de zuidooskös vaan 't eiland nog wel huurt. Príncipe heet weer 'n aander taol,
't Principense. Dit zouw mèt oetsterve zien bedreig en nog mer door 'n
minderheid vaan awwer lui weure gesproke. Alledrei de creooltaole zien es
nationaol taole erkind.

Zoe good wie alle Santomeze zien christelek, veural katholiek, mèt kleinder
aondeile veur evangelische protestante en Zevendendaagsadventiste.

De eilen waore oonbewoend wie de Portugeze ze ind vieftienden iew aontroffe.
Traditioneel hèlt me es oontdèkkingsdata aon: 21 december (H. Thomas) 1471 veur
São Tomé en 17 januari (H. Antonius) 1472 veur Príncipe (vreuger São Antão, wat
noe nog de naom vaan de hoofplaots is). Sinds 1502 hèt São Antão Príncipe, nao
de prins vaan Portugal. Vaanaof 1493 begóste de Portugeze 't land te kolonisere;
veur de teelt vaan sókkerreet woorte slaove gebruuk die vaan 't Afrikaans
vasteland kaome. 't Waor lesteg um koloniste nao de eilen mèt hun oonbarmherteg
klimaot te trèkke; 't woort veural 'n dwaangkolonie veur Joede en aander
oongewunsde börgers. Tege 't ind vaan de zestienden iew begós de sókkerhandel in
te zakke, umtot me in Amerika intösse beter en productiever kolonies had
gestiech. São Tomé woort noe veural 'n doorveurhave veur slaove op weeg nao de
Nuie Wereld. In de negentienden iew kaom de landbouw hei obbenuits op, deeskier
mèt cacao en koffie, boeveur de vröchbare völkanische bojem bezunder good gesjik
bleek. Umtot de regering de plantaasjhawwers relatief väöl vrijheid leet,
misbruukde väöl van hun hun mach um te slaove oet te buite. Ouch nao de
aofsjaffing vaan de slaovernij in 1876 bleve zoe'n praktijke bestoon. Zoe kaom
't nog in 1953 tot 'nen opstand die woort neergeslage mèt d'n doed vaan
hoonderder arbeiers, de zoegenaomde Batepá-slachting.

Tege 't ind vaan de jaore 1950 begós me in de Portugese kolonies
oonaofhenkelekheid te eise. In de jaore 1970 gaof de regering vaan 't land
dao-aon touw, wat op 12 juli 1975 tot de oonaofhenkelekheid vaan São Tomé en
Príncipe leide. Ierste president woort Manuel Pinto da Costa. Vaanaof 1990
maakde 't land e perces vaan democratisering door, mèt vrij verkezinge veur 't
presidentsjap, 't parlemint en lokaol euverhede, die sindsdeen ummer höbbe
plaotsgevoonde. Wel greep in juli 2003 't leger kort de mach oet oonvrei euver
gemeinde corruptie in de regering. 'n Couppoging in 2006 woort veurkoume.

Veur dit artikel is veural gebruuk gemaak vaan 't corresponderend Ingelstaoleg
artikel, en wel dees versie, wie ouch vaan en:Wildlife of São Tomé and Principe.



https://li.wikipedia.org/wiki/Ruimtetoerisme

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Ruimtetoerisme is 'ne vörm vaan toerisme woebij 't reisdoel de ruimte is. De
ruimte is daobij gedefinieerd es beginnend op 100 km huugde vaanaof de Eerd (de
Kármánlijn). Tot noe touw zien 7 lui es toeris is de ruimte gewees.

Virgin Galactic wèlt in de touwkoms vlöchte aonbeje, die roond de 200.000 dollar
mote goon koste. De vlöchte zalle plaotsvinde in 't ruimtesjeep SpaceShipTwo,
wat gelanceerd weurt vaan-oonder 'n moojervleegmesjien White Knight Two. De
bedoeling is tot d'r 5 ruimtesjepe gebruuk goon weure, boe-in 2 pilote en tot 6
passagiers kinne vlege. SpaceShipTwo liekent op 'n vleegmesjien en zal ouch op
dezelfde meneer lande op 'n landingsbaon.

Intösse is ouch 't bedrief Blue Origin bezeg met tesvlöchte vaan 't ruimtesjeep
New Shepard, boe-in 6 persoene passe. De capsule vaan New Shepard land mèt
parachute en de draagrakèt zal rechop lande op de plaots boe-op zie gelanceerd
woort en kin daonao ouch weer hergebruuk weure.



https://li.wikipedia.org/wiki/Root_(biologie)

Dit artikel is gesjreve in 't Sint-Joasters. 't Weurt gewaardeerd óm in dit
artikel 't Sint-Joasters aan te hauwe of aan te gaeve welk anger dialek gebroek
is.

De reut (inkelvawd: root) vörmen 't óngergrundjse deil van plantje. Hiemit vange
ze water en voorstoffe (minerale) op oet de gróndj. Ouch zörge de reut veur 'n
verankering van de plantj in de gróndj. Ouch guèf 't plantje zónger reut, wie
aenjemoos. Anger plantje kónne ouch parasitair häör reut in 'n anger plantj
höbbe, wie vogelliem.

Reut greuje taenge de zwaordjekraf in, nao ónger; dit neump me negatieve
geotropie.

Aan reut zitte roothaor, die veur de eigentlike opnaam van 't water en de
voorstoffe zörge. Roothaor höbbe mer 'n bepirkdje laevesdoer. Aan de tuup van de
reut bevinje zich den ouch de greujpuntje; de reut die hie-oet óntstaont heite
primair reut. Tiejes de kening kump 't keenreutje es ièrste nao boete. Bie
twièzaodlöbbige of dictotyle vörmp deze root d'n houfroot. Door vertekking van
d'n houfroot waere ziejreut gevörmp. Door wiejer vertekking van dees ziejreut
óntsteit e rootgestèl ('t gehièl van reut bie 'n plantj).



https://li.wikipedia.org/wiki/R%C3%B6sland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Rusland (Росси́я), officieel Russische Federatie (Росси́йская Федера́ция) is e
land in Europa en Azië en 't groetste land op Eerd. 't Is de kern vaan de
vreuger Sovjet-Unie. 't Land grens aon Finland, Esland, Letland, Litauwe,
Wit-Rusland, de Oekraïne, Georgië, Azerbeidzjan, Kazachstan, China, Mongolië en
Noord-Korea en ligk aon de Noordeleke Ieszie, de Ooszie, de Zwarte Zie, de
Kaspische Zie en de Geel Zie. Hoofstad in Moskou, aander veurnaom stei zien
Sint-Petersbörg, Jekaterinenbörg, Irkoetsk, Moermansk, Nizjnij Novgorod,
Volgograd en Vladivostok. De groetste relizjie is Rössisch-Orthodoxie. Wijer
gief 't officieel drei aander traditioneel relizjies: islam, joededom en
boedhisme.

Rusland is oonderverdeild in 85 federaol subjekte; dit is mèt de Krim en
Sebastopol (in 2014 geannexeerd respectievelek es otonoom rippubliek en federaol
stad, meh door de internationaol gemeinsjap neet es Russisch gebeed erkind)
mètgerekend. De aard en titels vaan die deilgebede löp oeterein, nao gelaank de
bevolkingssamestèlling en de historie.

In de ierste plaots kint me 46 oblaste. Dit zien neet väöl mie es provincies, al
höbbe ze in de regel d'n umvaank vaan e flink land; ze weure in mierderheid
bewoend door etnische Russe. Dat gèlt ouch veur de kraji (regio's), boe 't 'rs
nege vaan gief. De kraji weure veural nog um historische reies zoe geneump; ze
ligke in de periferie, in gebeed wat Rusland oets es zien kolonies besjouwde (en
neet es deil vaan 't eigelek Rusland), en zien dèks e stök groeter en dunner
bevolk. Wel wezelek aanders zien de 22 rippublieke, die allemaol geneump zien
nao 'n etnische gróp. Soms is de titulair bevolkingsgróp ouch in de mierderheid;
dèks evels höbbe ziech in de loup vaan de jaore zoeväöl etnische Russe in dit
gebeed gevesteg tot die de mierderheid vörme. De rippublieke mage hunnen eige
groondwèt en hun eige officieel taol hantere. Bepaolde volker in 't noorde weure
neet belaankriek of talriek veur hun eige rippubliek gevoonde; daoveur gief 't
de veer otonoom distrikte (okroegy). Oersprunkelek vele die oonder de kraji, meh
in 1990 woorte ze daovaan aofgesjeie. Wijers gief 't ein otonoom oblas, 't Joeds
Otonoom Oblas. Ziene status is mèt de otonoom distrikte te vergelieke. Drei
stei, te weite Moskou, Sint-Petersbörg en Sebastopol, höbbe de status vaan
stads(deil)staot en valle dus neet oonder 'n oblas of rippubliek.

Op federaol niveau is Russisch de officieel taol. In de deilrippublieke weure
ouch aander taole gesproke, die dao, ummer neve Russisch, d'n officiële status
höbbe. Tataars is de groetste minderheidstaol.



https://li.wikipedia.org/wiki/Quenya

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Quenya is 'n fantasietaol die door de elfe in de beuk vaan J.R.R. Tolkien
weurt gesproke. In The Hobbit en The Lord of the Rings is de taol al oetgestorve
en weurt ze slechs levend gehawwe es cultuurtaol, op 'n meneer wie 't Latien in
de modernen tied es klassieke taol functioneert. De taol is neve 'n aander
elfetaol, 't Sindarijns, de einege vaan Tolkien zien fantasietaole boevaan
genoog informatie besteit um drin te sjrieve. Väöl Tolkien-leefhöbbers sjrieve
gediechte in 't Quenya.

Tolkien, dee in zien jäög väöl versjèllende taole lierde, waor bezoonder gereurd
door 't Fins. De sjoenheid en elegantie vaan dees taol inspireerde häöm tot 't
sjöppe vaan 'n kunstaol. 't Quenya heet daan ouch väöl vaan de fonologie en
grammair vaan 't Fins euvergenome.

In 't Tolkien-universum is 't Quenya 'n klassieke taol, die de elfe in d'n tied
vaan The Lord of the Rings neet mie spreke meh die, wie in eus wereld 't Latien
in de middeliewe, nog 'ne groete status es sjrieftaol heet. Veur de gesproke
communicatie dene 't Sindarijns en aander, geliekaardege taole.

De substantieve höbbe gein geslachte. Ze weure verboge in twie getalle en nege
of tien (aofhenkelek vaan periode en dialek) naomvalle. 't Bepaold lidwoord is
in alle naomvalle i, 't gief gein oonbepaold lidwoord.

't Quenya kint vief tije: presens, imperfectum, perfectum, touwkoumenden tied en
aoristus. Dees verdeiling baseert ziech op 't Aajdgrieks.

Väöl veurbeelde zien te vinde in 't werk vaan Tolkien; um copyright-reies mote
veer dao veurziechteg mèt zien. 't Bekindste veurbeeld is de begroeting vaan
Frodo aon e paar elfe: Elen síla lúmenn' omentilimo ('n Staar sjijnt op 't oor
vaan us treffe).



https://li.wikipedia.org/wiki/Proton

Dit artikel is gesjreve in 't Sint-Joasters. 't Weurt gewaardeerd óm in dit
artikel 't Sint-Joasters aan te hauwe of aan te gaeve welk anger dialek gebroek
is.

E proton is e subatomair deilke mit positieve lektriklajing. De meiste atoame
(mit oetzunjer van waterstof det slechs oet ei proton besteit) höbbe 'n
atoamkaen mit neutrone en protone die biejein waere gehaoje door sterke
atoamkraf. 't Aantaal protone van de kaen bestump de sjemische eigesjappe van 't
atoam en welch sjemisch element det 't is.

E proton haet 'n rösmassa van 1,6726231×10-27 kg. Daomit is 't óngevièr 1800
kièr zwaorder es 'n elektron.

Protone waere geklassificeerdj es baryone en bestaont op häör beurt weer oet
twieë oet drie quarks: twieë upquarks en einen downquark. Dees waere biejein
gehaoje door gluone, de draegers van de sterke atoamkraf.

Ómdet lektromagnetische kraf väöl sterker is es zwaordjekraf mót 't aantaal
protone in 't hièlal geliek zeen aan 't aantaal elektrone. Waar det neet den zów
de netto aafstoating door 't euversjaot aan positieve of negatieve lajing
(aafhenkelik of de protone of elektrone zówwe dominere) e mirkbaar effèk höbbe
op de oetdiejing van 't hièlal en op alle materie ónger invlood van zwaordjekraf
(wie planete en sterre).



https://li.wikipedia.org/wiki/Port

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Port of portwien is 'n zwoer, zeute wiensoort geproduceerd in de Douro-vallei in
noordelek Portugal en verhandeld in O Porto. De regering heet de gebejer boe-in
me port maag producere tot op de hectaar vasgelag en in väöl len, woe-oonder de
EU, weurt dees definitie erkind. 't Klimaot vaan de vallei gief de droeve d'n
typische smaak dee 't beste bij port pas. In de Dourovallei weure trouwes ouch
aander wijne gemaak, zuug Dourowien. De kwaliteit en "echheid" vaan port weurt
gewaorborg door 't Portinstituut, 't Instituto do Vinho do Porto (IVP).

Port oontsteit door oonder 't fermetere vaan de wien e wiendistillaot touw te
veuge. Heidoor zalle de giscelle sterve en blieve dus mie sókkers achter es bij
normale wien. 't Distillaot zörg daan weer tot 't alcoholpercentaasj hoeger
oetkump, zoe roond de 20%. Dit heet es bijkoumend gunsteg effek tot de port
neet, wie gewoene wien, in lochdiechte vater moot weure opgeslage umtot 't neet
bedörf bij oxidatie.

Portwien oontstoont örges in de vieftiende iew en is wel te verbinde mèt de
sherry-traditie oet Noord-Spanje. In de late zevetiende iew woort de wien
oontdèk door Britse handelere; in 1703 woort in 't contrak vaan Methuen 't
Vereineg Keuninkriek 't alleinrech op de portimport gegeve. Dit land is ummer
'ne hoofaofnummer gebleve. Door de explosief gestege vraog woort inins väöl port
vaan slechte kwaliteit geproduceerd, zoetot in 1756 op veurspraok vaan de
premier e gezelsjap woort opgeriech wat op de kwaliteit mós touwzien.

Vaanajds woort de port euver de Douro nao Villa Nova da Gaia versjeep, bij
gebrek aon weeg. De beutsjes die daoveur gebruuk woorte ligke allewijl es
toeristische attractie in die stad veur aanker.

Port besteit in versjèllende variante, gewuunlek mèt 'nen Ingelse naom
aongegeve.



https://li.wikipedia.org/wiki/Perzisch

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Perzisch (Farsi, فارسی) is de mies gesproke vaan de Iraanse taole en de
officieel taol vaan Iran. Ouch is 't, oonder de naom Dari, 'n officieel taol
vaan Afghanistan, en oonder de naom Tadzjikisch, vaan Tadzjikistan. 't Weurt in
'ne variant op 't Arabisch sjrif gesjreve, met veer nui lètters die in 't
Arabisch neet weure gebruuk. 't Tadzjikisch gebruuk 'ne variant vaan 't
Cyrillisch sjrif. 't Perzisch heet, mèt 't Tadzjikisch mètgerekend, 57 miljoen
mojertaolsprekers, woebij nog ins zeker 50 miljoen twiedetaolsprekers koume.
Perzisch is al bekind vaan oongeveer 560 veur Christus, bij d'n opkoms vaan 't
Perzisch Riek.

Me oondersjeit drei periodes: 't Aajdperzisch, gesjreve in 't nagelsjrif tot 100
v.Chr.; 't Middelperzisch of Pehlewi, tot ca. 900 nao Christus, en 't
Nuiperzisch, oet d'n tied vaan de islamitische besjaving in Iran. 't
Aajdperzisch kint, zjus wie aander Indogermaanse taole oet deen tied, nog 'n
oetgebreide verbuiging en vervoging in zeve naomvalle, drei getalle en drei
geslachte. Bij 't Middelperzisch is dee vörmeriekdom al verdwene. D'n
euvergaaank vaan Middelperzisch nao Nuiperzisch is taolkundeg minder groet
(veural klaankveraanderinge). Wel nump de taol in deen tied väöl Arabische wäörd
euver, oonder mie, meh neet allein, die betrèkking höbbe op d'n islam.

't Aajdperzisch tekscorpus besteit gooddeils oet inscripties. Vaan 't
Middelperzisch zien mie literair tekste bewoerd, dèks vaan religieus
(zoroastrisch) karakter. De Nuiperzische literatuur is bezunder umvaankriek en
weurt hoeg gesjat.

't Turks heet e groet aontal Perzische wäörd opgenome, en ouch väöl Arabische
wäörd via 't Perzisch geliend. Wijer is 't Perzisch vaan groet belaank gewees
veur 't vocabulair vaan 't Urdu (d'n islamitische, veural in Pakistan gebruukde
variant vaan 't Hindoestani) en nog diverse kleinder taole oet 't Perzisch
cultuurgebeed.



https://li.wikipedia.org/wiki/Paulus_(apostel)

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Paulus (Saulus of Saul) waas 'ne kristeliken apostel. Hae woort róndj 10 v.Chr.
gebaoren in Tarsus (Cilicië) oet juudse eljers en stórf in Roeame, in 64 of 67.
Paulus haet 't kristendóm versprèdj inne lenjer rónjelómme Middellandjse Zieë,
in 't biezunjer in waat noe Törkieje en Griekelandj is.

Volges die brón waas Paulus aanvenkelik aktief es vervolger vanne óntlukendje
geluifsgemeinsjap die nao de kruutstiging van Jezus waas óntstange. Zelf maak
t'r dao in eine van zien breven ouch meljing van (Galate 1:13).

Hae bekieërdje zich doe d'r, op waeg nae Damascus veur Jezus zien volgelinge te
bestrieje, e visioen kreeg worin Jezus 'm opreep zich te bekieëre.

Paulus óngernoom vervolges versjillige reize door Klein-Azië en Griekelandj veur
proto-kristelike gemèndjes te stifte. Ómdet t'r mèndje det Jezus oppe aerd waas
gekómme veure ganse miensheid te verlosse, raakdje d'r in kónflik mitte
geluifsgemeinsjap in Jeruzalem, die gans juuds wól zeen. Kónkrieët góng 't
kónflik euvere vraog of de heidene zich móste hajen ane besniejenis. Paulus
reisdje same mit Barnabas nao Jeruzalem veure kwestie ane apostelen enne eldste
veur te lègke. Dees biejeinkóms woort 't apostelconvent geneump. Oetènjelik
woort beslaote det de heidene neet mieë verplichtinge op móste waere gelag es
strik noeadwenjig waas; besniejenis dus ouch neet.

De breve die d'r sjreef veur 't kóntak mitte door 'm gestifdje gemèndjes te
óngerhaje, make deil oet van 't biebels Nuuj Testamènt.

Paulus wuuertj ouch waal de apostel vanne heidene geneump. Hae waas d'n ieësten
apostel dae de boeadsjap van 't Evangelie óngere heidene versprèdje. Toet dees
deens woort t'r volges 't boek Hanjelinge door God gerope.



https://li.wikipedia.org/wiki/Ovidius

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Publius Ovidius Naso of Ovied (Sulmo, 20 mieërt, 43 v. Chr. - Tomis, 17 n. Chr.)
behuuertj same mit Vergilius, Horatius, Propertius en Tibullus toete groeate
dichters oete Augusteïsche periood. Samie mitte ieëste twieë wuuertj t'r
besjoewdj es de canonieke dichters vanne Letiense litteratuur. Mitte litste
twieë vörmp t'r de elegiaci. Ovidius waas 'ne vrundj van Propertius, Bassus en
Ponticus. Vergilius en Tibullus woren al gestórve veurdet Ovidius die hej kónne
trèffe.

Ovidius zien poëzie steitj bekèndj veur zie speels en vernujendj karakter,
veural inne meneer worop wuuertj ómgegange mit traditioneel verhaolen en genres.
Zie bekèndjste wirke zeen de Metamorphoseon libri, e mythologisch epos, de
Heroides, 'n vergaoring aan breve van, veurnamelik, mythologische vrouwen aan
häör minnieërs; de Ars Amatoria, e lieërdich euver verleijingstechnieke; enne
Amores, 'n vergaoring aan elegieje. Ouch sjreef t'r de Tristia enne Epistulae ex
Ponto, twieë gedichtebunjele gesjreve tiejes zien verbanning ane Zwarte Zieë.
Wiejer is Ovidius bekèndj veur zien ónvóltoeadje Fasti, e gedich euvere Romeinse
klender en 'n wichtige historische brón euver Romeinse fieëster. De poëzie van
Ovidius is väölvöljig geïmiteerdj gewaore tiejes de Late Aadheid enne
Middelieëven en haet 'ne groeaten invlood gehadj oppe Europese kóns en
litteratuur.



https://li.wikipedia.org/wiki/Ooszie

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

De Ooszee (ouch waal Baltische zee genumpdj, nao 't lat. Mare Balticum of
suebische zee nao de historiese sjtam de Suebe in de deilsjtaot Mecklenburg) is
ein 413.000 km² grote en toet 459 m deepe binnezee in Europa en guldj es de
grootste brak water zee op de aarde. De inhaad van'ne ooszee is ongeveer
20.000 km³. De zee besjtuitj pas vanaaf 't 6e millennium v.Chr. Qua vorm duitj
de Ooszee get dinke aan ein grote rivier mit ziejriviere (Finse Golf en
Botnische Golf). Oet geologies ongerzeuk is inderdaad gebleke det in 't
Pleistoceen hiej ein rivier mot höbbe gelaege: de Eridanos.

De Ooszee deiltj 't Scandinavisch sjiereilandj van 't vaste landj in Noord-,
Noordoos- en Midde europa.

Mit de wiezers van'ne klok mitgaondj, grenze devolgende lenj aan dees
'binnezee':

De Ooszee is riek aan eilenj, Eilandjgroepe en -ketes en bewoondje en onbewoonde
eilendjes. Exakte aantale waere neet genumpdj mer 't zeen d'r heel väöl.

Groter eilenj in'ne Ooszee zeen Gotlandj en Ölandj (Zjweeds), Ålandj (Fins),
Dagö en Ösel (Ests), Wolin (Pools), Usedom (Duits/Pools), Rügen, Hiddensee und
Fehmarn (Duits) en de ontelbare Deense eilenj zo wie biejveurbeeldj Seeland,
Bornholm, Fünen, Lolland, Falster en Langeland.

De grootste Deense eilenj Seeland en Fünen deile de Ooszee van 't Kattegaat. Op
Seeland ligktj de Deense hoofsjtad Kopenhage (København). Seeland is 't grotste
eilandj van 't Deens keuninkriek (oetgezonjerd 't aan Denemarke gekoppeldje
Greunlandj) en intösse door ein brögk en eine tunnel mit Zjwede en door eine
treintunnel en ein brögk mit 't derdgrotste Deense eilandj Fünen verbonje.

De Deense eilenj zeen väöl dichter bevolktj es 't sjiereilandj Jutlandj. De
meiste eilendjes ligke in'ne Deense zuidzee. Dao zeen de groter eilendjes wie
Falster, Møn, Langeland, Ærø en Alsen te vinje. Verder nao 't ooste ligktj den
nog 't eilandj Bornholm.

Biej Duitslandj heure de grote Ooszee-eilenj Fehmarn, Rügen en Usedom, ouch veur
ein gedeilte Pools.

Fehmarn ligktj veur 't sjiereilandj Wagrien in'ne Lübecker baai en is mit 't
vaste landj verbonje via de Fehmarnsundbrögk.

Rügen, 't grootste Duitse eilandj, is mit de Rügendam en de Rügenbrögk bie
Stralsund mit 't vastelandj verbonje.

Eslandjs grootste eilandj, en daomit ouch 't grootste eilandj in 't Balticum is
Saaremaa (Ösel). 't volgendje grote eilandj is Hiiumaa (Dagö). Daonaeve is d'r
ouch nog 't eilandj Kihnu.

't aantal Finse eilenj weurdj mit ongeveer 80.000 aanegaeven. In det aantal zeen
de 6500 eilendjes van Åland ouch mitgeraekendj. Daomit zeen de meiste eilendjes
in'ne Ooszee Fins grondjgebied.

De vesting Suomenlinna ligktj op'pe eilenj veur Helsinki, 't Sjtuitj op'pe lies
van waerelderfgood van Unesco.

Tösse Zjwede en Finlandj ligktj de biej Finlandj beheurendje, mer mit autonoom
rechte Zjweedssjpraekendje, eilandjgroep Ålandj, die wie hiejbaove al gezag oet
6500 eilendjes besjtuitj, maar wovan d'r maar 65 zeen bewoondj, d'r wone in
totaal ongeveer 26.500 miense (Enj 2004).

Pole deiltj Usedom mit Duitslandj. Helemaol biej Pole heurtj 't eilandj Wolin.
Daonaeve zeen d'r nog ein heel deil klein eilendjes veur Szczecin.

Ruslandj bezitj mit Kotlin veur Sint Petersburg ein histories belangriek
eilandj. 't is baeter bekindj in'ne gesjiedenis es Kronstadt de gelieknamige
sjtad en vesting.

't Grootste eilandj van Zjwede is Gotlandj. Hiej weurdj de eige taal, 't
Gotnisch, gesjpraoke. Belangriek veur Zjwede is ouch 't anger groot eilandj
Öland. Ouch veur de Zjweedse kus ligke doezendje klein eilendjes die ouch deils
bewoond zeen.

De hoofsjtad von Gotlandj, Visby, sjtuitj ouch op'pe lies van waerelderfgood van
Unesco.

't zuidelik deil van'ne Ooszee ligktj in'ne gematigdje klimaatzone, die bie
Denemarke oetgesjpraoke maritiem trekskes haetj, nao 't ooste kumps se langzaam
in een landjklimaat. 't Noordelik deil, veural in'ne Botniese Golf, dao haers
ein poolklimaat. Omdet de Ooszee neet beïnvloedj weurdj door de werme
golfsjtruim, en 't oppervlak redelik klein is, de toeveur van zeut water door de
väöle riviere groot is, is 't zoutgehalte van de Ooszee heel leeg. Det leeg
zoutgehalte is ouch de raeje det de Ooszee 's wintjers sjnel dichvruus. Daodoor
werktj de ooszee nao eine sjtrenge wintjer es kaajreservoir. Men kan daorom
bienao sjpraeke van ein Ooszeeklimaat. Havesjtaej wiej Oulu in Finlandj telle
soms zes iesmaondje. Iessjotse kinne in kaaj wintjers zo groot waere det ze d'r
op kins sjtaon. Dao zeen mer ein paar eilendjes wie Bornholm die profitere van
ein ongeweun mild microklimaat.

De Ooszeeregio wermdj baovegemiddeldj op: In'ne letste eeuw waerdje 't aan'ne
ooszee 0,85 grade wermer, waereldweit bedroog de sjtijging "maar" 0,75 grade.
Sins 1990 is de lochtemperatuur gemiddeldj ongeveer 1 graad wermer es de decenia
d'rveur. Veur 't enj van'ne 21e eeuw kan de lochtemperatuur in die regio tösse
drie en zes grade sjtijge.

Volges Finse zoöloog Marko Reinikainen waere väöl saorte laeve in'ne Ooszee mit
oetsjterve bedreigdj. D'r zoew sjteeds minder vers oceaanwater de Ooszee
insjtruime. 't Kattegaat, de sjmale toegangk toet de Ooszee, weurdj sjteeds
ondeper doordet de baom dao sjtijgtj. Door deze natuurlikke drempel gedije in'ne
Ooszee sjteeds meer blauw en greun alge. De alge versjtikke anger saorte laeve
in'ne zee wo-onger de kabeljauw, dae inmiddels zeldzaam is gewore. Marko
Reinikainen zaetj det grote gedeiltes van'ne Ooszee ecologisch dood zeen.



https://li.wikipedia.org/wiki/OLS

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

OLS sjteit veur "Oud Limburgs Sjöttersfiès" (Oud Limburgs Schuttersfeest). De
gesjiedenis van dit fiès geit truuk nao de jaore 60 van de 19e ièw. Tot 1905
waor 't bekènd es 't Groat Internationaal Sjöttersfiès. Es op 24 juni 1906 in 't
dörp Bögkeme (Buggenum) de sjöttersjwedsjtrieje were georganiseerd, viert de
plaatselike sjötterie Sint Aldegundis häör 400-jaorig besjtoon. Aan de benaming
weurt in dat jaor 't weurdsje Oud toegevoog in de beteikenis van traditioneel.

Op daen daag, sóms ouch nog ’t volgend weekend, zölle Belsj- en Nederlands
Limburgse sjötterieje ’t tegen ein opnumme in sjeetwedsjtrieje. De wedsjtried
besjteit oet ’t, gezamelik es zèstal oet ‘n vereiniging, zoaväöl meugelik houte
bölkes van ‘ne hoage sjeetboum aafsjete. De sjötterie die wint zal ’t volgend
jaor ’t evenement maoge organisere, meh maog vief jaor neet mètdoon.

‘t Fiès begint mèt ‘ne kleurrieke optoch van 165 deilnummende sjötterieje.
Kleurriek vanwege de prachtige uniforme die de lede van de sjötterieje aan
höbbe, daotösje de keuninge mèt hun zilvere keuningsplate op de boek, de
keuninginne in hun cocktailkleier, wapperende pluumvaere op de heud van generaal
en officere. De Sjötterieje presentere ziech op hun sjieks, ze loupe op de maot
van d’n drumband in sjtrange reigelmaot. Veurop e mini-sjötterke dat de naam van
de vereiniging in de heng dreug, dan de vaandeldrager mèt de vereinigingsvaan
woa-op de besjermheilige sjteit aafgebeeld. ’n Aantal marketensters dreug ’n
mangel mèt ete en aels verborge ónder ’n dèkservèt. ’t OLS trèk zoa’n 50.000
bezeukersj, die kiekentaere langs de kant van de weeg sjtoon of later aanwezig
zint op de sjteetwei.

De trofée dae gewonne weurt heisj ‘d’n Ouwe Limburger’. Bie de versjlaaggeving
door de regionale radio ies oats debenaming ‘d’n Um’ ontsjtange, vanwege ’t
ummer weer enthousias oetrope van: “Veer höbben ‘m” door de winnende sjötte. Bie
dees folklaore ies ’t winne van d’n UM eve belangriek es ’t individueel winne
van ’t jaorliks keuningssjete binne de vereiniging. Keuning weurt daegeen dae de
(houte) vogel aafsjuut. Wae die prestatie drie kièr achterein deit, weurt
keizer.

Veur 't ièrsj löp ouch 'ne Duutsje sjöttersgroep mèt in de Optoch. Dizze
sjöttersgroep sjuut evvel neet mèt. De Duutsje sjöttersgroep is samegesjtèld oet
vereiniginge van de grensgemeintes Zelfkant en Waldfeucht en de deilname is
meugelik gemaak door Euromosa, 'n grensneuversjeiend samewèrkingsverband tösje
de gemeintes Ech-Zöstere, Mezeik, Zelfkant en Waldfeucht.



https://li.wikipedia.org/wiki/Noors

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Noors is 'n Noordgermaanse taol die door vief miljoen lui in Noorwege
gesproke weurt. Wijer spreke zier kleine minderhede in de Amerikaonse staote
North Dakota (0,4 vaan de totaole bevolking) en Minnesota (0,1%) Noors. Wie de
aander Noordgermaanse taole heet de taol ziech in de middeliewe oet 't Aajdnoors
oontwikkeld, meh is mèt die aander twie verstooonbaar gebleve. E versjèl mèt 't
Deens en 't Zweeds is 't behaajd vaan 't versjèl tösse manneleke en vrouweleke
wäörd (al späölt dat in de Bokmål koelek 'n rol. Zjus wie 't Zweeds en aanders
es 't Deens is 't Noors 'n toentaol, of entans 'n toenhuugdeaccenttaol. 't Heet
twie toenaccente, e hoeg en e lieg. De toene zien evels väöl minder dèks es in
't Zweeds beteikenisoondersjeiend.

't Gief in Noorwege twie standaardtaole, namelek Bokmål ('Boketaol') en Nynorsk
('Nuinoors'). De Bokmål is sterk door 't Deens, dat tot in de negentiende iew de
cultuurtaol in Noorwege waor, beïnvleujd Noors. In 't ooste vaan 't land
(beveurbeeld in Oslo) vint me väöl dialekte die ouch Deensen invlood höbbe en
relatief kort bij de Bokmål stoon. 't Nynorsk evels baseert ziech veural op de
westeleke dialekte, die dezen Deensen invlood neet zoe höbbe oondergaange. Op
sjaolt liert me allebei de standaarde. Allebei höbbe ze ouch 'nen extremere
variant: de Riksmål ('Riekstaol'), e get archaïsch en nog korter bij 't Deens
stoond Noors, en 't Høgnorsk ('Hoegnoors'), wat tege 't puristische aonzit.



https://li.wikipedia.org/wiki/Niger

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Niger (officieel (Frans): République du Niger) is e land in Wes-Afrika. Niger,
'ne binnestaot, grens (beginnend in 't noorde, mèt de klok mèt) aon Libië,
Tsjaad, Nigeria, Benin, Burkina Faso, Mali en Algerije. Hoofstad vaan 't land is
Niamey. Allewel tot 't eint vaan de groetste len in Wes-Afrika is, besleit de
Sahara mie es 80% vaan de groond, wat groete deile zoe good wie oonbewoenbaar
maak. Niger is e typisch veurbeeld vaan 'n oontwikkelingsland; in HDI oetgedrök
is 't al jaore eint vaan de ermste len op de wereld. 'nen Inwoener vaan Niger
weurt 'ne Nigerees geneump, um verwarring mèt Nigeriaan (inwoener vaan Nigeria)
te veurkoume.

Niger is verdeild in zeve regio's, verneump nao hun hoofstad. De hoofstad Niamey
vèlt boete die indeiling en vörmp 'n apaart distrik. De regio's zien wijer
verdeild in 36 departeminte en (per 2005) 265 gemeintes (communes). De zeve
regio's zien:

Niger, op de lies vaan groetste len tösse Tsjaad en Angola in, ligk in 't
euvergaanksgebeed vaan weuste (Sahara) nao haafweuste (Sahel). De Sahel moot me
in 'ne zuieleke stroek in 't land zeuke. Dewijl de Sahel de lèste decennia
laankzaamoan verdruug (nog in 2010 gaof 't dao 'nen hoongersnoed), is veural is
't zuidwestelek stök vaan 't land blievend vröchbaar, aongezeen dao de Niger
door struimp. Op 't dreilandepunt mèt Nigeria en Tsjaad vint me 't Tsjaadmeer.
Hoegste punt vaan 't land is de Mont Idoukal-n-Taghès mèt 2022 meter. Deze berg
huurt bij 't Aïrmassief. Aon de loup vaan de Niger ligk mèt 200 meter 't liegste
punt. 't Land is vrij riek aon delfstoffe, veural uranium ('t veurnaomste
exportproduk), in minder maote ouch fosfaot, steinkole, kalkstein, iezer en
gips.

In 't druug land weurt e groet aontal soorte gevoonde, boevaan väöl soorte die
ziech aon de druugde höbbe aongepas, wie de weustekat (Felis margarita) en de
fennek (Vulpes zerda). Ouch typische savannefauna vint me hei, wie de liew
(Panthera leo), dee hei aon de noordkant vaan zie leefgebeed zit, en de
Nigergiraf (Giraffa camelopardalis peralta).

Niger, wat veur de Franse euverheersing gein politieke einheid waor, liet ziech
in veer cultureel-geografische zones opdeile. 't Noorde is, wie groete deile
vaan de Sahara, vaanaajds bewoend door nomadische Berbers (Toeareg in 't
bezunder). In de Nigervallei vint me de Zarma, e volk mèt 'ne
Soghai-achtergroond. 't Grensgebeed mèt Nigeria weurt door Hausa bewoend.
Oostelek daovaan, in 't Tsjaadbassin, leve de Kanuri. Boete hun gemeine
staotkundege historie sinds de oonaofhenkelekheid deile dees volker veural d'n
islam (zuug oonder).

Neve de officieel taol, 't Frans (door zoe'n 6.000 Nigereze es ierste taol
gesproke), erkint de staot zes nationaol taole: Hausa ('n Koesjitische taol),
Fulfulde ('n Niger-Congotaol), Gurma (ouch 'n Nigercongotaol), Kanuri ('n
Nilo-Saharaanse taol), Zarma (ouch Djerma; wie de veurege Nilo-Saharaans) en
Tamasheq ('n Berbertaol). Aander taole, door mer e beperk aontal lui gesproke,
zien 't Arabisch (in veer hoofdialekte: Algerijns, Hassaniyah, Libisch en
Tsjadisch of Shuwa), Tubutaole (Nilo-Saharaans) en Tagdal ('n Berbers-Saharaanse
mingtaol).

Nao sjatting 90% vaan de bevolking is moslim, veural soenniete en soefi's. 5% is
christelek, 4% hingk nog aw animistische religies aon.

In d'n Oertied moot gans Niger entans veur 'nen tied vaan doezende jaore greun
en vröchbaar zien gewees (zoegenaomde Greune Sahara). Zeker sinds 't begin vaan
de jaortèlling is 't land evels al veur e groet deil weustenij. Zoe in d'n
dertienden iew kaome de Toeareg binne. In de vieftienden iew kaom 't weste vaan
't land in han vaan 't Songhairiek, wat hei bezittinge heel tot 't in 1591
inveel. De Zarma stamme vaan hun aof. In d'n achtienden iew kaome de Fula in 't
land. In de negentienden iew kaom in wat noe Noordwes-Nigeria is 't
Sokotokalifaot op; versjèllende klein voorstedómme vaan etnische Hausa op
Nigerese groond verzatte ziech tege dat riek. De boetegrens vaan 't kalifaot
zouw de grens tösse Franse en Ingelse expansie, en later tösse Niger en Nigeria,
goon markere.

In de negentienden iew ouch kaome de ierste Europeane 't gebeed binne, um te
beginne veural es oontdèkkingsreizegers um de Niger stroumopwaarts te verkinne.
Pas tege 't ind vaan d'n iew kaome hei de Franse binne. Veural de Berbers lete
ziech neet zoemer oonderwerpe. Pas in 1922 woort Niger 'n Franse kolonie, die
deil oetmaakde vaan Frans Wes-Afrika. Nao d'n Twiede Wereldoorlog woort veur
mier otonomie gezörg. In 1958 woort Niger 'n otonoom staot, in 1960 'n
oonaofhenkelek land. Ierste president woort Hamani Dior.

Niger woort gein democratie meh bleef tot 1974 'nen einpartijstaot, zij 't wel
eine mèt 'n civiel regering. In dat jaor evels pleegde kolonel Seyni Kountché
'ne staotsgreep. Heer bleef tot zienen doed in 1987 aon. Zienen opvolger kolonel
Ali Saibou perbeerde hervörminge door te veure, meh wie die nao de zin vaan
intellectuele neet snel genóg gónge, mós heer in 1991 aoftrejje. Professor André
Salifou leide noe 'n euvergaanksregering die deepgoonde politieke tot stand
brach. Naotot verkezinge in 1995 evels 'n patstèlling tot stand brachte, greep
't leger in 1996 obbenuits de mach. Nao 'ne nuie coup in 1999 woort obbenuits de
democratie ingestèld, die in 't begin good wèrkde. Wie president Mamadou Tandja
zie bewind evels op de langen door góng corrumpere, naom de oonvrei touw. Sinds
2010 is 't leger weer aon de mach.

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer op en:Culture of Niger,
en:Languages of Niger, en:Wildlife of Niger.



https://li.wikipedia.org/wiki/Naarden

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Naarden is e stedsje in de gemeinte Gooise Meren, in de Nederlandse provincie
Noord-Holland, in 't Gooi, mèt zoe'n 17.000 inwoeners. De bebouwing vaan Naarden
vörmp 'n einheid mèt die vaan Bussum; toch zien 't twie apaarte kerne.

Naarden is ein vaan de bekindste en bèste veurbeelde vaan vestingstei in
Nederland. De vesting is staarvörmeg mèt dóbbele grachte, bolwerreke en
ravelijne. Binne dees vesting steit de Groete Kèrk, vreuger de Sint-Vituskèrk.
In dees kèrk weurt eder jaor de Matthäus-Passion vaan Johann Sebastian Bach
opgeveurd; deze Mattheus is de bekindste vaan 't land. Ouch de stadspoorte en 't
stadhoes zien de meujte weerd.

Boete de vesting is Naarden gans aon Bussum vasgegreujd; mèt dees plaots deilt
't 'n statie. Te weste vaan Naarden ligk 't Naardermeer, e belangriek
natuurreservaat en de aonleijing tot de opriechting vaan de Vereineging
Natuurmonuminte (in 1906).

In de tienden iew weurt Naarden 't iers geneump en wel es Naruthi. De stad kraog
roond 1300 vaan de graof vaan Holland stadsrechte naotot ze ieder al
merretrechte oontvange had. Wie de stad tijdens de Hoekse en Kabeljouwse Twiste
verweus woort besloot me ze op 'n ander plaots weer op te bouwe, umtot me te
dèks las had vaan euverstruiminge door de Zuiderzie. Wie Naarden in 1572 veur de
prins vaan Oranje koos woort 't veur de twiede kier verweus, deeskier door de
Spaanjerds, die de ganse bevolking aofslachde. Dao-op besloot me de stad bij 't
nui opbouwe beter te versterke. Nao 'n paar veranderinge kaom de vesting wie me
ze noe kint in 1685 veerdeg. De sterk verdeidegde stad zouw pas in 1926
offesjeel zien funktie es vestingstad verlere. In 1874 kraog Naarden aonsleting
op de spoorweeg. In de jaore zesteg begós me mèt de restauratie vaan de
vestingwerreke. In 2016 woort Naarden, same mèt Bussum en Muiden, samegeveug tot
de gemeinte Gooise Meren.

Willem Jan Otten sjreef 't toneelsjtuk De Nacht van de Pauw wat ziech aofspeult
in Naarden op Paoszaoterdag.



https://li.wikipedia.org/wiki/N-VA

De Nieuw-Vlaamse Alliantie, kort-eweg N-VA, is 'n rechs-conservatief,
separatistische, Vlaoms-nationalistische politieke partij oet 't Belsj. Ze kump
voort oet de Volksunie, die al sinds 1954 bestoont meh in 2001 opbraok. De
groetste fractie, Vlaams-Nationaal oonder Geert Bourgeois, naom de naom
Nieuw-Vlaamse Alliantie aon.

De partij deeg veur 't iers mèt aon de federaol verkezinge vaan 2003, boe ze
door de zjus ingeveurde keesdörpel allein in 't distrik Wes-Vlaondere 'ne zedel
haolde (veur Geert Bourgeois). 't Tij kierde bij de sleting vaan e kartèl mèt 't
CD&V op 14 fibberwarie 2004 ('t zoegeneump Valentijnskartèl), welke combinatie
in datzelfde jaor de Vlaomse verkezinge won. In datzelfde jaor traoj ouch d'n
Antwerpsen politicoloog Bart De Wever aon es veurzitter. 't Kartèl won obbenuits
bij de lokaol verkezinge vaan 2006 en bij de federaol verkezinge vaan 2007. Wie
dao-op evels de regering-Leterme I woort gevörmp, besloot de N-VA dao neet in
mèt te goon; op 22 september 2008 bloos ze 't kartèl mèt de CD&V op en góng ze
in de oppositie.

Bij de Vlaomse verkezinge vaan 2009 kaom de partij veur 't iers allein op, mèt
groet succes. Ze naom noe ouch zitting in de brei coalitie vaan de
regering-Peters II, boe-in ze twie ministers leverde: Geert Bourgeois en
Philippe Muyters. Reemsteneer Jan Peumans woort parlemintsveurzitter. De dao-op
volgende federaol verkezinge vaan 2010 maakde vaan de NV-A de groetste partij
vaan Vlaondere en gans 't Belsj. De Wever mós noe perbere 'n coalitie te vörme
mèt zeve partije, boe-oonder de Franstaolege PS oonder Elio Di Rupo. Oetindelek
lepe de oonderhandelinge in 'n marathonformatie vaan mie es 500 daog stök en
góng de NV-A in de oppositie. 't Succes woort voortgezat bij de lokaol
verkezinge vaan 2012. Heibij woort de N-VA in versjèllende gemeintes de
groetste, in 't bezunder in de provincie Antwerpe.

Bij de verkezinge vaan 2014 woort de partij de groetste in zoewel 't Vlaoms es
't federaol parlemint. In Vlaondere woort in juli vaan dat jaor 'n regering
gevörmp; de N-VA lieverde mèt Geert Bourgeois de minister-president.



https://li.wikipedia.org/wiki/Muze

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

De näöege Muze (Grieks: Μοῦσαι), ooch waal Parnassides geneumd nao hön
wonplaatsj op de Parnassus, waore de Griekse godinnen van de kunste en
weitesjap. 'ne Taempel ter ieëre van de muze waor in 't grieks: Mouseion
(museum). De muze waore begeleidsters van Apollo. Ze vertoefde 't leefs op berg.
Ze bewonde d'r Olympus an d'r kaant van Piëria. Ze verbleve ooch op de mèt graas
begreujde vlaktes van d'r Helikon, bie hön bron Hippocrene, en op d'r Parnassus,
bie de Kastalia-bron. An d'r voot van d'r Helikon wedieverde de Pieriden, de
dochters van d'r Macedonische köning Piërus, mèt de muze, bies ze dör hön in
eksters waoërte verenderd. De Romeine identificeerde de muze later mèt
Italiaanse bronnimfen, de Camenae.

Apollodorus van Athene neumt Mnemosyne ('geheuge') de moder van de driej muze,
die aanvankelèk vörkieëme es triade. Name vör de driejvoudige muze waren Melete
('meditatie'), Mneme ('herinnering') en Aeode ('leed'). Volges Hesiodus waore ze
de dochters van Moder Aeërd en de Loch.

De näöegevoudige muze met häör functies kwieëm vör 't örsj vör bie Hesiodus.
Vanaaf de Renaissance gaove kunstenaere de muze meistal de attribute oet de lies
van Cesare Ripa, oet ziene Iconologia (1593). De muzes höbbe hunne naam gegeve
aan alle plaatse, die gewiejd were aan kuns: de musea.

In de mythologie van 't aod Griekeland waore de näöege muze dochters van Zeus of
van de Romeinse geisverwant Jupiter en de zösters van Apollo. Ze bewonde same
d'r zangberg Helikon. Ze woerte es aanvankelik nimfe, bedeendes van de Apollo,
in zien rol es de god van muziek en kuns.

Homerus begint z'ne Odyssee mèt 't aarope van 'n Muze: "Vertèl mich, Muze, över
d'r maan ..." In de Ilias röpt e ooch de hölp in van de Muze, dit kieeër om 'm
te vertèlle vanoet welke sjtrieëke welke soldaote en welke hoofmanne kwieëme.
Hienao goof e 'n eindeloze opsomming van väörgeneumde.

Volgens 'n övverlievering sjoonke de muze os de zaeëvetonige toonsjaal, die 'n
weersjpiegeling waor van de 'harmonie der sfere'. Dit waor de hiemelse harmonie,
oeëin eedere planeet zich in z'n eege sfeer bewaoëg, terwiel ze daobie dör
resonantie eeder hönne èège specifieke klaank väörtbrache. Elke noeét
correspondeerde mèt d'r klaank van 'ne kleenker. In 't Fenicische alfabet, dat
ooch mèt de muze in verbaand wert gebrach, werre kleenkers neet genoteerd. De
muziek der sfere waor de kracht die 't universum bijeenhool.

'n Muze is ooch 'ne perzoeën, historisch mètstens 'n vrow, of 'n plaatsj, 'n
laandsjap dat 'ne keunstenaer, historisch mètstens 'ne maan, inspireert öm
keunswaerke te make. Professioneel keunstenaere kaome d'r mètstens aoëpelek vör
oet wae of wat hön muzes zeunt. Aander verzjwake hön poziesje daomèt ömdat ze
bie 't aoëpelek erkènne van hun muze ooch motte erkènne dat ze mer 'n rölke
sjpäöle in 't sjtuk van ieëmes aandersj.



https://li.wikipedia.org/wiki/Mount_Everest

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Mount Everest (Nepalees: सगरमाथा, Sagarmatha; Tibetaans: ཇོ་མོ་གླང་མ,
Chomolungma, Qomolangma of Qomolungma; Sjinees: 珠穆朗玛峰, Zhūmùlǎngmǎ Fēng) is de
hoeagste berg vanne werreld. De berg is 8848 of 8850 maeter hoeag en ligk oppe
grens van Nepal en Tibet.

Inne neugetieëndjen ieëf woort de destiedse Ingelse kolonie Brits-Indië in kaart
gebrach. In 1856 woort de huuegdje van 'ne berg vasgestèldj, dae doe nag Peak XV
woort geneump. Doordet Nepal en Tibet ware geslaote veur boetelenjers wóste de
landjmaeters neet d'n traditionele naam vanne berg, Chomolungma, en zoea kreeg
Mount Everest in 1865 zienen Inhelse naam. Deze internasjenaal gangbare naam is
óntlieëndj ane Britse geodeet George Everest, de veurmaolige veurzitter van 't
instituut det de maetingen oetveurdje. De ironie wiltj det Everest zelf ummer de
veurkäör goof aan lokaal-gebroekdje name.

Mount Everest wuuertj ouch waal 't "daak vanne werreld" geneump en trèk väöl
ervare alpiniste aan, mer ouch beginnendje klummers die groeate sommen aan geldj
wille betale veuren toep te bereike. De berg haet 'nen ingewikkeldjen en zwaore
waeg nao d'n toep, mer in vergelieking mit anger berg van euvere achdoezjendj
maeter is 't 'n rilletief einveljige beklumming. Toch kèntj de beklumming väöl
gevieëre, wie huuegdjekrenkdje en bar waersómstenjigheje.



https://li.wikipedia.org/wiki/Monarchie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'n Monarchie (lètterlek 'alleinhiersjappij', vaan Aajdgrieks μόνος allein en
ἀρχή regering) is e politiek systeem mèt 'ne voors (monarch) es staotshoof. Dit
kin 'ne keizer, keuning, prins of nog iemes mèt 'nen aanderen titel zien. Euver
't algemein is de voorsteleken titel èrfelek, meh dit hoof neet per se. 't
Tegedeil is de rippubliek, boe 'ne president aon 't hoof steit. Allewijl is 'n
klein minderheid vaan de len op de wereld 'n monarchie.

Me verdeilt de monarchieë in absolute monarchieë, boe de mach vaan de voors gein
wètteleke beperkinge heet, en constitutioneel monarchieë, boe dat wel zoe is.
Absolute monarchieë koume allewijl veural in 't Midde-Ooste nog veur,
constitutioneel monarchieë vint me 't mieste in Europa en Oos-Azië. Sommege
staotsloes volker (beveurbeeld in Zuid-Afrika) höbbe ouch keuninge.

Monarchieë waore vaanajds de norm in väöl samelevinge. In de middeliewe
consolideerde ziech e systeem boe-in de voors vaan 'ne groete staot ziene mach
delegeerde aon lienmaander, die op d'n door zelf voorsteleke aspiraties en
weerdegheid kraoge. In de vreugmodernen tied evels raakde 't feodaol stèlsel in
oonbruuk en kaome väöl voorste, in 't bezunder in Fraankriek en Oosteriek, aon
absolute mach. Absolute voorste baseerde hun mach dèks op 't goddelek rech:
Slivvenier zouw hun de mach gegund höbbe en daorum verdeende ze die ouch.

De Verleechting stèlde 't bestoonsrech vaan absolute voorste in twievel; in
beveurbeeld Groet-Brittannië had de keuning al vreug concessies aon 't parlemint
mote doen. 't Absolutisme in Fraankriek lokde de Franse Revolutie oet, die 't
aofsjaffe vaan de monarchie tot doel had. In de Restauratie die dao-op volgde
kóste de voorste hun absolute mach op de laangen door neet trökkriege: nao 't
revolutiejaor 1848 gaof 't bekans nörges in Europa nog absolute monarche. D'n
Ierste Wereldoorlog maakde ouch 'n ind aon de constitionele monarch mèt groete
oetveurende mach (in Duitsland, Oosteriek en Rusland). Sindsdeen waor de norm in
Europa ofwel 'n rippubliek ofwel 'n constitutioneel monarchie mèt e democratisch
systeem.

Nederland is 'n monarchie sinds 1813 (souverein-voorstedóm; sinds 1815 in de
bekinde vörm vaan keuninkriek), dewijl 't daoveur vaan 1806 tot 1810 al ieder e
monarchaol systeem had gehad (Keuninkriek Holland) en de veurgoonde Rippubliek
ouch kinmerke vaan 'n monarchie had. 't Belsj is al 'n monarchie sinds 1831, wie
d'n opstand ziech begós te kristallisere en d'n Duitse voors Leopold vaan
Sakse-Coburg-Gotha tot Keuning vaan de Belzje woort oetgerope.



https://li.wikipedia.org/wiki/Misj

Misj (Nederlands: Mesch) ies 'n dörpke in de gemeinte Èèsjde-Mergraote
(Eijsden-Margarten) gelege aan de Voer. Tot 1943 waor 't ein eige gemeinte. De
oaszie en de zuudkant grenze aan 't Belsj. Vreuger benaminge waore Messau,
Messchau en 't Waalse Mexhawe en Mehawe. Misj ies 't zudelikste dörp van
Nederland. 't Gehuch woort dan ouch 't ièrsj bevried op 12 september 1944, (nao
de twiède waereldoorlog), door de Old Hickory-divisie van de Amerikane. 'n
Oorlogsmonument aan de Griezegraaf, neve 't ièrsj bevriede café, geuf dat aan.
In 't plaetske liegke 131 häöf en hoezer.

De gesjiedenis geit truuk nao de Romeinse tied. Op de Sjteinberg zint graver
óntdèk oet daen tied en in de buurt zint zelfs prehistorische vuursjtein
gevónge. Misj weurt in de beuk geneump in 882 es 't aan 't Mariënsjtif in Aoke
weurt gesjónke. Tot 1794 blief 't dörp 'n riekshièrlikheid ónder de abt van dees
proosdie. Nao de Franse revolutie weurt Misj ein eige gemeinte tot 1943. Daonao
laog 't tot 2011 in de gemeinte Èèsjde.

In de 9e ièw sjteit'r 'n Karolingische kapel, die in later ièwe oetgeboewd zal
weure tot de hudige Heilige Pancratiuskèrk. In de boetemoer ies hièl oud
metselwerk mèt zigzagverbande te zeen. In de 15e ièw kump 'n gotisch koar en in
1888 weurt 't sjeep verlengk. Dan krieg de kèrk ouch ziene hudige hoage tore. In
1969 volg ein restauratie. Binne sjteit 'n houte beeld van Pancratius mèt 'n
relikwie. Op de Voer drièjde ièwelank 'n watermeule: de Misjermeule. Ze weurt al
geneump in de 17e ièw. Saer de jaore 60 weurt neet miè gemale. Aansjletend liek
'ne carréhaof. De Laathaof dateert oet 1721 meh ies waarsjienlik ouwer. Ze
huèrde ouch bie 't sjtif oet Aoke. Belasting moos aan de laathaof betaald weure
en ouch rechsjpraok vóng hie plaats. Op d'n Drees (d'n Dries) bevingk ziech 'ne
groate carrévörmige haof aan 'n sjtraot, die Bourgogne weurt geneump. Op de
Sjteinberg liek de wienplantaasj Sjteineberg, woa wiete wien weurt gemaak. De
naam haet de plek te danke aan ziene sjteinechtige grónd.

In de buurt van Misj ies in de aafgeloupe jaore de Misjer plökbösj aangelag (7
ha mèt väöl variatie in buim en sjtruuk). De vröchte maoge door de bezeukersj
geplök weure.



https://li.wikipedia.org/wiki/Michael_Jackson

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Michael Joseph Jackson (Gary, Indiana, 29 augustus 1958 - Los Angeles, 25 juni
2009) waas 'nen Amerikaanse popzenger, songwriter, danser, en producent. Heer
begós zien carrière in de jaore zesteg bij Motown en woort in de jaore tachteg
ein vaan de meis geleefde popstare aller tije. Ziene plateverkoup is oongewoen
hoeg en zienen excentrieke levesstijl waor alum bekind. Heer weurt bijgeneump de
King of Pop en Wacko Jacko.

Jackson woort in 1958 gebore es vijfde zoon vaan Joseph Jackson en Katherine
Jackson. De femilie zouw oeteindelek oet nege kinder goon bestoon. Zien ma waor
Jehova's getuige, en de kinder woorte ouch zoe opgetrokke. Tot 1987 hoort
Michael formeel tot dees gemeinsjap. Michael Jackson vertèlde later tot z'ne pa
häöm en zien breurs en zusters zwoer mishandelde. Al vreug trooj heer op mèt
zien breurs oonder de naom The Jackson Five, op las vaan ziene pa, en in 1968
weure de vijf door Diana Ross, coryfee vaan de zwarte muziek, oontdek. In 1971
geit 'r e paar jaor laank solo; later nump heer 'n filmrol aon. Naotot heer in
1979 zien carrièr nui opnump geit 't hel, zoewel artistiek es commercieel. Zien
albums verkoupe beter es die vaan welken arties daan ouch, en heer weurt vaan
hoeg tot lieg gepreze um zien gooj combinatie vaan commercie en kwaliteit. Evels
raak heer door zienen extreme riekdom geïsoleerd en es heer in 1986 alle rechte
vaan de Beatles opköp verleert heer de vrundsjap mèt Paul McCartney en Yoko Ono.
In 1988 köp heer e groet stök groond wat heer es kinderparadies inriech en
Neverland duip. Heer zelf meint tot heer in zien jäög 't kind-zien heet mote
misse en dat noe in wèlt hole. Ouch oonderhèlt 'r vaanaof deen tied ummer
vrundsjappe mèt kinder, en liet heer dèks (doed)kraanke keender nao zie landgood
koume.

Intösse heet heer ziech mèt diverse plastische operaties vaan neger tot blaanke
laote umbouwe, mèt desastreus gevolge: z'n huid weurt abnormaal wit en Michael
moot veurtaan oet de zon blieve, en zien neus bliek nao e paar correcties
lankzaam eweg te rotte (heer geit wijer door 't leve mèt 'n prothese). In 1994
trouwt heer mèt Lisa Marie Presley, dochter vaan Elvis Presley, wat 18 maond
doorde. Daonao waor heer vaan 1996 tot 1999 getrouwd mèt Debbie Rowe.

In 1993 besjöldeg 'ne jong Jackson devaan häöm seksueel misbruuk te höbbe; 't
proces weurt nao 'n sjikking aofgebroke. In 2004 koume mierdere kinder en hun
awwers mèt besjöldeginge vaan aonranding; de rechszaak eindeg op 14 juni 2005
mèt unaniem vrijspraak door de jury. Jackson heet intösse 'n sjöld vaan mie es
200 miljoen dollar opgebouwd.

In 1969 lökde 't Diana Ross de door häör oontdekde Jackson Five tot staardóm te
bringe: de veer oetgebrachde singles woorte allemaol nómmer-1-hits. In 1971
brach Michael 'n solosingle oet, Got to be There, die neet nao nómmer ein sjoot,
al deeg 'n later hit, Ben, dat wel. Heer späölde nog inkel rölkes in films en
kierde noe en daan trök tot de Jacksons, wie de gróp intösse waor goon heite. In
1979 lanceerde heer obbenuits zien solocarrièr, deeskier mèt oonmiddellek
succes: 't album Off the Wall haolde oeteindelek negetien miljoen verkochte
exemplare. Nog väöl succesrieker woort Thriller, mèt wereldwied al zesteg
miljoen stök verkoch. Op dees plaat combineert heer succesvol de typisch zwarte
beats (vaan oet zien Motown-periood) mèt gemekelek in 't gehuur ligkende en toch
prikkelende melodieë; alle muziek weurt door häömzelf gesjreve. De singles vaan
dit album, boe-oonder twie duette mèt Paul McCartney, score 'n oongeluifelek
succes. De opvolger, Bad (album), verköp get minder good, intösse rijs Michaels
staar nog ummer, ouch al door zien frequente media-versjijninge. Nao 't ouch
good verkoupend Dangerous bringk 'r tien jaor laank gei nui album mie oet, al
kump 'r noe en daan nog wel mèt 'n single, wie You are not Alone in 1995. De
critici zien euver zien nui werk väöl minder good te spreke en in de media weurt
ziene naom mie mèt alle affaires es mèt muziek in verband gebrach. In 2001
bringk 'r Invincible oet, commercieel e maotig succes, boe-euver de meininge
vaan recensente verdeild zien.



https://li.wikipedia.org/wiki/Merel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Merel (maelder, in sommege dialekte maeële en blaon geneump), Turdus merula,
is 'ne vogel oet de femilie liesters, orde Zaankveugel, oet 't geslach Turdus.
Heer kump algemein veur in Europa, zoewel in de natuur es in cultuurlandsjappe
en steideleke umgeving.

Merele zien veugel vaan oongeveer 25 cm laank. De mennekes zien gaans zwart
(natuurlek oetgezoonderd de albinomerele), boete de bek en 't ougrendsje, die
oranje of duustergeel zien, en de pu. 't Verekleid vaan de vruiwkes is broen mèt
spikkele. 't Menneke heet 'n eufonisch leed, wat 'r dèks varieert; te deile kump
dat doortot heer zien aajd leed gaw vergit. Merele leve gemeinlik solitair,
aanders es beveurbeeld spriewe, en vörme minder gaw plaoge. Ze oonderhawwe 'n
territorium wat door 't menneke verdeideg weurt.

Ze veuje ziech veural mèt versjèllende insekte (wespe, vlege, kevers) en
pieringe, meh ouch wel mèt besse en zelfs minselek aofval. De eigensjap tot ze
alles wat klein genoog is kinne ete en vertere heet de soort zoe sterk gemaak.

De merel kump veur in gans Europa ten zuije vaan de Poolcirkel en in 't groetste
deil vaan Azië. Op aander plaotse is 'r door de mins mètgenómme of oetgezat; zoe
vörmp 'r in Australië en Nui-Zieland zelfs 'ne plaog (vaanwege de naïef
populaties vaan inheimse diersoorte dao).

In Nederland en 't Belsj trif me de veugel algemein aon. Vreuger evels waor de
merel beperk tot de bos; 't verdwijne vaan de Nederlandse bosse heet daan ouch
veur 'nen enormen trökgaank gezörg. Vaanaof de negentiende iew kaom d'n umkier
en woorte de bieste cultuurvolgers. De merel dee 't bos bewoent is ouch in
gering maote 'nen trèkvogel; de stadse merel is staandvogel gewore. De merel is
allewijl in Nederland de meis veurkoumende vogel (gemete in breujpare).

't Breujseizoen vaan de merel doort vaan ind miert tot ind juni, en in dee
langen tied lègk 't vruiwke twie tot drei kier eier, ederskier veer of vijf,
törkwaas mèt zwarte spikkele vaan kleur. 't Nes weurt gemaak in 'ne boum, stroek
of kaanjel, oet tekskes en mos. 't Breuje doort twie weke. Daonao weure de jónge
nog twie weke gevoojd door allebei de awwers.



https://li.wikipedia.org/wiki/Mercurius_(planeet)

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Mercurius is de planeet die 't kortst bij de zon steit en is, sinds Pluto de
status planeet heet verlore, de kleinste planeet van eus zonnestèlsel. De
planeet is verneump nao de Romeinse god Mercurius vaanwege de snelle drej um de
zon. Zjus wie de Eerd is 't 'n terrestrische planeet mèt 'n vas oppervlak wat
väöl euvereinkomste vertoent mèt dat vaan de maon. Opmerkelek is tot dees klein
planeet 'n vrij sterk magnetisch veld heet. Mercurius heet gein maone.

Mercurius kint enorme temperatuurversjèlle tösse daag en nach. De oorzaak
heivaan ligk in de uters lange rotatietied; 'n Aswenteling doort 58 eerdse daog.
In combinatie mèt d'n umloup um de zon in 88 daog doort einen daag op Mercurius
ruim 176 eerdse daog. 't Versjèl tösse de gemiddelde daag- en nachtemperatuur
bedreug zoe'n 500 °C. Ter vergelieking: op Eerd sjogkelt dat tösse de 5 en
20 °C. De huugte vaan de maximumtemperatuur weurt verklaord door de relatief
korten aofstand tot de zon en de groete versjèlle door 't (vrijwel) oontbreke
vaan 'n atmosfeer. 't Zonleech op Mercurius' oppervlak is oongeveer nege kier
zoe intens es op Eerd.

De atmosfeer vaan Mercurius is uters dun en besteit voornaomelek oet sporadisch
veurkoumende atome zuurstof, natrium en waterstof die vrijwel direk nao de
ruimte oontsnappe. De atmosferische drök aon 't oppervlak is kleiner es 10-11
bar. De levensdoer vaan 'n natriumatoom in de atmosfeer is oongeveer drei oor.
Dit verluus weurt continu gecompenseerd door zonnewind dee weurt ingevaange door
't magnetisch veld en damp dee vrijkump bij insloonde meteoriete. 't Vrijwel
aofwezig zien vaan 'n atmosfeer zörg deveur tot d'n hiemel zoewel 's nachs es
euverdaag zwart is. Omtot Mercurius 'n stök korter bij de zon steit, versjijnt
de zon zoe'n 2,5 kier zoe groet aon d'n hiemel es op eerd. De bès ziechbare
planeet vaanaof Mercurius is Venus die mèt 'n magnitude vaan oongeveer -6,6 't
helderste objek vaan de nachteleke Mercuriushiemel is. De eerd en maon zien ouch
prominent aonwezig mèt 'n magnitude vaan respectievelijk -5,2 en -1,2.

Mercurius heet 'n relatief sterk magnetisch veld mèt 1% vaan de magnetische
veldkracht vaan 't aardmagnetisch veld. Meugelek weurt dit magnetisch veld, zjus
wie dat vaan de eerd opgewek door 'ne 'dynamo' vaan 'n circulerend vloeibaar
kernmateriaol. De huidege sjattinge geve evels aon tot de kern vaan Mercurius
neet heit genóg zou zien om häör iezer-nikkel te doen smèlte, mer mesjiens is
d'r in de kern materie die 't smèltpunt nao oonder kin hole. 't Is ouch meugelek
tot 't magneetveld 'n euverbliefsel is vaan 'n vreuger dynamo-effek wat noe neet
mie aktief is. 't Magnetisch veld is gefossiliseerd in gestold magnetisch
materiaol.

't Oppervlak vaan Mercurius is bezejd mèt inslaagkraters en liekent väöl op dat
vaan de maon. De mies in 't oug springende inslaagstruktuur is 't multi-rink
Caloris Bassin, mèt 'ne diameter vaan 1350 km en omrink door 'n gebergte vaan
oongeveer 2 km hoeg. Wijer gief 't nog talloze valleie, heuvels en vlaktes.
Opmerkelijk feit is tot de mieste kraters op Mercurius 'ne naom höbbe en zien
vernump nao beroemde sjrijvers en artieste.

Bij 't obbenuits bestudere vaan de Mariner 10 foto's ind jaore '90, woort
oontdèk tot sommege deile vaan 't oppervlak väöl gladder waore es aandere. Dees
gladde gedeiltes waore bedèk mèt gestolde lava; 'n bewies tot d'r in 't verleie
actief vulkanisme op Mercurius moot zien gewees.

Tössen de inslaagkraters gief 't ouch versjèllende steil kliffe zoewie Discovery
Rupes. Deze weure geïnterpreteerd es hellinge die veroorzaak zien door
opschuivinge. Dit type van geologische breuke is typisch veur 'n oppervlak wat
verkleind is. Me nump daan ouch aon tot dit 'n veurbeeld is vaan
contractietektoniek, woebij Mercurius, wie ze afkeulde, kroomp. Dees inkrimping
moos door de vaste koors weure gecompenseerd door de vörming vaan
opschuivingsbreuke. Daoneve heet me op gemaotigde breidtes ouch lijnstrukture
opgemerk, die me verklaort es horizontaalverschuivinge die oontstoonte es gevolg
vaan mechanische spanninge in de koors door de langzaam vertraging vaan de
rotatie vaan de planeet.

De kern van Mercurius besteit hoofzakelek oet iezer en is relatief groet. 42%
vaan 't totaal planetair volume weurt door de kern in beslaag genome (ter
vergelieking: bij de eerd nump de kern 17% vaan 't volume in). Roontelum de kern
bevint ziech 'ne mantel vaan zoe'n 600 km dik dee voornaomelek oet siliciumoxide
besteit. De deechde is, oondaanks de groete hoeveelheid iezer, mèt 5430 kg/m3
get kleiner es die vaan de eerd. Dat kump omtot de eerd groeter en dus d'n drök
binnenin groeter is.

Oongeveer 13 à 14 kier per ieuw kump 't veur tot Mercurius tösse de zon en de
eerd door trèk en tot 't silhouet tege de zonneschijf te zien is. Dit
versjijnsel weurt Mercuriuseuvergaank geneump en is vergeliekbaar mèt de
zonsverduustering.

3000 v.Chr. waor Mercurius al bekind bij de Sumeriërs en zie neumpden 't
Ubu-idim-gud-ud. De ierste gedetailleerde observaties woorte verriech door de
Babyloniërs die 't gu-ad of gu-utu neumpde. De Grieke hadde zelfs twee naome
veur Mercurius: Apollo veur Mercurius aon d'n ochtendhiemel en Heraclitus veur
d'n aovondhiemel, ouch al wiste ze tot 't om mer ein planeet góng.

De ierste ruimtesonde dee Mercurius vaan kortbij heet gezeen, is de Mariner 10
dee in 1974 en 1975 opnames maakde woedoor oongeveer 45% vaan 't
Mercuriusoppervlak in kaart gebrach kós weure. Oet 18 foto's is 'n compositie
gemaak, woevaan 'n deil bovenaan dees pagina is weergegeve. De resolutie vaan
dees foto's is oongeveer 2 km per pixel.

De twiede obbenuits door NASA georganiseerde vlöch nao Mercurius is MESSENGER.
Dees ruimtesonde is op 3 augustus 2004 gelanceerd en heet in januari 2008 veur
d'n ierste kier foto's vaan Mercurius doorgesjik. Nao 'n aontal ingewikkelde
manoeuvers kaom MESSENGER in 2011 in 'n baon um Mercurius um oonderzeuk te
verriechte nao de samestèlling, atmosfeer en 't zwaak magnetisch veld vaan de
planeet. MESSENGER voont oonder mie bewies veur 't ieder geneump vulkanisme, ies
op de noordpool en organische verbindinge. Door d'n invlood vaan de zon waor 't
tuig vaan koerscorrecties aofhenkelek um hoeg bove 't oppervlak te blieve; wie
de brandstof waor opgebruuk, góng MESSENGER spiraolsgewijs op Mercurius aon. Op
30 aprèl 2015 sloog 'r te pletter op 't oppervlak nao 'n missie vaan veer jaor;
drei jaor langer es gepland.

De Japanse en Europese ruimtevaartorganisaties JAXA en ESA wèrke same um in 2011
de ruimtesonde BepiColombo nao Mercurius te sjikke. BepiColombo geit 't nog neet
gefotografeerde deil vaan de planeet in kaart bringe en daoneve op zeuk goon nao
water.



https://li.wikipedia.org/wiki/Massa

Dit artikel is gesjreve in 't Remunjs. 't Weurt gewaardeerd óm in dit artikel 't
Remunjs aan te hauwe of aan te gaeve welk anger dialek gebroek is.

Massa is 'n natuurkundige grootheid die 'n eigesjap van wieväölheid van materie
aangeuf. Veurwirpe die van väöl materjaal zeen gemaak höbben 'n grote massa.
Massa weurt oetgedrök in kilogram.

Massa uut zich op twee menere. De eerste meneer is det materie "zjwaor" is. Dit
beteikent det materiaal weurt aangetróch door, beveurbeeld, de aerd: ze is
óngeverhevig aan gravitatie. De anger meneer is det materie "traog" is, waat
beteikent det ze zich verzèt taege verangering van bewaeging. Dees twee
versjieningsvörm waere zjwaor massa en traog massa geneump. Zwaor massa kan men
maete door de zjwaordekrach op e veurwirp te maete en te vergelieke mit 'n
sjtanderdmassa. Traog massa kan men maete door e veurwirp van sjnelheid te
verangere, vertraoge of versjnelle, 'n boch laote make en de daoveur beneudigde
krach te maete. In de klassieke mechanica zeen de twee massa's versjillende
eigesjappe, al höbbe ze dezelfde einheid. In de moderner natuurkunde weurt
d'rvan oetgegange det eigentlik mer ein eigesjap massa is. De SI-einheid van
massa is de kilogram.



https://li.wikipedia.org/wiki/Marco_Polo

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Marco Polo (Venies of Korčula, róndj 1254 - Venies, 8 jannewarie 1324) waas 'ne
Venetiaansen hanjeleer en óntdèkkingsreiziger. Mit zie vader Niccolò en ome
Maffeo Polo bereisdje d'r tösse 1271 en 1295 veur Europa gooddeils ónbekèndje
gebiede wie Perzië, Sjina en Indië. Hae wós in deens vanne Mongoolsen hieërsjer
Koeblai Khan unieke infermaasje euver Azië te vergaore. Nao zien trögkkóms in
Venies besjreef t'r, same mitte romansjriever Rustichello van Pisa, de door 'm
bezóchte lenjer in Il Milione (Nederlandjsen titel: De wonderen van de Oriënt).
Dit book haw inne late middelieëve groeaten invlood op 't Europees bild van 't
oeaste. Marco Polo besjreef de prach en hieërlikheid van Sjina en 't Mongools
Riek en vermèldje väöl in Europa ónbekèndje zake wie 't gebroek van pepiergeldj,
steinkaol, 't bestaon van Japan en zo wiejer. De door Marco Polo opgedaone
geografische kènnis woort gebroek door gerinnemeerdje cartografe en
stimuleerdje, ane veuraovendj van 't tiedpirk vanne groeate óntdèkkinge,
óntdèkkingsreizigers wie Christoffel Columbus. Regelmaesig zeen twiefele
oetgespraoke gewaoren euvere geluifwaerdigheid van Marco Polo zien reizen op
gróndj van eweglaotingen en ónjuushejen in 't book, meh de meiste óngerzeukers
oeardeile det de groeate wieväölheid aan krekke en verifieerbaar infermaasje
bewies det Il Milione waal degelik 'n uniek en waorheidsgetroew document is.



https://li.wikipedia.org/wiki/Luuk_(provincie)

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Luuk (officieel (Frans): Liège, Nederlands: Luik, Waals: Lidje, Duutsj: Lüttich)
ies 'n provincie van Belsj in 't gewes Wallonië. De hoofsjtad ies Luuk. De
provincie liek in 't oaste van 't land en grens aan Nederlands-Limburg en
Belsj-Limburg, aan de Belzje provincies Name, Luxemburg, Waals-Brabant en
Vlaams-Brabant en aan Luxemburg en Duutsjland.

't Groatste deil van de provincie ies Franstalig en in dit gebied weure och nog
Welzje dialekte gesjpraoke. In 't oaste van de provincie bevingt ziech de
Duutsjtalige Gemeensjap en dao weure nog Zuid-Wes-Nederfrankische dialekte
(Goossens) gekald, die in de volksmónd Plat-Duutsj geneump weure. Ouch in 't
Franstalig Moontsener gebied, woa de taalwètgeving nog ummer ruumde beejt um
faciliteite veur Nederlandstalige en/of Duutsjtalige aan te vraoge, weure dees
dialekte door ouwer luuj nog gekald. Wallonië haet z'n dialekte, begin jaore 90,
erkènd es binnelandse regionaal tale. Dees dialekte weure in Nederlands Limburg
in de volksmónd 't Plat' geneump en sinds de Europese erkènning van dees tale in
dees provincie in '97 ouch waal 't Limburgs'. In Belsj Limburg neump me dees,
nog neet erkènde dialekte, 't Vlamsj, 't Plat en recent o.i.v. Nederlands
Limburg ouch 't Limburgs

De provincie ies ingedeild in 4 arrondissemente (Hoei, Luuk, Verviers en
Waremme). De provincie haet 84 gemeintes:



https://li.wikipedia.org/wiki/Lommel

Lommel is 'n stad en gemeinte in 't noordooste vaan de Belzje provincie Limburg,
in 't arrondissemint Mezeik, in de Limburgse Kempe, tege de grens mèt Nederland.
Lommel heet 'n gooj 30.000 inwoeners en is 'n industriestad. Lommel heet gein
deilgemeintes meh wel ander dörper en gehöchter binne zien grènze: Baledijk,
Barjèr, De Kolonie, Heerserberge, Hei-Heuvel, Kattebos, Kerkhove, Lutlommel,
Steffensvenne en Lommel-Febrik. 't Plat vaan Lommel is e Braobants, gei
Limburgs, dialek.

Lommel is 'n industriestad, en kint 'n veurnaom metaolindustrie. Laanks de
kenale (Kenaal Boggetj-Heretals, Kenaal van Beverlo), die veural ouch door de
industrie gebruuk weure, weurt landbouw bedreve. E good deil vaan de
gemeintegroond is evels in gebruuk veur natuur en recreatie. Ouch heet me in
Lommel 'ne belaangrieke zavelkojl.

De stad Lommel is pas in de twintegste iew tot 'n stad oetgegreujd, woedoor de
plaots Lommel zelf weineg monuminte bezit. Bezeenswierdeg is de neogotische kèrk
(voltoejd 1902). Daotegeneuver steit tot de umgeving vaan Lommel es natuurgebeed
bezeenswierdeg is - heimèt profileert de gemeinte ziech daan ouch gere. Minstes
e kwart vaan de gemeinte is bedek mèt bos, e good deil vaan de res besteit oet
weuste grun en zaveldune.

In 990 weurt Lommel veur 't iers geneump. 't Is 'n stad oet de Karolingischen
tied. In d'n tied vaan de groete Braobantse expansies woort Lommel ingedeild bij
de Meijerij vaan De Bos, zoetot ze vaanoet 't noorde geregeerd woort. Mèt
daodoor kaom de plaots nao d'n Tachtegjäöregen Oorlog binne de Noordeleke
Nederlen te ligke, es oonderdeil vaan Staots Braobant. In 1815 evels woort de
plaots bij Limburg ingedeild, en nao de Belsje oonaofhenkelekheidsstrijd vaan
1830 en de vrei tösse Nederland en 't Belsj 1839 kaom Lommel daan ouch
definitief in Belzje hen. Pas vaanaof ca. 1900 is Lommel de stad gewore die 't
noe is: roond 1880 had 't nog mer 3000 inwoeners.



https://li.wikipedia.org/wiki/Lochhave

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

Ein lochhave is ein heel groot vleegveldj, det is dus ein plaats wo vleegtuge
lanje en opsjtijge, en wo heel väöl miense dus haer gaon es ze mit 't vleegtuug
op vakansie gaon.

Sjiphol, biej Amsterdam. Dit is de nationaal lochhave, de grootste van
Nederlandj.

Lochhaves veur de burgerlochvaart, zo es Sjiphol, zeen bedoeldj om grote
aantalle passageers te verveure en goedere te exportere en importere. Typerendj
veur dit saort lochhaves is det d'r meistal vleegtuuge van groot formaat sjtaon.
Hiej kins se ouch versjillendje facilieteite vinje: sjtart- en lanjingsbane,
hangars, vrachopsjlaagmeugelikhede en bagaasjaafhanjeling. Verder bevinje zich
op ein lochhave ouch inkele anger kleiner deensverlenende bedrieve: catering,
de-icing, brandjsjtoftoeveur en'ne sjoonmaak. Verder is d'r nog de douane,
brandjwaer, politie en medische zorg te vinje. Om 't lochverkeer in gooj bane te
leije vinjs se op ein lochhave altied eine verkeerstore. In deze verkeerstore
zitte de lochverkeersleiders. Dees miense zorge d'rveur det arriverendje en
vertrekkendje vleegtuuge veilig kinne lanje, opsjtijge en taxieje.

Eine vleegbasis is ein vleegveldj veur de militaire lochvaart, zowie Leeuwarde
en Eindhove Airport. Op eine militaire basis vinjs se de sjtandaardfaciliteite,
maar ouch ein aantal die uniek zeen vergeleke mit ein lochhave veur de
burgerlochvaart. Dit zeen biejveurbeeldj shelters (hangaars), lochtafwaergesjöt
en ein lochdoelraketsysteem.



https://li.wikipedia.org/wiki/Limburger_(kie%C3%ABs)

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Limburger is d'r internationale naam vör Limburgse kieës, Herfse kieës,
sjteenkkieës of rommedoe. 't Sjteenkkieske wert aanzieë es 'ne Belsje kieës, dae
aafkomstig is oet Belsj Limburg. Dit is neet zjuus want dizze kieës waoërt en
wert in 't zuide van Nederlands, d'r Rommedoe geneumd, en Belsj Limburg, mae
vöral in 't Laand va Herf, gemakt. D'r Fromage de Herve haat es ènnige Belzje
kieës 'n Europese AOP-besjerming.

Dizze kieës wert gemakt va vaeërsje koomilk. Dao wert zuursel biegedoeë mit de
bacterie Brevibacterium linens. Daodör geet de milk fermentere. Diz bacterie
geliekt sjtaerk op 'n bacterië die och vörkeumt op de hoed van d'r miensj en is
och verantwoordelek vör d'r geur va sjteenkveut, dae d'r kieës z'ne naam gift in
ozze sjtrieëk. Es d'r wèèj en d'r wrongel zich gesjèjje haant, wert d'r wrongel
in speciaal vör dit doel gemakde hoote bek gelag. Um de vief cm wrongel laet me
'n vief cm hoeëg lat mit de brèjde van d'r bak. Es alle wèèj oet d'r kieës
gelope is, werre de lang veerkaentige kieësrepe in de bekaande kubusvurm
gesjnaoëje. In keldere mit 'ne speciale sjummel kaome de sjteenkieskes tut
rieping.

In d'r handel kint me jonge, medium geriepte en owwe sjteenkkieës gaele. Wie
owwer d'r kieës, wie vloeibaarder van substantie en wie pittiger va sjmaak e is.
D'r sjteenkkieës wert same mit sjroeëp en zjwart broeëd, dat besmaerd wert mit
goo botter, aeëte. Me kint d'r kieës 't bitste, op 'ne taelder mit 'ne koomp d'r
op, boete op 'n veensterbaank beware.



https://li.wikipedia.org/wiki/Li%C3%A8nwoord

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

E liènwoord ies e woord dat ies euvergenómme oet 'n ander taal. Meistal gebeurt
dat umdat 'r gein good woord veur besjteit in de eige taal. Zoa höbbe v'r in 't
Nederlands en Limburgs väöl Latiense, Franse, Ingelsje en Duutsje liènweurd.

Liènweurd kènne op 'n gegeve moment zoaväöl eigesjappe van de taal euvernumme,
bv in de oetsjpraok, dat 't woord neet miè es liènwoord gezeen weurt. 't Ies dan
Verlimburgs (in de Limburgse taal) of Vernederlands (in de Nederlandse taal).

Zoawaal in 't Nederlands es in 't Limburgs were liènweurd (meistal) 't zelfde
gesjpeld es in de oarsjprónkelike taal. bv quatsch (naeve kwatsj), dancing,
bureau, cadeau. Ouw(er) liènweurd, die "verlimburgs" zint, were zoa gesjreve es
ze were oetgesjproke bv. bótter, kiès (oarsjprónkelik oet 't Latien) en soekker
of sókker (van 't Arabisch).

Me sjpriek dan van anglicisme, gallicisme (b.v. "dat kos duur" en "oetgekald" in
de beteikenis van oetgesjproke en gekald) (zoan dooreinhaspele van twiè
oetdrökkinge hèt ouch contaminatie)), germanisme (b.v. begeesterd), latinisme,
amerikanisme enz.



https://li.wikipedia.org/wiki/Letien

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Latien waor de taol vaan de aw Romeine. In 't westelek deil vaan hun imperium
woort hun taol es handelstaol gebruuk en in 't groetste deil devaan is ze ouch
de volkstaol gewore. 't Frans, Spaons, Portugees, Italiaans en de ander
Roemaanse taole stamme van 't Latien aof.

Na 't oetereinvalle vaan 't Romeins Riek bleef 't iewelaank de taol vaan de
Roems-Kathelieke Kèrk en vaan de wetensjap. Nog ummertouw weurt op gymnasia in
Nederland en 't Belsj Latien oonderweze, veural veur de werke vaan de klassieke
Latiense sjrievers te kinne leze. 't Aajdgrieks heet 'n zelfde positie, allewel
tot daoraon get minder tied besteid weurt.

't Latien is, es ein vaan de Italische taole, deil vaan de Indogermaanse
taolfamilie, wat wèlt zègke tot de volker die 't spraoke in de prehistorie
(wienie perceis liet ziech nog neet zègke) oet 't ooste nao Italië zien
gemigreerd. Wie de aander Italische taole is 't ouch 'n kentumtaol; Latien is
zelfs de naomgever vaan dees gropering (< centum 'hoonderd'). 't Is neet zeker
of 'n uniform Proto-Italisch, 'nen hypothetische veurgenger vaan alle Italische
taole, bestande heet; mesjiens moot me 't Italisch lever zeen es 'n losvaste
groop ing verwante taole. Ing verwant mèt 't Italisch zien veural 't Venetisch
(te zeen es 'n zöstertaol) en de Keltische taole. Kinmerkend veur de Italische
groop zien oonder mier 't verdwijne vaan de geaspireerde consonante (beveurbeeld
PIG *bhreh₂ter > Latiens frater), 't vervalle vaan d'n dualis en vrij good
behaajd vaan de diftonge.

Boete 't Latien bestoont de Italische groop oet 't Oskisch, 't Umbrisch, 't
Zuid-Piceens en 't Faliskisch. De ierste drei vörme de Sabellische ('Sabijnse')
oonderverdeiling, dewijl 't Faliskisch same mèt 't Latien de aander
oonderverdeiling is. In de broonstied, dus op 't memint tot Roeme opkump, zien
de Sabellische taole hiel väöl belaankrieker en groeter es 't Latien-Faliskisch.
Dinger die 't Latien oondersjeie vaan de Sabellische taole zien 't behaajd vaan
de Indogermaanse *kw- (quis 'wee', tegeneuver Oskisch pis) en de reflex vaan de
aw -*dh- en -*bh- (d.w.z. tösse vocaole) es -d- resp. -b- (media tegeneuver
Oskisch mefia). Aander bezunderheid vaan 't Latien is de oontwikkeling vaan de
aw *dh- (aon 't begin vaan e woord dus) tot f- (forum, verwant aon Limbörgs
deur). In 't Faliskisch verandert ouch de *gh- aon 't woordbegin in f-, dewijl
die in 't Latien 'n h- weurt (Latiens hodie tege Faliskisch foied 'vaandaog').

't Latien woort in de vreug daog vaan Roeme neet allein gesproke in Roeme, meh
in groete deile vaan de Latium (vaandao de naom); zien sprekers stoon bekind es
de Latiene. Euver de dialekte vaan aander stei kin neet väöl gezag weure, umtot
haos gein inscripties drin zien euvergelieverd. Vreuger meinde me tot de aajdste
Latiense teks boete Roeme (naomelek in Palestrina) gevoonte waor; de zoegenaomde
fibula Praenestina zal evels 'n vervalsing zien. Wel authentiek is de lapis
niger, 'n fragmentarische religieus teks oet 't ind vaan de keuningstied of 't
begin vaan de Republiek, deep oonder 't Forum Romanum. Mier euver 't Aajdlatien
liet ziech zègke oet aander inscripties en oet euvergelieverde religieus en
juridische formules; die lèste zien dèks evels corrup euvergelieverd umtot me ze
later aonpasde aon moderner vörm vaan Latien.

De grammair vaan 't Aajdlatien versjèlde nog aonzeenlek vaan 't Klassiek Latien.
Zoe had de taol nog zeve echte naomvalle (mèt 'ne volweerdege locatief, allein
es relik aonwezig in 't Klassiek Latien), indegde d'n ablatief inkelvoud nog op
'n -d, de genitief inkelvoud op 'n -s en de nominatief inkelvoud vaan de twiede
declinatie op -os (tegeneuver Klassiek -us), wat mier pareert mèt verwante
taole. In 't perfectum kump reduplicatie nog dèks veur (fefeci 'iech höb gedoon'
tegeneuver Klassiek feci). De aw Indogermaanse diftonge zien väöl beter bewaord
es in de klassieke taol, op 'n meneer die mier aon 't Oskisch herinnert.

In de derde iew veur Christus heet de taol ziech oonderhaand oontwikkeld tot wat
veer es Latien kinne. Tekste oet de derde en twiede iew veur Christus gief me
daan ouch neet mier aon mèt "archaïsch", meh mèt "pre-klassiek". In dees iewe,
boe-in 't Romeins Riek in oorlog is mèt Carthago en Hellas, geit de Romeinse
cultuur mèt sprung veuroet, zoewel in literatuur wie ouch in historiesjrieving
en (politieke) sprekerskuns. Gevolg is tot de taol laankzaamaon normatiever geit
weure: grammair, oetspraok en vocabulair weure vasgelag. Hoegdepunt vint 't
normatief vaslègke vaan 't Latien bij Cicero. Häöm, en aander groete sjrievers
wie Vergilius, Ovidius, Horatius en Caesar, kint me zoeväöl respek touw tot me
hun taol 't Gouwe Latien zal neume. Mèt dees figure zien v'r aongekoume bij 't
Klassiek Latien.

De literatuur vaan de ierste iew nao Christus, vaan de vreuge Keizertied dus,
steit bekind es 't Zèlvere Latien. Deze taolstandaard stik volges filologe
oongunsteg aof bij 't Gouwe Latien door e touwgenome formalisme en minder
natuurleke spontaniëteit. Toch lieverde ouch dees periood e paar canonische
sjrievers op, zoewie Juvenalis, Seneca, Suetonius en Tacitus. De periood vaan 't
Zèlvere Latien kin me 'n ind in de twiede iew laote doorloupe.

Mèt de vörming vaan 't Gouwe Latien raakde 't literair acrolek los vaan de
spreektaol vaan 't volk. Sjrievers mèt minder pretentie, wie Catullus, hanteerde
mier 'n "spreektaol", boe-in al wäörd veurkaome die Cicero zeker hej aofgekäörd
(wie bellus tegeneuver pulcher veur 'sjoen'). Martialis deeg later 'tzelfde.
Inscripties laote nog väöl mier zien: zoe bliek tot al in de ierste iew veur
Christus de -m aon 't woordind begós te verdwijne, of es nasalisatie in de
veurgoonde vocaol góng "zitte". De graffiti vaan Pompeii, boe-in soms verrassend
opeharteg fonetisch gesjreve woort, tuine in de ierste iew nao Christus al 't op
groete sjaol verdwijne vaan de -t en aander indklaanke aon - 't Italiaans in d'n
dop. Vaanaof de derde iew geit 't hel - daan versumpelt ziech 't buigingssysteem
ummer sterker. Dit Latien, gesproke door 't volk en bezejd mèt wäörd,
oetspraokvariante en verbuiginge die boete de norm vele, neump me Vulgair Latien
en 't is hei-oet tot ziech laankzaamaon de Romaanse taole oontwikkele.

Dees taol woort in principe - op oetzunderinge wie de geneumde graffiti nao -
neet opgesjreve; gesjreve Latien oet de lèste iewe emuleerde 't Klassiek Latien.
Toch had de taol wel invlode oet de spreektaol, zeker bij vreug-Christeleke
sjrievers, die dèks bewös, oet nederegheid, 't contak mèt 't volk en zien taol
opzochte. Ouch zien dao nuivörminge en nui lienwäörd die in 't Klassiek Latien
nog neet bestoonte. Dit alles neump me Laatlatien. Me moot de terme Vulgair
Latien (volkstaol, sterk versjèllend vaan 't Klassiek Latien) en Laatlatien
(sjrieftaol, in groete liene geliek aon de klassieke taol) neet doorein hole.

Es 't Romeins Riek te val kump en de Romaanse volkstaole tot oontwikkeling
koume, verluis 't Latien laankzaamaon zien status vaan spreektaol, zelfs veur de
politieke of kèrkeleke elite. Es sjrieftaol - veur zoewied vreug in de
middeliewe nog gesjreve weurt - hèlt 't evels nog laank 'n monopoliepositie. In
't bezunder weurt 't Latien noe de taol vaan de kèrk (nao 't Oosters Sjisma vaan
1054 de Roems-Katholieke kèrk). De taol is sterk aon veranderinge oonderheveg.
In 't begin betröf dit nog veural Griekse wäörd, umtot väöl vaan de
vreug-Christeleke theologie in die taol is gesjreve. Wie de clerus nao 't Latien
euvergóng, woorte dees begrippe neet vertaold. In de loup vaan de middeliewe
weurt de kinnes vaan 't Grieks in Wes-Europa evels haos non-existent. De
politieke dominantie vaan de Germane (door Sjarel de Groete) maak tot ouch väöl
Germaanse wäörd in 't Middeliews Latien terechkoume. De oetspraok varieert vaan
land tot land, al nao wat in de volkstaole gebrukelek is. Universeel is evels de
veranderde oetspraok vaan de c veur ae, e en i (Klassiek altied /k/), oetspraok
vaan -ti- es /tsi/, oetspraok vaan ae en oe es e en oetspraok vaan y es i. Soms
weurt de spèlling daoraon ouch aongepas (racio veur ratio, puelle/puellę veur
puellae, sylva veur silva). Dit kós versjèlle naomaote de sjriever mie wis vaan
de klassieke sjrievers. Groete werke vaan de Middeliews-Latiense periood zien de
Carmina Burana, en de Summa Theologiae vaan Thomas vaan Aquino.

Tege 't ind vaan de middeliewe, te beginne in de veertiende iew, kaom evels 't
humanisme op. Ein vaan de ierste dinger boe-in feitelek de klassieke Aajdheid es
veurbeeld genome woort, waor de taol. Bij 't sjrieve vaan 't Latien mós me
idealiter ad fontes: nao de bronne. Es de bronne woorte de klassieke sjrievers
gezeen. Vrijhede die ziech de Middeliews-Latiense sjrievers hadde touwgestande
neumde me "gotisch" (d.w.z. "barbaars"). De humaniste verdeepde ziech, aanders
es de middeliewse theologe, ouch in 't Grieks, wat veur e vernuid inziech in de
Griekse lienwäörd in 't Latien zörgde. Zoe oontstoont laankzaamaon 't Neolatien,
wat ziech zoeväöl meugelek weer riechde op de klassieke standaard.

't Begin vaan de Nuien Tied zaog evels ouch 'n emancipatie vaan de volkstaole es
sjrieftaole. Literatuur in de volkstaol waor al in de late middeliewe opgekoume,
mier prozaïsche tekste volgde noe ouch, zoe good wie - in protestantse gebeie -
biebelvertaolinge. Dit alles hóng ouch same mèt de kóms vaan d'n drökpeers. Wat
veur 't Latien euverbleef waor de wetensjap: tot en mèt de achtiende iew zouwe
de mieste wetensjaps- en filosofiebeuk in 't Latien versjijne. In de negentiende
iew begóste veural Ingels, Duits en Frans dat euver te numme. 't Latien bleef
wel tot laat in de negentiende iew in gebruuk es collegetaol aon universiteite.
In de katholieke kerk bleef 't gebruuk vaan 't Latien nog langer universeel: de
mès bleef tot 't Twiede Vaticaans Concilie in 't Latien, zoe good wie
theologische literatuur. Biebelvertaolinge in katholieke len waore tot 1900
witte raove. Noe nog altied weure encyclieke (gemeinelek) in 't Latien gesjreve.
In de wetensjap heet 't Latien allewijl zien veurnaomste gebruuk in de
naomgeving vaan organismes; 't systeem wat Linnaeus heivoor bedach is nog
ummertouw in gebruuk.

Allewel tot 't Latien roond 1900 dus es actief gebruukde taol leek te verdwijne,
kaom in de twintegste iew 'n nui raasj op: de Neolatiense vertaoling vaan
populair literatuur. Dit betröf veural kinderbeuk en stripbeuk. Dees traditie
begós mèt Winnie the Pooh (es Winnius ille Pu in 1960 oetgebrach) en heet es
bekindste en populairste exponinte de Latiense vertaoling vaan Asterix ('n
stripserie die jummers in de Romeinsen tied späölt). Doelgroop veur dit soort
vertaolinge zien veural de gymnasiaste die in de Westerse wereld nog ummertouw
op sjaol Latien liere. 'nen Inkeling zuut veur 't Latien 'n rol es
internationaol hulptaol eweggelag; veur de mieste is 't evels mer 'nen hobby.

Allewel tot euver sommege details oondudelekheid blijf, vèlt de Latiense
klaanklier vrij good te reconstruere. Dat kump in de ierste plaots doortot ze
vrij sumpel is, in de twiede plaots doortot ze fonetisch in häör eige alfabet
(Zuug oonder) woort gesjreve en in de derde plaots door vergliekend oonderzeuk
nao de Romaanse taole en nao lienwäörd in aander taole. Dinger wie 't feit tot
de c altied es /k/ kloonk laote ziech beveurbeeld vasstèlle oet 't lienwoord
keizer, oet Caesar (Neolatiense oetspraok /tʃe:zɑr/, Klassiek Latien evels
/kaisar/. De k- aon 't begin vaan keizer is e bewies veur de [k] aon 't begin
vaan Caesar in de klassieken tied).

't Latien heet e sumpel systeem vaan vief vocaole in twie lengdes: laank en
kort. De vocaole zien a, e, i, o en u. De fonetische kwaliteite waore
woersjijnelek ouch respectievelek /a/, /e/, /i/, /o/ en /u/. 'ne Zesde vocaol is
de y (oetspraok ouch /y/), die allein in Griekse lienwäörd veurkump. Lang
vocaole kinne in modern Latiens sjrif weure aongegeve mèt 'ne macron: ā, ē, ī,
ō, ū. De Romeine kóste dit teike neet. 't Weurt veural gebruuk in dictionaire
(veur minimaal pare wie malus 'slech' en mālus 'appeleboum' oeterein te kinne
hawwe, en es hölp bij 't scandere vaan poëzie) en in grammaire (zoewie heioonder
't geval is). Es me wèlt kin me 'n korte vocaollengde aongeve mèt 'ne breve: ǎ,
ě, ǐ etc. Dit weurt nog väöl minder gedoon es 't zètte vaan 'ne macron: es macra
weure gebruuk, maag me aonnumme tot oongemarkeerde vocaole kort zien. De breve
kin wel weure gebruuk um de kortheid vaan de vocaol te benaodrökke, beveurbeeld
in 't versjèl tösse parēre en parěre (twie wèrkwäörd in versjèllende
declinaties).

De klaankwètte vaan 't Latien vereise tot 'ne vaan natuur lange vocaol kort
weurt es twie consonante drop volge of es 'r gevolg weurt door 'nen aandere
vocaol: vidēre 'zien', meh viděo 'iech zeen'. Griekse wäörd vörme 't
oetzundering op dees lèste regel: Menelāus oet Μενέλαος.

Diftonge zien ae [ai~ae], oe [oi~oe] en au [au]. Oe kump in oersprunkelek
Latiense wäörd neet väöl veur.

Consonante zien b, c/k /k/, d, f, g, h, k, l, m, n, p, qu /kw/, r, s en t. i/j
en u/v (zuug oonder) zien haafvocaole. X is 'n digraaf veur /ks/. Z kump allein
in Griekse wäörd veur en klink es /dz/.

De m veur 'nen andere consonant en aon 't woordind begós al vreug te verdwijne;
dinkelek vörmde ze mèt de klinker deveur 'ne nasaole klaank. Puellam woort zoe
[puel:ã].

Aongehaange partikele mèt de beteikenis vaan e woord, meh vasgesjreve aon 't
woord wat deveur kump, weure bij de dreisyllabewèt es integraol deil vaan 't
woord gerekend. Vaandao spondēs 'diech beloufs', meh spondesne 'beloufs diech?',
en populus 'volk', meh populusque 'en 't volk'.

't Latiens alfabet, wat allewijl euver de ganse wereld veur hoonderde taole
gebruuk weurt, is oontwikkeld oet twie bronne. Die bronne koume vaan de twie
besjavinge die Roeme 't mieste höbbe gevörmp: de Etruske en de Grieke. 't
Latiens sjrif kump dus aon d'n eine kant vaan 'ne variant vaan 't Italisch
alfabet (wat op zien beurt weer vaan 't Grieks sjrif kump), is aon d'n andere
kant evels ouch direk gebaseerd op 't Grieks sjrif, en wel op de variant dee in
Magna Graecia (de Griekse kolonies in Zuid-Italië) gebruuk woort. Vaan 't
Latiens alfabet vèlt te zègke tot 'nen archaïsche, preklassieke variant vaan 't
Grieks es sjabloon heet gedeend: de wau of digamma waor nog in gebruuk (ouch al
krijg dees lètter in 't Latien 'n aander klaankweerde) en d'n upsilon woort nog
es /u/ oetgesproke. 't Etruskisch maak gei versjèl tösse /k/ en /g/; daorum moot
't Latien d'n Italische gamma, beter bekind es de C, opsplitse in twie nui
lètters (de variant weurt G, 'n c mèt e striepke). C, K en Q höbbe eigelek
dezelfde klaankweerde. C en K weure aonvenkelek doorein gebruuk, tot de C 't
wint (de K blijf allein bij traditie in 't woord Kalendae). De Q weurt
gereserveerd veur de väöl veurkoumenden digraaf qu. De I en V zien veuresnog
lètters mèt twie functies: vocaol (i resp. u) en haafvocaol (j resp. v. In
modern tekste weure de u en v wel oetereingehawwe, meh weurt de j neet gebruuk.
't Aajdlatiens alfabet zuut zoe oet:

Es de kinnes vaan 't Grieks oonder gelierde Romeine algemein weurt, koume dao de
lètters Y en Z bij. Y is nog 'ne kier d'n upsilon, dee in 't Grieks intösse vaan
oetspraok is veranderd. De lètters phi, theta en chi nump 't Latien neet euver:
in Griekse wäörd mèt die klaanke sjrijf me gewoen PH, TH respectievelek CH.

Latiense substantieve weure verboge in twie getalle, inkelvoud en miervoud, en
zes naomvalle: nominatief, genitief, datief, accusatief, vocatief en ablatief.
De vocatief versjèlt mer bij oetzundering vaan de nominatief. 'ne Zevende
naomval, de locatief, is es relik in de taol aonwezeg. 't Latien heet gein
lidwäörd.

Adjectieve passe ziech aon aon 't substantief boe ze bijhure: ze numme dezelfde
naomval, 'tzelfde getal en 'tzelfde geslach aon. Dao zien twie soorte
adjectieve: thematische en athematische. De thematische adjectieve indege in
hunne citeervörm op -us, beveurbeeld altus 'hoeg'. Bij manneleke wäörd verbuig
me ze wie hortus, bij vrouweleke wie puella en bij oonzijege wie pilum.
Athematische adjectieve indege op -is (beveurbeeld fortis 'sterk') en ze goon
oongeveer wie substantieve oet de derde declinatie. Bij mannelek en vrouwelek
zien de vörm geliek, bij 't oonzijeg indeg de vörm in nominatief en accusatief
op -e.

Vergroetende trap weure gevörmp op -ior: altior 'hoeger', fortior 'sterker'.
Adjectieve in de vergroetende trap zien altied athematisch. De euvertreffende
trap indeg op -issimus: altissimus 'hoegste', fortissimus 'sterkste'. Dees
aofleidinge zien ummer thematisch.

Bijwäörd aofgeleid vaan adjectieve weure gevörmp mèt 't achterveugsel -ē
(thematisch) of -iter (athematisch): altē, fortiter.

Persoenleke veurnaomwäörd zien egō (ierste persoen), tū (twiede persoen) en is,
ea, id (derde persoen) veur 't inkelvoud en nōs (ierste persoen) en vos (twiede
persoen) veur 't miervoud. De nominatiefvörm vaan dees wäörd weure allein bij
groete naodrök gebruuk, umtot oet de persoensvörm in de zin altied wel bliek um
welke persoen 't geit. De vörm vaan de aander naomvalle koume evels algemein
veur.

Bezitteleke veurnaomwäörd gedraoge ziech in 't Latien wie gewoen (thematische)
adjectieve. Ze luie meus 'mien', tuus 'dien', suus 'zien/häör/hun', noster 'eus'
en vester 'eur'.

Vraogende weurnaomwäörd zien quis 'wee' en quid 'wat'. Hun verbuiging kump bij
benaodering euverein mèt de athematische adjectieve.

't Betrèkkelek veurnaomwoord is qui (mannelek), quae (vrouwelek), quod
(oonzijeg). Dit woord heet e groet aontal specifieke vörm die allein bij
veurnaomwäörd veurkoume. Wijer liek hun verbuiging op die vaan quis/quid.

Aonwiezende veurnaomwäörd zien hic, haec, hoc (kortbij), iste/ista/istud (wijer
eweg) en ille/illa/illud (wiedste eweg). Ouch dees wäörd kinne de typische
veurnaomwoordeleke verbuiging; bij iste en ille zuut me 'n dudeleke verminging
vaan thematische en athematische vörm.

De mieste Latiense hooftèlwäörd zien oonverbuigbaar. Oetzunderinge op dees regel
zien ūnus 'ein', duō 'twie' en trēs 'drei'. Ūnus weurt verboge wie e gewoen
adjectief, duō - de -ō is 'n euverbliefsel vaan d'n awwen dualis - bij
benaodering ouch, trēs (genitief trium) geit volges de derde declinatie. Centum
'hoonderd' en mille 'doezend' zien in 't inkelvoud indeclinabel meh weure in 't
miervoud wel verbuigbaar; centum wie e gewoen adjectief, mille (miervoud milia)
wie e substantief.

Boete de hooftèlwäörd kint 't Latien nog rangtelwäörd (altied e thematisch
adjectief; de vörming is te oonregelmaoteg um hei te bespreke), getaladverbia
(beveurbeeld quinquiēs 'vief kier') en deilende tèlwäörd (wie dēnī 'per tien').

't Latiens werkwoord weurt verveug nao versjèllende aspekte, te weite persoen
(ierste, twiede, derde persoen), getal (inkelvoud, miervoud), wijs (indicatief,
conjunctief en imperatief), agens-genus (actief en passief) en tied (praesens,
imperfectum, perfectum, plusquamperfectum, futurum simplex en futurum exactum).
Daobij koume nog 'n aontal aofleiinge die 'n ander functie es de persoensvörm
höbbe: infinitief, oonvoltoejd en voltoejd deilwoord, gerundium, gerundivum en
supinum I en II. De citeervörm vaan e Latiens werkwoord is ofwel d'n infinitief
ofwel d'n ierste persoen inkelvoud: 't Latiens woord veur 'prieze' kin me in
'nen dictionair dus vinde es laudare of es laudo (lètterlek: 'iech prijs').

Latiense werkwäörd weure verdeild in veer conjugaties, d.w.z. veer types vaan
verveuging, gekarakteriseerd nao de typische lètter in de stam. De a-conjugatie
(infinitief op -āre) kump wiedoet 't mieste veur; aander types zien de
e-conjugatie (op -ēre, relatief zeldzaam), de i-conjugatie (op -īre) en de
consonant-conjugatie (op -ěre). Esse 'zien', posse 'kinne' en velle 'wèlle' zien
zoe oonregelmaoteg tot ze boete dees veer conjugaties valle. Es beknóp veurbeeld
vaan de Latiense conjugatie volg hei de verveuging vaan laudāre 'prieze'.

't Imperfectum weurt gevörmp mèt d'n infix -ba- (indicatief) en -re-
(conjunctief): laudābam 'iech prees', laudārer 'tot iech woort gepreze'. Vörm
veur d'n imperatief bestoon hei neet.

't Futurum kint allein vörm veur d'n indicatief. Bij de a-declinatie weurt 't
gevörmp mèt d'n infix -b-: laudābō 'iech zal prieze'. Dao besteit ouch 'n actief
deilwoord veur 't futurum op -ūrus: laudātūrus.

't Perfectum krijg 'nen eige stam. Bij regelmaotege werkwäörd indeg de stam op
'n v: laudāvi 'iech höb gepreze'.

't Plusqumperfectum gebruuk de perfectumstam en veug dao 't tiedskinmerk -era-
en de persoensoetgaank aon touw: laudāveram 'iech had gepreze'.

't Futurum exactum zèt d'n infix -er- achter de perfectumstam: laudāverō 'iech
zal höbbe gepreze'.

't Gerundium is d'n infinitief verboge es zelfstendeg naomwoord: laudandī,
genitief bij laudāre.

't Gerundivum is 'n adjectief wat aongief tot 't objek 'n actie moot oondergoon:
laudandus 'wee, wat moot weure gepreze'.

't Supinum weurt vaan 't voltoejd deilwoord aofgeleid in speciaal oetdrökkinge:
impossibile laudātu 'oonmeugelek te prieze'.

Door de oetgebreide verbuiging is de woordorde in 't Latien relatief vrij: me
kin de woord in oongebrukeleke petroene zètte zoonder tot de beteikenis
verandert. De gewoen volgorde is SOV - dat wèlt zègke: de persoensvörm steit
achteraon. E sumpel zinneke wie Gaius Claudiam videt 'Gaius zuut Claudia' kin
evels zoonder groete probleme weure umgelag tot Claudiam Gaius videt, Gaius
videt Claudiam of Claudiam videt Gaius. Allein 't veuraonzètte vaan 't werkwoord
is hiel oongewoen (dit zouw nog kinne in de poëzie). Es 'ne taolgebruker 't
veurwerp veuraonzèt, wie in 't bovestoond veurbeeld Claudiam Gaius videt, is dat
gemeinelek um groete naodrök te lègke ('Claudia is 't, die Gaius zuut').

Naodrök lègke kin me ouch, door 't oonderwerp oet te drökke es dat neet hoof -
aanders gezag, door persoenleke veurnaomwäörd in de nominatief te gebruke. Cras
canem castigabo beteikent zoe gewoen 'mörge zal iech d'n hoond houwe'; Cras ego
canem castigabo wèlt zoeväöl zègke wie 'mörge zal iech, neet iemes aanders, d'n
hoond houwe'.

Adjectieve koume miestal achter substantieve aon: canis ingens ' 'nen enormen
hoond'. 't Umgekierde is evels ouch meugelek.

'ne Bijzin dee es lijend veurwerp vaan 'nen hoofzin deent, weurt miestal in d'n
accusativus cum infinitivo gezat: 't oonderwerp steit in d'n accusatief, de
persoensvörm weurt 'nen infinitief. Beveurbeeld Pater non vult me canem
castigare 'M'ne pa wèlt neet tot iech d'n hoond houw'. In bepaolde constructies
weurt neet accusativus cum infinitivo, meh ieder accusativus cum participio
gebruuk.

Hiel beknop kin ouch 'ne bijzin weure gemaak door d'n ablativus absolutus, 'n
constructie vaan e substantief + participium (maak neet oet welk) allebei in d'n
ablatief. Zoe weurt aongegeve tot de besjreve gebäörtenis ziech aofspäölt neve
wat in d'n hoofzin vertèld weurt. Veurbeeld: Patre vigilanti canem castigare non
possum 'Aongezeen m'ne pa oplèt, kin iech d'n hoond neet houwe'.

De Latiense woordesjat besteit veur 't beste deil oet Latiense èrfwäörd: wäörd
direk oet 't Proto-Indogermaans mètgenome. Umtot de oersprunkeleke Latiene 'n
agrarisch volk waore, sjoot hun taol tekort in wäörd veur de topoi oet de
besjaving. Dao waor dus 'n noedzaak tot Sprachausbau. Soms gebäörde dat door
bestaonde Latiense wäörd nui beteikenisse te geve (pecunia 'geld', oersprunkelek
'veebezit'), meh dèkser naom 't Latien mèt de besjaoving ouch de wäörd vaan de
mier oontwikkelde culture euver. Oet 't Etruskisch kaome zoe wäörd wie persona
'masker' (oet phersu), lucumo 'oonderkeuning' (oet lauchme), arena 'zavel' en
urbs 'stad'. D'n invlood vaan 't Grieks waor in de begintied besjeie, meh woort
in de klassieken tied neet te oondersjatte. Oet 't Archaïsch Grieks - in dit
geval de väölal Dorische dialekte oet Italië - naom 't Latien wäörd euver wie
bos 'kooj' (oet βοῦς), amp(h)ora 'kroek' (oet ἀμφῶρα) en oliva 'olief'. Oet 't
Klassiek Grieks koume talloos wäörd veur wetensjappeleke, filosofische en
typisch Griekse dinger (phalanx, philosophia, xystus 'terras'). Oet de Koinè
kaome hiel väöl wäörd betrokke op 't Christendom. 't Middeliews Latien naom ouch
wäörd op oet de Germaanse taole.

De Latiense taol heet e groet en kwalitatief good corpus aon literatuur
opgelieverd - dees literatuur, en d'n enormen invlood dee ze op de Westerse
cultuur had, is de belaankriekste rei boeveur allewijl nog Latien gelierd weurt.
Tot aon de derde iew veur Christus stèlde ze neet väöl veur; de Latiense
literatuur oet dezen tied bojt veur op Italische tradities. Nao oongeveer 250 v.
Chr. deit de hiel groeten invlood vaan de Griekse lèttere ziech gelle. De
Romeine liere vaan hun nui vörm vaan lyriek, epiek, teniel, retoriek, historie
en filosofie. Dit culmineert in 't bove geneump Gouwe Latien in de ierste iew
veur Christus. De ganse keizertied ijlt 't nog nao. Bij 't begin vaan de
Middeliewe verdwijnt de ganse traditie; Middeliews-Latiense literatuur kump pas
op gaank mèt de Karolingische renaissance.

Wat lyriek aongeit had 't Aajdlatien 'n eige traditie vaan korte gediechter veur
allerlei touwpassinge. Religieus tekste zien haos oonveranderd in gebruuk
gebleve tot aon de aofsjaffing vaan 't heidedóm. Aajdlatiense lyriek stoont in
't saturnium, 'nen Italische veersvoot, door Horatius later es "horridus"
umsjreve. Umtot zien meining door väöl Romeine gedeild woort, is de aw lyriek
gooddeils verlore gegaange. D'n ierste Latiensen diechter dee d'n hexameter en
aander Griekse veersveuj gebruukde waor Ennius (ierste helf ierste iew veur
Christus). Ziene naovolger waor Horatius, dee es paragoon vaan de Latiense
lyriek góng gelle. Catullus maakde lyriek op 'n aander, väöl minder pretentieus
niveau. Lyriek mèt 'n episch vertèlkarakter kaom vaan Ovidius, dee zien
Metamorfoses euver mythologische figure goon meh drejje um de taol minder es um
de vertèlling. Lyriek raak in de zèlvere periood oet de mode. In zoewel de
middeliewe es 't humanisme woort 't väöl gedoon es imitatie vaan de klassieke
veurbeelde.

Epiek kin me al zeuke in de tenielstökker vaan Livius Andronicus, meh kump in 't
Latien pas ech vaan de groond mèt Vergilius z'nen Aeneis, 'n epos nao 't
veurbeeld vaan Homerus. In de ierste iew leefde 'n aontal epische diechters, wie
Statius en Lucanus. Hun werk weurt neet väöl mie geleze.

Dramatiek begint in de Latiense literatuur al mètein op zien hoegdepunt: mèt de
komediesjriever Plautus en de tragediesjriever Livius Andronicus. Oet de
laat-Latiensen tied gief 't Geta.

Satire waor 'n oersprunkelek Romeinse traditie, ouch al is ouch dit genre sterk
beïnvlood door de Griekse literatuur (wat ziech tuint in de gebruukde
veersvörm). D'n ajdste bekinde satiricus waor Gaius Lucilius, vaan wee aanders
neet väöl mie bekind is es tot heer 'ne veurluiper in dit genre waor. De
groetste vaan alle satirici is Juvenalis. Maotsjappijkritiek woort ouch
gelieverd door Martialis, dee daoveur evels 't epigram gebruukde.

Proza steit in de aajdheid bekans synoniem veur zakeleke tekste. Tekste die veer
noe literatuur (of perceizer belletristiek) zouwe neume, stoonte steivas in
poëtisch metrum. 'nen Oetzundering is Petronius, dee zie werk me es antieke
romans maag zien. Väöl belaankrieker zien evels toch wel de neet-fictioneel
tekste in proza.  Vaan de Grieke naome de Romeine de kuns vaan de rhetorica
(spreke in 't eupebaar) euver. 't Werk vaan Cato d'n Awwere bevat veurbeelde,
meh belaankrieker is Cicero, dee neet allein 'ne standaard veur politiek spreke,
meh zeker ouch veur correk Latien zètde. Historiesjrieving kaom vaan Livius (de
vreug historie vaan Roeme sinds de stiechting vaan de stad), vaan Julius Caesar
(dee zien eige campagne in Gallië besjreef en daomèt 't thuispubliek subtiel
manipuleerde), vaan Suetonius (de leves vaan de vreug keizers, mèt väöl geveul
veur sjendal en sensatie) en Tacitus. Filosofie vint me oonder mie bij Seneca en
Marcus Aurelius. Vitruvius sjreef euver architectuur, Apicius maakden e
kookbook. Theologie had de Romeinse godsdeens aamper, meh 't christendóm te
mier. Aonvenkelek sjreef me de christeleke literatuur in 't Grieks, tege 't ind
vaan 't Romeins Rijk góng me evels op Latien euver. H. Augustinus vaan Hippo is
zeker de bekindste en belaankriekste vaan dees kèrkvajers. De theologische
traditie in 't Latien góng in de middeliewe natuurlek door; zij had häör
hoegdepunt bij H. Thomas vaan Aquino, dee zien Summa Theologica 't begin- en
indpunt woort vaan de scholastieke traditie.



https://li.wikipedia.org/wiki/Lady_GaGa

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Stefani Joanne Angelina Germanotta (gebaore óp 28 mieërt 1986 inne Stad
Nuuj-York, Nuuj-York), baeter bekindj es Lady GaGa (Spjraek oet: Leedie Gkaa
Gkaa), is 'n Amerikaanse singer-songwriter en muzikant.

't Waas gebaoren in Yonkers, New York en gröjdjen óp in Manhattan, wo 't nao 'ne
kóssjoeal góng, de Convent of the Sacred Heart en later ane New York
University's Tisch School of the Arts studeerdje. Wen 't 20 waar, begós 't te
wèrke bie Interscope Records es 'ne songwriter, en sjreef leedjes veure Pussycat
Dolls. 't Is beïnvloed door glam rockers wie David Bowie en Queen en ouch
jaore-tachtigzangers wie Madonna en Michael Jackson.

In 2008 sjreef 't de nömmers veur häör eige album: The Fame. Häör ieëste
waereldjhit Poker Face stóng ouch óp nömmer ein in Nederlandj en 't Belsj. De
grótter hits móste nag kómmen in 2009. LoveGame, Eh, Eh (Nothing Else I Can Say)
en Paparazzi woren alle drie nömmer 1 hits inne VS. Hiemit sjrief Germanotta
gesjiedenis. 't Is d'n ieëste kieër det inne VS, Canada en Europa veer nömmer 1
hits van ei album zeen oetgekómme. Zölfs Michael Jackson mit 't bèsverkoupendj
album Thriller kós dao neet taengenóp mit drie nömmer 1 hits in Noeardj-Amerika
en Europa. Ouch in Japan deit Lady GaGa 't good. Väöl luuj veurspèlle det The
Fame noeats 't record kèn verbraeke van bèsverkoupendj album oeats, aangezeen
GaGa (wie de bienaam luudj) bekèndj is gewaore in 't download-tiedpèrk; wo me
mieë nömmers (illegaal) gratis downloadj es die aansjaf. In 2009 koom 'n nuuj
album oet van GaGa, namelik: The Fame Monster. De titel is dudelik 'n verwiezing
nao 't ieëste album. 't Album is momenteel bekind veur de nömmers Telephone (mèt
Beyoncé), en Bad Romance.



https://li.wikipedia.org/wiki/L%C3%B3ng%C3%B3ntstaeking

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Lóngóntstaeking of pneumonie is 'n óntstaeking vanne lóngbläöskes (alveoli) en
't ómringendj weefsel, döks veroearzaak door 'n infectie. Es bei lónge zeen
óntstaoken is spraok van 'n dóbbel of bilateraal lóngóntstaeking.

Es zie tiejig wuuertj herkandj kan 'n bacterieel lóngóntstaeking waere
behanjeldj mit antibiotica. Es de gekrenkdje neet tiejig wuuertj behanjeldj
kónne de lóngbläöskes zoea verzwake det de lónginhaad hieël verkleindj wuuertj.
Dit haet inne meiste vel de doead toet gevolg. Döks truuedj lóngóntstaeking op
es kómplikaasje van anger gekrenkdjes of es de patiënt al 'ne verlieëgdje
waerstandj haet door anger oearzake.

Veure óntdèkking van penicillien waas lóngóntstaeking in Nederlandj 'n wichtige
doeadsoearzaak in al laeftiedsgruup. Weltwied is lóngóntstaeking nag ummer 'n
väöl-veurkómmendje gekrenkdje die zoeaget 450 miljoen luuj de jaor tröf. 't Is
'n wichtige doeadsoearzaak in al laeftiedsgruup mit 4 miljoean doeaje de jaor
(7% van 't weltwied totaal). Veural kinjer óngere vief en vólwassene baove de 75
zeen 't slachoffer. Lóngóntstaeking kump óngevieër vief kieër dökker veur in
óntwikkelingslenjer es in 't wèste. Viraal lóngóntstaeking is good veur
óngevieër 200 miljoen vel de jaor.



https://li.wikipedia.org/wiki/Krevat

Dit artikel is gesjreve in 't Gelaens. 't Weurt gewaardeerd óm in dit artikel 't
Gelaens aan te hauwe of aan te gaeve welk anger dialek gebroek is.

'n Krevat (Nederlands stropdas geneump) is 'n Limburgs woord. In Limburg wirt
ouch waal de name sjlieps en biend gebruuk.

't Is 'n lankgerek sjtök sjtóf, meistal van zieje gemaak, dat óm de hals kènt
waere geknuip. Krevatte waere traditioneel door mansluuj baove 'n euverhumme
gedrage. De kraag van 't euverhumme bedèk normaal gesjpraoke 't deil van de
krevat dat óm de hals is geknuip. 't waal of neet drage van ein bepaolde krevat
kènt 'n oetdrökking zeen van ein functie, maatsjappelike pesitie of
laeveseuvertuging.

De benaming krevat is aafgeleid van 't Franse woord cravate en 't Italiaanse
crovatta dat weer afgeleid zou zeen van Kroaat. 't Woord "sjtropdas" wirt in
Limburg nauweliks gebruuk. Deze term is óntsjtaon naodat t sjtrikke van ein
krevat verbasterd woort tot 't sjtroppe van ein krevat. Ter vergelieking: in 't
Duutsj zaet me "Halstuch" (Nekdook) en ouch ''Krawatte'' en in 't Èngelsj
''(neck)tie'' (neksjtrik).

De dragers van de veurawwesj van de mederne krevat ware de senatore in 't awwe
Roame. Zie droge zoagenaamde fascalia óm hun sjtömbande werm te hawwe. Ein
poletiek betoag veure zónger sjtömversjterkende instrumente in de groate
senaatszaal waas nogal belastend veur de sjtöm. 't Drage van de fascalia woort
door de senaatsleje gezeen es 'n symbool van sjtatus en mach. Aangezeen de
Remeinse generaals neet achter koosjte blieve in hun machsvertoan höbbe zie de
Fascalia es óngerdeil van hun uniform opgenómme. Sómmige van dees generaals
deende in 't deil van 't Remeinse Riek dat v'r allewiel es Kroatië kènne. Dao
haet de fascalia eine dusdanige indrök achter gelaote dat Kroatische huurlinge
ouch dergelike shawls zint gaon drage. Net es de Remeinse soldaote, woort dit
door dees Kroatische huurlinge gebruuk óm blood en zjweit mèt aaf te vaege, mèr
ouch óm de naas te sjnoete. Ein dèks geheuërde misvatting is dat de shawl deende
óm de knuipe te verberge. Los van 't feit dat de senatore gein knuip op hun
toga’s hèje óm te verberge en soldaote 't veur anger doeleinde gebruukde, ware
dees shawls dèks neet sjtief, lank of breit genóg óm de knuip van de
aristocratie in 't 17e eëuwse Paries aaf te dèkke.

Op ein gegaeve mement woort 't in Kroatië gebrukelik dat 'n vrouw, die aafsjeid
moosj numme van häör geleefde, häöm häör sjaal mitgoof went hae vertrok veur
aorlog. De huurling sjtrikde dees sjaal óm ziene nek en völ anger volgde dit
veurbeeld. In sómmige lènj zouwe de weurd Krawatte (Duutsjlandj), Cravate
(Frankriek) en meë geliek klinkende weurd aan de Kroatische huursoldaote die
róndj 1630 in deens ware van 't leger van keuning Lodewijk XIII van Frankriek
(Dertigjaorige Aorlog) herinnere, mèr 't woord cravate woort al veur daen tied
gebezig in Frankriek veur de aanduding van 'ne halsdook . Dees Kroate baarde
opzeen in Paries mèt hunne róndj de nek geknuipde zakdook of halsdook. De Kroaat
woort vervolges ein begrip in de modewaereld. Charles II introduceerde de
cravate vervolges in Èngelandj en zien kelonië.

De cravate waas veurnamelik nog eine soepele rechte reep sjtóf, dae op ein
aantal meneere geknuip woort. Ein van die meneere waas de "Sjteinkerk", dae
róndj 1692 in opkóms waas. Deze woort verneump nao de Sjlaag biej Sjteinkirke,
wo hae veur 't eësj gebruuk woort, en heel eine knoup in worbiej ein oeteindj
door 't knuipsgaat van 't ves woort gesjtaoke.

In de 18e eëuw woort de cravate, opnuuj op initiatief van soldaote, 'n aantal
keëre sjtrak óm de nek gebónje en achter in de nek vasgezat mèt 'n sjpang. Dit
waas veur de soldaote meë praktisch. Dees sjteit bekènd es de stock of
zelfbènjer. Al gaw woort dit ouch euvergenómme door de aristocratie. Die voogde
d'r ein jabot (sjlebberke) van kant aan toe en 'n sjtrik die vanoet de nek óm
eine sjtaart in 't haor woort geknuip, eine zoagenaamde solitaire.

De cravate woort aan 't eindj van de 18e eëuw ein in 't oug sjprèngend
modesjtök. In 1760 kaome in Èngelandj de "Macaroni's" op, ein modeversjiensel
wobiej de cravate es ein enorme sjtrik woort vasgemaak. In Frankriek volgde me
dit versjiensel en kaome de "Incroyables" op. Zie nómme cravates van ein enorme
lengde. Hiejnao volgde in Èngelandj weer 'n taengereaktie, de "Dandy's", mèt es
veurnaamste pleitbezörger Beau Brummell. Zie sjöpde d'r genoge in óm sjus zoa
ónopvallend meugelik mèr perfek ein subtiele cravate te knuipe. Ein sjtroaming
die pès de daag van vandaag de krevatte-mode beheërsj.

Róndj 1850, 't Victoriaanse tiedperk, woort de mode ingetaogener. De jeskes
woorte hoager toegeknuip en de cravate hèj doe gein ruumde meë óm oetbundig te
waere getoand. Ouch de gewone man hèj doe geine tied meë óm d'r oere euver te
doon óm ein cravate te knuipe. D'r bleve mèr 'n paar knuipe euver; 't nóndezjuke
(vlinderdas), de Ascot en de Four-in-hand. Dees lètste wirt gezeen es oos hujige
krevat en wat veer later ouch es ein knoupmethoade zint gaon zeen. Doordat ouch
't bördje van de blouse eindj 19e eëuw woort ómgesjlage woort de Four-in-hand de
meis populaire meneer van nekmode. Deze Four-in-hand waas doe nog ein rechte
stugge reep sjtóf die meë gevawwe dan geknuip woort. 't Woort veurnamelik op
zien plaatsj gehawwen door de krevattesjpang. In 1926 woort de krevat zoa-es die
in de hujige vorm bekènd is, gebaore. In New York knipde Jesse Langsdorf de
krevat oet drie deile en sjuuns oet 't sjtóf (sjuuns op de weefsjtructuur).
Hiejdoor kroog de krevat meë elasticiteit.

't Russische woord veur krevat is galstoech (галстук < Duutsj Halstuch, wovan
ouch 't Èngelsje (neck) tie is aafgeleid).

Krevatte waere van versjillende materiale gemaak. Meistal is 'n krevat gemaak
van zieje, polyester of ketoen, mèr ouch wol of laer wirt gebruuk óm krevatte te
make. Veural zieje is erg gesjik ómdat dees euver 't algemein van hoagere
kwaliteit en duurder zint es krevatte van bieveurbeeld polyester. Van welk
materiaal ein krevat ouch gemaak is, biej normaal gebruuk óngervundj ze erg
wènnig sjlietaag en kènt dus, mits good óngerhawwe, jaorelank mitgaon.
Vervorming wirt veurkómme door de knoup d'r veurzichtig oet te haole en door
neet aan 't dunne eindj van de krevat 'door de knoup heen' te trèkke.

Krevatte kènne op völ versjillende menere waere geknuip. Weitesjappers Thomas
Fink en Yong Mao van de Universiteit van Cambridge publiceerde in 1999 ein
wiskundige sjtudie euver 't sjtrikke van krevatte. Hiejoet bleek dat 'n
gemiddelde krevat op 85 versjillende menere gesjtrik kènt waere. De lengde van
de krevat en de dikte van de knuip beperke 't aantal meugelike menere óm de
krevat te sjtrikke.

Nao 't oetkoume vaan de film The Matrix Reloaded oontstoond eve 'n hype roond de
knuip die 't karakter The Frenchman/The Merovingian gebruukde. Op Youtube is
ouch 'n filmpke te zien wie die knuip gemaak kin weure:



