https://cs.wikipedia.org/wiki/Mesut_%C3%96zil

Mesut Özil (* 15. října 1988, Gelsenkirchen, Spolková republika Německo) je
německý fotbalový záložník a reprezentant tureckého původu, který v současnosti
hraje za anglický klub Arsenal FC. Hraje na pozici ofenzivního středopolaře.

Od mládí hrál za různé kluby v Gelsenkirchenu, a později pět let v Rot-Weiss
Essen. V roce 2005 přestoupil do mládežnického týmu klubu FC Schalke 04. 12.
srpna 2006 hrál první zápas za Schalke v německé bundeslize. V lednu 2008
přestoupil do klubu Werder Brémy. V Brémách se mu dařilo a v roce 2010
přestoupil do Realu Madrid, kde se okamžitě stal pilířem záložní řady a hlavním
nahravačem Cristiana Ronalda.

V září 2013 po příchodu Garetha Balea do Madridu přestoupil za 50 milionů eur do
londýnského Arsenalu. Zpočátku zářil, postupně ale jeho hra ztrácela v průběhu
sezony 2013/14 na lesku.

V září 2006 byl Özil pozván do výběru Německa do 19 let k zápasu proti Rakousku.
V roce 2007 se zúčastnil Mistrovství Evropy ve fotbale hráčů do 19 let, na
kterém ve dvou zápasech vstřelil branku. V listopadu 2007 bylo oznámeno, že
Özil, jehož otec a prarodiče se narodili v Turecku, požádal o zrušení tureckého
občanství a ponechal si jen německé občanství. I přesto ho chtěl trenér Turecka
Fatih Terim v sezoně 2008/09 povolat do tureckého A-týmu. Özil to ale odmítl a
uvedl důvod, že jede na soustředění reprezentace Německa do 21 let.

Úspěchu v mládežnické reprezentaci dosáhl na Mistrovství Evropy hráčů do 21 let
2009 ve Švédsku, které Německo vyhrálo a Özil dal ve finále proti Anglii gól
(výhra 4:0).

11. února 2009 odehrál první zápas za A-tým Německa proti Norsku a tím se
definitivně rozhodl reprezentovat Německo. V roce 2010 ho trenér německé
reprezentace Joachim Löw nominoval na Mistrovství světa v Jihoafrické republice,
kde Němci skončili na 3. místě.

10. září 2013 se jedním gólem v kvalifikačním utkání proti domácím Faerským
ostrovům podílel na výhře 3:0, Německo se přiblížilo konečnému prvnímu místu v
tabulce základní skupiny C a tím pádem jistotě přímého postupu na Mistrovství
světa 2014 v Brazílii. Německo na šampionát postoupilo z prvního místa a Özil
v kvalifikační skupině C nastřílel celkem 8 gólů, nejvíce ze všech střelců
skupiny.

Trenér Joachim Löw jej vzal i na Mistrovství světa 2014 v Brazílii. Němci
postoupili ze základní skupiny G se 7 body z prvního místa po výhře 4:0 s
Portugalskem, remíze 2:2 s Ghanou a výhrou 1:0 s USA. V osmifinále Němci
vyřadili Alžírsko po výsledku 2:1 po prodloužení. Özil vstřelil na konci druhé
části prodloužení gól na 2:0. S týmem získal zlaté medaile po finálové výhře 1:0
proti Argentině.

Trenér Löw jej zařadil i do závěrečné 23členné nominace na EURO 2016 ve Francii.
Němci získali na turnaji bronzové medaile, v semifinále je vyřadila domácí
Francie po výsledku 0:2.



https://cs.wikipedia.org/wiki/Istanbul

Istanbul neboli Konstantinopol (turecky İstanbul; z řec. εἰς τῆν πόλιν eis tén
polin (v 15. století vyslovováno is tin polin) „do Města“) je největší turecké
město, důležitá obchodní křižovatka a brána Orientu.

Istanbul je proslulý především jako město, které se rozkládá na dvou
kontinentech. Do historie se zapsal pod různými jmény: Byzantion, Konstantinopol
nebo Cařihrad.

Oba kontinenty spojuje a zároveň rozděluje úžina Bospor. V evropské části se
nachází většina významných památek z dob byzantské říše a také historické
centrum města, původem ještě z dob římské říše. Bospor je strategická mořská
úžina, dopravně velmi využívaná. Její název znamená „Ten s úzkým hrdlem“.
Hloubka tohoto průlivu činí 118 metrů, dlouhý je 31,5 kilometrů. Tato mořská
cesta spojuje Černé moře s Marmarským. Podle pověsti přepluli Bospor jako první
Argonauti hledající zlaté rouno.

Přibližně 20 kilometrů jižně od Istanbulu se nachází Severoanatolský zlom,
litosférické rozhraní s častým výskytem různě silných a ničivých zemětřesení.

Bohatá historie města sahá až do časů antiky; město vzniklo jako malá osada
Byzantion, jejíž další rozvoj byl ovlivněn Konstantinem I. Velikým, který město
přetvořil v metropoli celé východořímské říše. Nejdříve bylo pojmenováno Nova
Roma (Nový Řím), to si ale Konstantin brzy rozmyslel a přejmenoval ho po sobě,
jako Konstantinopol neboli Konstantinopolis. Město se stalo i centrem řecké
kultury a později i pravoslavné církve. Vzniklo spoustu významných církevních
staveb, z nichž nejznámější je Hagia Sofia, ve své době největší stavba svého
druhu na světě. Později v roce 1204 byla Konstantinopol vypleněna vojsky 4.
křížové výpravy.

Istanbul byl za časů byzantské říše jako Konstantinopolis hlavním centrem všeho
obchodu a kultury, zůstal jím i po dobytí Osmany. Ti sem přesunuli své hlavní
město, ležící dříve v Malé Asii, a začali rozšiřovat do té doby velmi cizí
islám. Mezi obyčejnými Turky se rozšířil dnešní název města - Istanbul. Do roku
1930 se však město oficiálně nazývalo Kostantiniyye a zahraniční státy stále
město nazývali jako Konstantinopol. Teprve až v roce 1930 bylo město oficiálně
přejmenováno na Istanbul a bylo rozhodnuto, že dopisy adresované do
Konstantinopole budou skartovány. Vznikly nové mešity (Modrá mešita, Tulipánová
mešita, Sulejmanova mešita, na mešitu byla přebudována i katedrála Hagia Sofia).
Velký počet velmi bohatě zdobených chrámů z Osmanské doby je pozůstatkem
pravidla, podle něhož každý panovník postavil na svojí počest vlastní mešitu.
Usazovali se zde obchodníci z porobených území, kupříkladu z Řecka, Srbska,
Bulharska či Arménie; Istanbul tak získával kosmopolitní ráz. Ke konci
19. století byl už moderním milionovým městem s podzemní i tramvajovou dráhou,
železniční spojení do Evropy bylo samozřejmostí.

Jak postupně Osmanská říše slábla, hrozilo stále více, že bude Istanbul obsazen
cizími vojsky. Výslovně mělo o získání metropole někdejší Byzance zájem Rusko,
které to považovalo za ideologický i mocenský cíl; ziskem tohoto města by se
nejen naplnily cíle řady panslavistů, ale ze strategického hlediska by Rusko
mohlo kontrolovat jedinou spojnici mezi Černým a Středozemním mořem. Západní
mocnosti během dělení evropské části Osmanské říše Istanbul Rusku sice
několikrát přislíbily[zdroj?], nakonec se však tento zábor nerealizoval. Nejblíž
k němu ale mělo ruské imperiální vojsko během války v letech 1877–1878.

Změnou pro celé město se stalo vypuknutí první světové války, v níž se Osmanská
říše, již jako velmi slabá, přidala na stranu Německa a Rakouska-Uherska. Válku
však země prohrála, Istanbul byl obsazen vítěznými mocnostmi (Anglie a Francie)
a říše se rozvrátila. Za pět let byla pod vedením Kemala Atatürka ustanovena
republika, z taktických důvodů však došlo k přesunutí sídla státu do Ankary. Ta
leží ve vnitrozemí a v případě další války by nebyla tak snadno napadnutelná.
Istanbul poprvé ve své historii se stal pouhým městem.

Ve městě žilo ještě v 50. letech 20. století velké množství Řeků, kteří tu
tvořili komunitu žijící zde již od doby pádu Byzantské říše. Po nepokojích
v září roku 1955 však byli nuceni odejít; stali se totiž terčem násilných a
nenávistných útoků tureckých ultranacionalistů. Tehdejší premiér Turecka, Adnan
Menderes, který za těmito útoky stál, poté zahájil velkou modernizaci celé země,
která se samozřejmě dotkla i jejího největšího města a která měla za cíl také
odvést pozornost od zvěrstev běsnící turecké lůzy. Postavily se nové silnice a
dálnice, objevily se továrny, vzrostla ekonomika. S tím také rostla životní
úroveň, a to přimělo i další Turky, aby se nastěhovali do Istanbulu.
Z milionového města se stalo během třiceti let pětimilionové a do roku 2000 již
předstihlo ve své velikosti Paříž. Mnoho malých vesnic v okolí velkoměsta se
změnilo na čtvrtě s městskými domy a průmyslem, mnohdy však byla úroveň zástavby
velmi nízká. Bospor byl přemostěn dvěma zavěšenými mosty, vznikla dálnice do
hlavního města Ankary, vyrostly mrakodrapy.

Jako velice významná kulturní a obchodní křižovatka vždy přitahoval lidi všech
profesí, národností a náboženských vyznání. Proto lze říci, že je dnes Istanbul
kosmopolitní město, kde vedle sebe nyní již v přátelství a míru žijí muslimové,
židé a křesťané.[zdroj?]

Istanbul je jedním ze dvou měst Turecka (druhým je město Izmit), která má
hranice shodné s hranicemi své provincie.

Každá epocha zanechala ve městě nesmazatelné památky, nejstarší z nich jsou až
z doby východořímské říše.

Je také znám pod názvem Čemberlitaš – nejstarší stavební dílo ve městě. Postaven
roku 330 u příležitosti povýšení Byzantionu na hlavní město říše římské císařem
Konstantinem Velikým.

Sulejmanova mešita, díky poloze na jednom z istanbulských kopců, je dobře
viditelnou dominantou města. Byla postavena za vlády Sülejmana Nádherného, za
jehož vlády se stala Osmanská říše světovou mocností. Čtyři minarety s celkem
10 balkóny mají symbolizovat, že Sulejman byl desátým osmanským sultánem a
čtvrtým padišáhem od dobytí města. Mešita je vrcholné dilo osmanské klasiky a
tomu odpovídá i interiér, který osvětluje celkem 138 zdobených oken. Mešita byla
postavena za pouhých sedm let. Od roku 1557 shlíží její silueta na město až
dodnes. Kromě koberců, arkád z lomených oblouků a žulových sloupů zaujmou
i lustry s bronzovými svícny, mezi nimiž jsou vidět velká, černá, pštrosí vejce.
Samotná mešita je součástí komplexu staveb, ke kterým patří medresa,
karavanseraj, zbrojnice, nemocnice, imaret, lázně a obchody. Tyto paláce však
byly pro sultána příliš malé, a proto se rozhodl vybudovat palác Topkapi.

Palác Topkapi byl sultánovou rezidencí až do roku 1839 a zároveň centrem vlády
nad celou říší. V některých dobách zde žilo až 5 tisíc lidí a serail tak byl
městem ve městě (viz také Klenotnice v paláci Topkapi). Palác byl od ostatních
částí města oddělen vysokou pevninskou zdí. Jeho název pochází z děl střežících
vstup do něj.

Palác Dolmabahce je reprezentační empírový palác na břehu Bosporu, kam se v roce
1855 přestěhoval sultán Abdulmecid I. i se svým dvorem. V mořské hladině se
zrcadlí až přezdobená stavba osmanského slohu, jejíž stavba byla prý tak
nákladná, že ve velké míře přispěla ke státnímu bankrotu v roce 1876. Přepychové
řešení interiéru věrně ctí tradice pohádkových sultánských paláců, jen jeho styl
je méně orientální. Obdivuhodné je množství zlata a těžkých brokátů ve spojení
s velkými prostorami. Toto sídlo tureckých sultánů zabírá plochu asi 700 tisíc
metrů čtverečních. Jedná se o velký komplex paláců, pavilonů, mešit, fontán a
nádvoří. Celý komplex můžeme rozdělit do čtyř nádvoří a komplexu harému.

Hagia Sofia neboli Chrám Svaté (Boží) Moudrosti je světoznámá stavba v zátoce
Zlatý roh. Od roku 1935 až do současnosti slouží jako muzeum. Stavbu dal
postavit letech 532–537 císař Justinián I.. 27.12.537 císař slavnostně otevřel
chrám a údajně zvolal: "Zvítězil jsem i nad tebou, Šalamoune." Katedrála je
považována za nejhonosnější stavbu byzantské architektury. Stavělo ji na
10 000 mužů po dobu šesti let. Jde o jednu z největších náboženských budov na
světě.

Původně byla křesťanskou patriarchální bazilikou. Po dobytí Konstantinopole
Osmany (1453) byla upravena sultánem Mehmedem II., který ji dal při zachování
interiéru přeměnit na mešitu a přistavěl k ní čtyři minarety, opěrné zdi,
studny, kuchyni a náhrobní stavby. V jejím okolí je pohřbeno pět tureckých
sultánů.

Roku 1934 nařídil Mustafa Kemal Atatürk, tehdejší prezident Turecké republiky,
že Hagia Sofia bude sekularizována a přebudována na muzeum.

Díky obložení stěn modrými dlaždicemi je Mešita Sultan Ahmed též známa jako
Modrá mešita. Je nejznámějším symbolem Istanbulu hned po Hagii Sofii, jedná se o
největší mešitu ve městě, která jako jediná má šest minaretů. U mešit platí
pravidlo: běžná mešita má jeden minaret, lepší může mít dva minarety, ale šest
minaretů smí mít pouze mešita v Mekce. Pověst proto praví, že sultán musel
nakonec nechat postavit v Mekce sedmý minaret.

Tulipánová mešita (turecky laleli Džamii) je mešita postavená v 18. století za
Mustafy III. Mešita je nejhezčím příkladem osmanského baroka. Beyazitova věž –
dobře viditelná dominanta univerzity, z 19. století.

Archeologické muzeum (turecky Arkeoloji Müzesi) je muzeum s významnou sbírkou
antického umění ve městě. Nejznámější exponát je socha Alexandra Velikého a
sarkofág z roku 310 před naším letopočtem.

Velký bazar (turecky Kapali Carşi) je obrovský trh pod jednou střechou, klasický
osmanský trh. Téměř 4000 malých krámků se tu tísní jeden vedle druhého, z toho
polovina patří zlatníkům. Turisté procházejí nekonečnými chodbami a míjí
nepřeberné množství zboží. Mezi další známé bazary patří Egyptský bazar a Knižní
bazar. Egyptský bazar se nachází na břehu Bosporu u Galatského mostu. Je o mnoho
menší než Velký bazar, ale má své kouzlo. Prodává se tu většinou koření a sušené
ovoce. Prodejci mají zboží ve velkých pytlích a odvažují požadované množství.

Nelze opomenout Jerebatanské cisterny, postavené v šestém století. Dokážou
pojmout 80 tisíc metrů krychlových vody.

Istanbul jako čtrnáctimilionové velkoměsto má vlastní systém městské dopravy.
V rámci něj je provozována rozsáhlá síť autobusů, tramvají, jedna linka
podzemního i pozemního metra. Systém se průběžně rozšiřuje. Istanbul je znám
svým velmi krátkým metrem Tünel z roku 1875, které bylo otevřeno jako druhé po
londýnském metru.



https://cs.wikipedia.org/wiki/Roger_Federer

Roger Federer (výslovnost: [ˈrɒdʒər ˈfɛdərər] IPA; * 8. srpna 1981 Basilej) je
švýcarský profesionální tenista, kterého řada komentátorů, odborníků a tenistů
považuje za nejlepšího hráče historie tenisu.[pozn. 2] Představuje olympijského
vítěze v mužské čtyřhře z Pekingských her 2008 a stříbrného olympijského
medailistu v mužské dvouhře z Londýnských her 2012. Mezi profesionály vstoupil v
červenci 1998 a členem elitní světové desítky žebříčku ATP byl nepřetržitě od
října 2002 do listopadu 2016.

Na okruhu ATP Tour vyhrál osmdesát devět turnajů ve dvouhře a osmačtyřicetkrát
odešel jako poražený finalista. Ve čtyřhře si připsal osm trofejí a zaznamenal
šest finálových proher. S počtem osmnácti singlových titulů na Grand Slamu je
nejúspěšnějším mužským tenistou vůbec. V otevřené éře spoludrží rekordní počet
trofejí na dvou grandslamech – sedmi ve Wimbledonu a pěti na US Open. Pařížským
titulem z French Open 2009 zkompletoval jako šestý hráč historie kariérní Grand
Slam. Patří mu řada rekordů, včetně 28 finálových účastí z turnajů „velké
čtyřky“, kde se jako jediný muž historie probojoval nejméně pětkrát do finále
každého z nich. Od Wimbledonu 2005 do Australian Open 2010 se objevil v osmnácti
z devatenácti finále. Zůstává jediným, jenž si bez přerušení zahrál ve dvaceti
třech semifinále a třiceti šesti čtvrtfinále. Na Australian Open 2016 završil
rekordní sérii 65. grandslamů bez abscence. Na Australian Open 2017 navýšil
rekordní zápis 49. čtvrtfinálem a 41. semifinálem na turnajích „velké čtyřky“. S
počtem 314 vítězných zápasů v rámci grandslamu zůstává druhý za Serenou
Williamsovou. Jako první zvítězil ve více než 65 utkáních na každém z nich. Stal
se vůbec prvním švýcarským mužem, který získal trofej v jakékoli grandslamové
soutěži.

Na Turnaji mistrů vyhrál rekordních šest titulů ve dvouhře a nejvyšší počet
52 utkání, stejně jako se objevil v jeho 14 ročnících. V rámci série ATP Masters
1000 si zahrál finále všech devíti aktuálně pořádaných událostí. Dosáhl také
nejvyššího počtu patnácti trofejí ATP z akcí hraných na trávě a šedesáti na
tvrdém povrchu.

Na žebříčku ATP byl pro dvouhru nejvýše klasifikován v únoru 2004 na 1. místě a
pro čtyřhru pak v červnu 2003 na 24. místě. Na čele singlového žebříčku strávil
historicky nejdelší období 302 týdnů, z toho mezi lety 2004–2008 opět
rekordních 237 týdnů bez přerušení. Osm sezón v řadě (2003–2010) skončil do
2. místa světové klasifikace a deset sezón za sebou (2003–2012) nezakončil hůře
než na 3. příčce.

Jako první tenista překročil na odměnách hranici 50, a v květnu 2015, také
90 miliónů dolarů, dále pak zůstává druhý v historické statistice s více než
stomilionovým výdělkem. Na zahajovacích ceremoniálech Athénské olympiády 2004
a Pekingské olympiády 2008 byl vlajkonošem švýcarské výpravy.

Trénuje ho kapitán švýcarského daviscupového týmu Severin Lüthi, s nímž
spolupracuje od léta 2007.[pozn. 3] V říjnu 2013 tak nahradil Američana Paula
Annacona, jenž byl hlavním koučem od léta 2010. Od počátku sezóny 2016 se druhým
trenérem stala bývalá světová trojka Ivan Ljubičić z Chorvatska. V roli
fyzioterapeuta působí Daniel Troxler a kondiční přípravu vede Pierre Paganini.

V dubnu 2009 se po téměř devítiletém vztahu oženil s bývalou švýcarskou
tenistkou slovenského původu Miroslavou Vavrinecovou (* 1978). Do manželství se
23. července 2009 narodily dcery, dvojčata Myla Rose a Charlene Riva Federerovy.
Druhá dvojčata, synové Leo a Lenny, přišla na svět 6. května 2014. Věnuje se
také filantropii a charitě. Založil nadaci na pomoc znevýhodněných lidí a za
účelem propagace sportu. UNICEF jej roku 2006 jmenoval velvyslancem dobré vůle.

Jako reprezentant země helvetského kříže dovedl tým k vítězství v Davisově
poháru 2014 a spolu s Martinou Hingisovou vyhrál Hopmanův pohár 2001.

Během své kariéry obdržel řadu ocenění. Pětkrát se stal mistrem světa ITF ve
dvouhře mužů a ATP Tour jej pětkrát vyhlásila nejlepším tenistou, stejně jako
hráčem prvního desetiletí třetího milenia. Pětkrát také převzal cenu pro
nejlepšího sportovce Evropy. Jako první vyhrál čtyřikrát sportovní cenu Laureus
pro nejlepšího sportovce světa. Výkony na dvorci mu opakovaně zajistily trofej
pro nejlepšího švýcarského sportovce a v roce 2003 byl zvolen Švýcarem roku.

Roger Federer se narodil v srpnu 1981 v kantonální nemocnici švýcarského města
Basilej, metropoli historického polokantonu Basilej-město. Otec Robert Federer
je Švýcar pocházející z Bernecku, obce ležící blízko švýcarsko-rakousko-německé
státní hranice. Matka Lynette Federerová, rozená Durandová, je Jihoafričanka
narozená v transvaalském městě Kempton Park, nacházejícím se v provincii
Gauteng. Její předci byli Nizozemci a francouzští hugenoti. Rodiče se seznámili
na služební cestě, když oba pracovali pro farmaceutickou firmu. O dvacet měsíců
starší sestra se jmenuje Diana Federerová (* 1979), profesí je zdravotní sestra.

Roger Federer vlastní dvojí občanství – švýcarské a jihoafrické. S rodinou
vyrůstal v prostředí severošvýcarských obcí Birsfelden, Riehen a Münchenstein
v pohraničí s Francií a Německem. Plynně hovoří švýcarskou němčinou,
francouzštinou a angličtinou. Rodným jazykem je němčina.

Vychován byl v duchu římskokatolické víry. Během turnaje Rome Masters 2006
vykonal audienci u papeže Benedikta XVI. Stejně jako ostatní švýcarští muži měl
absolvovat povinnou základní vojenskou službu v armádě. V roce 2003 byl však od
této povinnosti osvobozen, když došlo k jeho zneschopnění pro dlouhotrvající
problémy se zády. Namísto toho sloužil v civilní službě a jako náhrada bylo
požadováno, aby odvedl 3 % zdanitelného příjmu.

Od dětství je příznivcem fotbalového klubu FC Basel a národního fotbalového
týmu. V mládí vystřídal řadu sportů, když se mimo jiné věnoval badmintonu
a basketbalu, při nichž rozvíjel koordinaci oka a motoriky, periferního vidění
a také zlepšil flexibilitu – při tenisových úderech jinak pevného, zápěstí,
kterou později využíval při některých svých „zázračných úderech“. V rozhovorech
opakovaně prohlásil, že je nadšeným fanouškem kriketu. Dvakrát se střetl
s indickým hráčem Sačinem Tendulkarem, považovaným za jednoho z nejlepších
kriketistů všech dob. Na adresu míčových sportů uvedl: „Můj zájem se vždycky
velmi zvýšil, když byl součástí hry míč.“ Během vrcholové kariéry se jeho
přítelem stal americký golfista Tiger Woods, považovaný za jednoho z nejlepších
hráčů golfu vůbec.

Roger Federer se 11. dubna 2009 oženil s bývalou profesionální tenistkou Mirkou
Vavrincovou (* 1978), Švýcarkou narozenou v Československu. Svatba se
uskutečnila v riehenské Wenkenhofově vile u Basileje, v kruhu několika blízkých
přátel a členů rodiny. Dvojice se poznala na Letních olympijských hrách 2000
v Sydney, kde oba reprezentovali Švýcarsko. Svůj vztah započali poslední den
olympiády. Následně jej nemedializovali až do léta 2001. Společně také odehráli
Hopmanův pohár 2002. Vavrinecová ukončila profesionální kariéru v roce 2002 pro
opakující se poranění nohy.

Do manželství se 23. července 2009 narodily dvě dcery, dvojčata Myla Rose
a Charlene Riva Federerovy. Dne 24. prosince 2013 manželé oznámili, že v průběhu
roku 2014 očekávají narození třetího potomka a 6. května 2014 se jim v Curychu
narodila druhá dvojčata, synové Leo a Lenny.

V roce 1998, stále během juniorské kariéry, podepsal tenista smlouvu s americkou
firmou IMG. Jejích služeb přestal využívat na počátku roku 2003, ještě v době
před ziskem prvního grandslamového titulu. Obchodní záležitosti následně
delegoval na společnost Roger Federer Management pod dohledem právního zástupce,
finančního poradce a matky Lynette Federerové. Životní partnerka Miroslava
Vavrinecová byla na určité období pověřena záležitostmi styku s médii
a organizací cestování.

Poté, co manažer Tony Godsick v roce 2012 opustil společnost IMG Worldwide Inc.,
získal exkluzivitu na zastupování Federera. Během roku s tenistou cestuje na
většinu akcí.

V roce 2003 Roger Federer založil spolu s matkou fond Roger Federer Foundation
na pomoc znevýhodněných lidí a pro propagaci sportu. V roce 2005 vydražil
raketu, s níž vyhrál US Open, aby výtěžek směřoval osobám zasaženým ničivým
hurikánem Katrina. Roku 2006 jej Dětský fond Organizace spojených národů
(UNICEF) jmenoval velvyslancem dobré vůle.

Před zahájením březnového Mastersu Pacific Life Open 2005 v kalifornském Indian
Wells zorganizoval exhibici, do níž se zapojilo několik hráčů a hráček hrajících
na okruzích ATP a WTA. Akce nesla název „Výměna na pomoc“ (Rally for Relief).
Výnos byl věnován obětem ničivé tsunami po zemětřesení v Indickém oceánu
z prosince 2004.

Hráč se také objevil ve veřejných sděleních UNICEF, které měly zvýšit obecné
povědomí o nemoci AIDS. V reakci na ničivé zemětřesení, které v lednu 2010
postihlo zejména Haiti, uspořádal s dalšími předními tenisty – Rafaelem Nadalem,
Novakem Djokovićem, Andy Roddickem, Kim Clijstersovou, Serenou Williamsovou,
Lleytonem Hewitem a Samanthou Stosurovou charitativní vystoupení pojmenované
„Úder pro Haiti“ (Hit for Haiti). Na dvorec nastoupili společně místo posledního
dne přípravy před úvodním grandslamem sezóny Australian Open 2010. Tenisté
vytvořili dva čtyřčlenné týmy, modrý a červený, podle barev haitské vlajky a na
kurtu odehráli trojhru. Výtěžek byl zaslán lidem postiženým tímto přírodním
živlem.

Na ženevském Světovém ekonomickém fóru 2010 byl jmenován do společenství
přidružené organizace Young Global Leaders (Mladých globálních lídrů, osobností
napříč obory do 40 let věku), jako projev uznání jeho vedení, schopností
a příspěvku společnosti.

Následně zorganizoval a účastnil se dalšího charitativního zápasu „Výměna na
pomoc“, konaného 16. ledna 2011 ve prospěch obětí záplav v Queenslandu na
přelomu let 2010 a 2011.

V srpnu 2013 jej časopis Forbes zařadil na 8. místo žebříčku sta nejvlivnějších
světových celebrit s výdělkem 79 miliónů dolarů za poslední rok. Na žebříčku
nejvýdělečnějších sportovců za rok 2013 mu stejný magazín přisoudil 1. místo,
které sdílel s golfistou Tigerem Woodsem, když měly jejich zisky dosáhnout
46 milionů dolarů. Probíhající Federerův 10letý kontrakt s firmou Nike byl
odhadnut na 100 milionů dolarů.

Na mezinárodním poli juniorského tenisu se Roger Federer pohyboval v letech
1996–1998. V hlavních soutěžích turnajů odehrál devadesát jedna utkání ve
dvouhře a padesát devět ve čtyřhře.

Premiérovým Grand Slamem kariéry se stal Australian Open 1998. Ve dvouhře se na
něm probojoval do semifinále, kde mu stopku vystavil Švéd Andreas Vinciguerra.
Na pařížském French Open 1998 skončil v úvodním kole po vyřazení Čechem
Jaroslavem Levinským 4–6, 7–5 a 7–9. Nejlepšího grandslamového výsledku dosáhl
ve Wimbledonu 1998, kde získal „double“ – dva tituly. Ve finále dvouhry porazil
gruzínského hráče Irákliho Labadzeho 6–4, 6–4 a v utkání o deblovou trofej
přehrál po boku Belgičana Oliviera Rochuse francouzsko-izraelský pár Michaël
Llodra a Andy Ram stejným poměrem 6–4, 6–4. O titul si zahrál také na US
Open 1998, kde podlehl argentinskému hráči Davidu Nalbandianovi ve dvou setech
3–6 a 5–7.

K pěti turnajovým vítězstvím z juniorské dvouhry patří také trofej na floridském
Orange Bowlu 1998 kategorie 18letých v Key Biscayne, když ve finále zdolal
Argentince Guillerma Coriu. Tento zápas hraný 20. prosince 1998 byl posledním
v jeho juniorské kariéře.

Na juniorském žebříčku ITF byl ve dvouhře nejvýše klasifikován v prosinci 1998
na 1. místě a ve čtyřhře pak v témže měsíci na 7. místě. Mezinárodní tenisová
federace jej vyhlásila juniorským mistrem světa ve dvouhře pro sezónu 1998.

Titul z wimbledonské juniorky 1998 mu zajistil start na premiérovém turnaji
okruhu ATP Tour. V červenci 1998 se tak stal profesionálem na gstaadském Swiss
Open. V úvodním kole podlehl Argentinci Lucasi Arnoldu Kerovi. Během roku 1998
odehrál pouze tři události nejvyšší mužské úrovně.

První plnohodnotná sezóna na okruhu ATP Tour nadešla s rokem 1999. Během ní
obdržel osm divokých karet, včetně French Open 1999, kde nastoupil k premiérové
grandslamové dvouhře mezi muži. V prvním kole nestačil na favorizovaného
australského hráče Patricka Raftera ve čtyřech setech. V grandslamové čtyřhře
debutoval ve Wimbledonu 1999, kde v páru s Australanem Lleytonem Hewittem došli
do osmifinále. V něm nestačili na favorizovaný pár Björkman a Rafter.

Nejdále se v sezóně 1999 probojoval na vídeňském turnaji CA-TennisTrophy.
V semifinále skončil na raketě pozdějšího britského vítěze Grega Rusedskiho. Ve
švýcarském daviscupovém týmu debutoval 2. dubna neuchâtelským utkáním 1. kola
Světové skupiny proti Itálii. Družstvu helvetského kříže pomohl k postupu
páteční výhrou nad Davidem Sanguinettim.

Poprvé v kariéře pronikl do elitní světové stovky žebříčku ATP 20. září, když mu
patřilo 95. místo. Debutové vítězství nad hráčem elitní světové desítky dosáhl
na marseillském turnaji, když zdolal pátého tenistu žebříčku Carlose Moyu, který
se o měsíc později stal světovou jedničkou.

V sezóně se probojoval do svého prvního finále na okruhu ATP Tour. Na únorovém
Open 13 hraném v Marseille jej v utkání o titul porazil krajan Marc Rosset, až
v tiebreaku rozhodující sady 6–2, 3–6 a 6–7. Do přímého boje o turnajovou trofej
nastoupil na říjnovém Swiss Indoors v rodné Basileji, kde neuspěl se Švédem
Thomasem Enqvistem po pětisetové bitvě 2–6, 6–4, 6–7, 6–1 a 1–6. Na grandslamu
nejdále došel na French Open, když jej v osmifinále vyřadil španělský antukář
Àlex Corretja. Po prohře v úvodním kole s Jevgenijem Kafelnikovem, předvedl
nejhorší majorový výsledek roku ve Wimbledonu.

V září reprezentoval Švýcarsko na Hrách XXVII. olympiády v Sydney. Výrazněji na
sebe upozornil, když se probojoval až do semifinále dvouhry. V něm podlehl
německému olympionikovi Tommymu Haasovi a v následném zápasu o bronz neuspěl
s Francouzem Arnaudem di Pasqualem po vyrovnaném průběhu 6–7, 7–6 a 3–6.

Na říjnovém basilejském turnaji si spolu s Dominikem Hrbatým zahrál své
premiérové finále čtyřhry na okruhu ATP Tour. V něm však nestačili na
americko-jihoafrickou dvojici Donald Johnson a Piet Norval.

V dubnu se tenista rozhodl opustit tréninkové zázemí švýcarského svazu Swiss
Tennis a následně se jeho novým osobním trenérem stal Švéd Peter Lundgren, který
s hráčem spolupracoval až do konce sezóny 2003. Kondičním koučem byl v prosinci
jmenován Pierre Paganini.

První titul na okruhu ATP Tour si připsal během února. Na halovém turnaji Milan
Indoor ve finále zdolal francouzského hráče Juliena Bouttera 6–4, 6–7 a 6–4.
V témže měsíci pak po boku Jonase Björkmana vyhrál nizozemský Rotterdam Open
a v červenci si společně s Maratem Safinem připsal druhou deblovou trofej
z gstaadského UBS Open.

Na turnajích Grand Slamu se poprvé v kariéře probojoval do čtvrtfinále. Nejdříve
na French Open, kde nestačil na španělského antukáře Àlexe Corretju. Podruhé
skončil mezi poslední osmičkou hráčů na wimbledonském pažitu. Jeho přemožitelem
se stal Brit Tim Henman. O kolo dříve sehrál na londýnské trávě památné utkání
vysoké kvality proti Petu Samprasovi, které získal ve svůj prospěch po
pětisetové bitvě. Duel představoval symbolické předání „wimbledonského žezla“
mezi odcházejícím a nastupujícím šampiónem.

Z finále odešel poražen poprvé na Rotterdam Open, kde jej přehrál Francouz
Nicolas Escudé, a podruhé na Davidoff Swiss Indoors, když opět nezvládl zápas
s Timem Henmanem.

Debutový start ve švýcarském týmu na Hopmanově poháru proměnil ve vítězství.
Spolu s partnerkou, světovou jedničkou Martinou Hingisovou, vyhráli všechny
čtyři mezistátní utkání a ve finále si poradili se Spojenými státy, hrajícími ve
složení Monika Selešová a Jan-Michael Gambill. V Davisově poháru již plnil roli
švýcarské jedničky. Zástupci země helvetského kříže se probojovali do červnového
čtvrtfinále Světové skupiny, v němž skončili na raketách francouzských tenistů.

Do profesionální sezóny vkročil lednovým finále sydneyského turnaje Adidas
International, na kterém zdolal argentinského hráče Juana Ignacia Chelu 6–4, 6–7
a 6–4. V květnu si po výhře nad Rusem Maratem Safinem 6–1, 6–3 a 6–4 ve finále
antukového Hamburg Masters připsal premiérový triumf v sérii Masters. Tento
titul znamenal pro Švýcara premiérový průnik do elitní světové desítky
v kariéře. Třetí trofej pak slavil v říjnu na vídeňském CA-Tennis Trophy, kde
přehrál českého hráče Jiřího Nováka poměrem 6–4, 6–1, 3–6, 6–4. Jako poražený
finalista odešel z halového Milan Indoor a miamského Mastersu NASDAQ-100 Open,
v němž podlehl Andremu Agassimu.

Na turnajích Grand Slamu se nejdále probojoval do osmifinále. Nejdříve na
Australian Open, kde vypadl s Němcem Tommym Haasem. Podruhé mezi poslední
šestnáctkou skončil na US Open po porážce od svého stabilního deblového partnera
Maxe Mirného.

Dva halové tituly ve čtyřhře získal v páru s Bělorusem Mirným. První si odvezli
z únorového Rotterdam Open, kde poprvé na okruhu ATP obhájil titul.
I následující rok 2003 se na něm probojoval do finále, ale na hattrick nedosáhl.
Druhý triumf pak vybojoval na říjnovém Kremlin Cupu probíhajícím v Moskvě.

Za švýcarský tým podruhé nastoupil do Hopmanova poháru, kde s životní i týmovou
partnerkou Mirkou Vavrinecovou nepostoupili ze základní skupiny. V Davisově
poháru nepřevedl jako lídr týmu družstvo přes první kolo Světové skupiny, když
tenisté helvetského kříže vypadli s Ruskem.

Debutovou účast zaznamenal na závěrečném Turnaji mistrů – Tennis Masters Cupu,
kde vyhrál základní Zlatou skupinu. V semifinále jej však zastavila australská
světová jednička Lleyton Hewitt po vyrovnaném průběhu 5–7, 7–5 a 5–7.

Na žebříčku ATP sezónu poprvé zakončil v elitní světové desítce, když mu ve
dvouhře patřilo 6. místo. Ve čtyřhře figuroval na 25. příčce.

V sezóně si připsal celkově sedm singlových a dva deblové tituly. Nejvýznamnější
z nich se stala premiérová grandslamová trofej, kterou získal ve Wimbledonu
finálovou výhrou nad Australanem Markem Philippoussisem po třísetovém průběhu
7–65, 6–2 a 7–63.

Zaznamenal také jediné deblové vítězství v sérii Masters během kariéry, když
spolu s běloruským hráčem Maxem Mirným triumfovali na floridském Miami Masters.
V této sérii se probojoval do jediného finále dvouhry roku – antukového Rome
Masters. V bitvě o titul jej těsným rozdílem přehrál španělský antukář Félix
Mantilla až v tiebreaku třetí rozhodující sady 10:8. Ve zlaté sérii zvítězil
nejdříve v únoru na arabském Dubai Tennis Championships, když si poradil
s Čechem Jiřím Novákem. Druhou trofej pak přidal z vídeňského CA-TennisTrophy,
kde ve finále zdolal španělského hráče Carlose Moyu 6–3, 6–3 a 6–3.

Nejlepšího životního výsledku v Davisově poháru dosáhl postupem do semifinále
Světové skupiny, když jako švýcarská jednička dovedl družstvo k výhrám v prvním
kole nad Nizozemskem ve čtvrtfinále s Francií, vždy poměrem 3:2 na zápasy.
V semifinále vyřadila zástupce helvetského tenisu Austrálie opět po
výsledku 2:3. Páteční dvouhru v Melbourne Parku proti Philippoussisovi vyhrál
bez ztráty setu. Následně spolu s Rossetem neuspěli v sobotní čtyřhře a první
singlovou porážku v probíhajícím ročníku utržil v neděli od Hewitta, který jej
zdolal v této soutěži podruhé.

Poslední trofej sezóny získal na Turnaji mistrů, když na něj v závěrečném utkání
nestačil zkušený Američan Andre Agassi po setech 6–3, 6–0 a 6–4. Rok zakončil na
2. pozici žebříčku ATP za Roddickem a před třetím Ferrerem.

Sezóna znamenající začátek Federerovy dominance nad mužským světovým tenisem
přinesla Švýcarovi jedenáct výher z jedenácti finále na okruhu. Poté, co se na
konci roku 2003 rozešel po několikaleté spolupráci s trenérem Peterem
Lundgrenem, odehrál celou sezónu bez kouče. Světovou jedničkou na žebříčku ATP
se poprvé stal 2. února, když mu posun do čela zajistily body z vítězného
Australian Open.

Ve finále úvodního melbournského grandslamu přehrál Marata Safina 7–6, 6–4
a 6–2. Další čtyři a půl roku setrval na pozici lídra klasifikace a vytvořil tím
absolutní tenisový rekord v délce trvání 237 týdnů na prvním místě bez
přerušení. Následně triumfoval i ve Wimbledonu, kde si obhajobu titulu zajistil
výhrou nad Andy Roddickem 4–6, 7–5, 7–6, 6–4. Třetí major sezóny dobyl na US
Open. V rozhodujícím duelu o titul porazil Lleytona Hewitta 6–0, 7–6 a 6–0. Od
roku 1988 se tak stal prvním tenistou, který ovládl tři ze čtyř Grand Slamů
v jediné sezóně. Naposledy před ním se tento výkon podařil švédskému hráči Matsi
Wilanderovi.

V srpnu se zúčastnil athénských Her XXVIII. olympiády. Ve druhém kole mužské
dvouhry jej přehrál Čech Tomáš Berdych poměrem 6–4, 5–7 a 5–7. Porážka pro
Švýcara znamenala poslední singlovou prohru v sezóně. Zbylých šestnáct utkání
dovedl do vítězného konce.

První ze tří titulů série Masters si připsal na antuce Hamburg Masters, kde na
něj nestačil Guillermo Coria. Další dva přidal na tvrdých površích v Indian
Wells Masters a Canada Masters, když nejdříve v kalifornské bitvě o titul
porazil Tima Henmana a v Torontu pak Andyho Roddicka. V kategorii ATP
International Series Gold podruhé opanoval dubajský turnaj.

Trofej také obhájil na Turnaji mistrů, kde si ve finále bez potíží poradil
s Hewittem 6–3 a 6–2.

V sezóně se mu podařilo obhájit dva Grand Slamy, když ve finále Wimbledonu
zdolal Andyho Roddicka 6–2, 7–6, 6–4 a v boji o titul na US Open přehrál
veterána Andreho Agassiho 6–3, 2–6, 7–6 a 6–1. Na zbylých dvou turnajích velké
čtyřky vypadl v semifinále poté, co jej na Australian Open vyřadil ruský hráč
Marat Safin a na pařížském French Open pak Španěl Rafael Nadal.

Ze série Masters si připsal čtyři turnajové vavříny, z toho jeden antukový
na Hamburg Masters a tři z amerických betonů vnanbsp;Indian Wells Masters, Miami
Masters a Cincinnati Masters. V rámci International Series Gold vyhrál dvě
trofeje. Nejdříve na nizozemském Rotterdam Open a následující týden na arabském
Dubai Tennis Championships. Jako dvojnásobný obhájce vítězství ze závěrečného
Turnaje mistrů hattrick nezískal, když ve finále nestačil na argentinského hráče
Davida Nalbandiana. Ve dvouhře tak ukončil sérii 24 finálových výher.

Stejně jako v předešlém ročníku zvítězil na jedenácti událostech dvouhry
a k tomu přidal jeden deblový titul z německé trávy Gerry Weber Open, kde
startoval po boku krajana Yvse Allegra.

Na žebříčku ATP po celý rok neopustil pozici světové jedničky. Podruhé v řadě
byl vyhlášen mistrem světa ITF, nejlepším hráčem okruhu ATP a poprvé také
obdržel cenu Laureus pro nejlepšího sportovce světa.

Sezóna pro Federera znamenala hráčsky nedominantnější rok celé profesionální
kariéry. Podruhé v ní dosáhl na tři Grand Slamy. Během sedmnácti odehraných
turnajů na okruhu ATP se na všech probojoval až do finále, s výjimkou srpnového
Cincinnati Masters, a dvanáctkrát z bojů o titul odešel jako vítěz.

Ve finále Australian Open porazil Kypřana Marcose Baghdatise 5–7, 7–5, 6–0, 6–2
a následně obhájil další dvě vítězství. První z nich ve Wimbledonu po finálové
výhře nad španělským tenistou Rafaelem Nadalem 6–0, 7–6, 6–7, 6–3 a druhé na
newyorském US Open, kde přehrál Američana Andyho Roddicka 6–2, 4–6, 7–5 a 6–1.
Čistý grandslam mu unikl prohraným finále antukového French Open, v němž
nestačil na Nadala. Po Budgeovi a Laverovi se tak nestal třetím tenistou
historie, který by dosáhl na tento ojedinělý výkon. Jako první muž od roku 1969
a Laverova výkonu si však zahrál finále všech čtyř majorů.

V sérii Masters se šestkrát probojoval do finále, v nichž čtyřikrát triumfoval
na tvrdém povrchu v Indian Wells, Miami, Torontu a Madridu. Ve dvou případech,
v Monte Carlu a Římě, jej porazil na antuce favorizovaný Rafael Nadal. V rámci
třetí nejvyšší kategorie Zlaté série vyhrál podzimní japonskou událost v Tokiu
a v úrovni ATP International Series získal tři trofeje z Dauhá, Halle
a Basileje.

Potřetí v kariéře opanoval závěrečnou událost sezóny Turnaj mistrů, když
v posledním duelu roku zdolal amerického hráče Jamese Blakea.

V mužské klasifikaci neopustil po celý kalendářní rok pozici světové jedničky,
kterou přesvědčivě držel s náskokem několika tisíc bodů před druhým v pořadí
Rafaelem Nadalem. Potřetí v řadě byl vyhlášen mistrem světa ITF, nejlepším
hráčem okruhu ATP a podruhé obdržel cenu Laureus pro nejlepšího sportovce světa.

V prosinci 2011 označil Stephen Tignor, hlavní editor internetového média
Tennis.com, Federerovu sezónu 2006 za druhou nejlepší v otevřené éře, když ji
zařadil hned za sezónu 1969 australské legendy Roda Lavera.

Ve druhé sezóně za sebou zaznamenal účast ve finále všech čtyř Grand Slamů,
z nichž jako první tenista historie potřetí získal tři tituly.

Ve finále Australian Open porazil Chilana Fernanda Gonzáleze 7–6, 6–4,´a 6–4. Ve
Wimbledonu vyhrál rozhodující utkání opět nad španělským tenistou Rafaelem
Nadalem 7–6, 4–6, 7–6, 2–6, 6–2 a svůj čtvrtý kariérní titul na newyorském
US Open si připsal v zápase se Srbem Novakem Djokovićem, který skončil 7–6, 7–6
a 6–4. Čistý grandslam mu podruhé unikl o jeden zápas, když prohrál finále
antukového French Open, v němž nenašel recept na Nadala. Výsledek čtyřsetového
duelu zněl 3–6, 6–4, 3–6 a 4–6. V předchozích čtyřech sezónách tak dokázal
vyhrál jedenáct z šestnácti uskutečněných grandslamů.

V sérii Masters se pětkrát probojoval do finále. Připsal si z nich dva triumfy.
Nejdříve obhájil titul na hamburské antuce a poté přidal výhru na tvrdém povrchu
v Cincinnati. V kategorii ATP International Series Gold ovládl událost v Dubaji
a konečně na turnajích ATP International Series vybojoval další obhajobu
z basilejského Swiss Indoors.

Počtvrté v kariéře opanoval závěrečnou událost sezóny Turnaj mistrů, když
v posledním duelu zdolal španělského hráče Davida Ferrera po hladkém třísetovém
průběhu.

Proti Rafaelu Nadalovi odehrál 2. května exhibici „Bitva povrchů“, která
proběhla na dvorci z poloviny pokrytého antukou a z druhé části trávou. Dějištěm
se stala krytá aréna v Palma de Mallorca. Španěl zvítězil těsným poměrem 7–5,
4–6 a 7–6. Stejný měsíc se basilejský rodák rozešel s koučem Tonym Rochem. Bez
trenérského vedení zůstal až do Estoril Open 2008, než se jeho novým koučem
v dubnu 2008 stal José Higueras.

Na žebříčku ATP opět po celý rok neopustil pozici světové jedničky, kterou držel
před druhým Rafaelem Nadalem. Počtvrté v řadě byl vyhlášen mistrem světa ITF,
nejlepším hráčem okruhu ATP a potřetí za sebou obdržel cenu Laureus pro
nejlepšího sportovce světa. Na finančních odměnách vydělal 10 130 620 dolarů,
nejvyšší peněžní zisk z turnajů během jednoho kalendářního roku.

V prosinci 2011 pak hlavní editor Stephen Tignor z Tennis.com vyhodnotil
Federerovu sezónu 2007 za šestou nejlepší v otevřené éře světového tenisu.
Vzhledem k výkonům, kterými se prezentoval na dvorcích, a také díky chování mimo
ně, jej časopis Time zařadil mezi 100 nejvlivnějších osobností světa. Tenisová
legenda a dvojnásobný držitel čistého grandslamu Rod Laver na jeho adresu
poznamenal: „Jedna věc je jistá: Je nejlepším hráčem své doby a jedním
z nejobdivuhodnějších šampiónů na světě. To je něco, z čeho se lze určitě
radovat.“

Během sezóny, v níž ztratil pozici světové jedničky, vyhrál jeden Grand Slam. Na
zářijovém US Open porazil ve finále Skota Andyho Murrayho 6–2, 7–5,
6–2 a připsal si pátý titul z Flushing Meadows za sebou. Dvakrát odešel z boje
o grandslamový titul poražen. V obou případech jej přehrál španělský hráč Rafael
Nadal. Nejdříve mu hladce podlehl na French Open 1–6, 3–6, 0–6, a poté utrpěl
první finálovou porážku ve Wimbledonu, kde vyrovnaná pětisetová bitva vyzněla ve
prospěch Španěla 6–1, 6–4, 6–7, 6–7 a 9–7. Výhrou tak Federerovi zmařil šanci
odpoutat se od rekordní série pěti titulů, které Švýcar držel spolu s Björnem
Borgem. Na úvodním melbournském Australian Open byl nad jeho síly v semifinále
Novak Djoković, jenž tak ukončil jeho šňůru deseti grandslamových finále bez
přerušení. Tímto rekordem se však zapsal do historických statistik mužského
tenisu.

V sérii Masters se probojoval do finále antukových turnajů v Hamburku a Monte
Carlu, když mu naději na titul v obou případech zmařil Rafael Nadal. V rámci
třetí nejvyšší Zlaté série vyhrál tři události, a to na antuce v Estorilu, na
trávě v Halle a konečně třetí triumf v řadě si připsal na halové basilejské
události.

Na pekingských Letních olympijských hrách vybojoval po boku Stanislase Wawrinky
zlatou medaili v mužské čtyřhře. Ve čtyřsetovém finále Švýcaři porazili švédskou
dvojicí Simon Aspelin a Thomas Johansson. Ve dvouhře skončil na raketě osmého
nasazeného Američana Jamese Blakea mezi posledními osmi hráči.

Na závěrečném Turnaji mistrů poprvé v kariéře nepostoupil ze základní skupiny,
když ze tří duelů zvládl jediný proti Radku Štěpánkovi. V konečné klasifikaci
ATP tak poprvé od roku 2004 nefiguroval v jejím čele, ale patřilo mu 2. místo za
Nadalem.

V sezóně si připsal dvě grandslamové trofeje. Ve finále French Open zdolal Švéda
Robina Söderlinga 6–4, 7–6, 7–6 a zkompletoval tak jako šestý hráč historie
kariérní grandslam – vítězství ze všech čtyř majorů. Po dvou letech opět
triumfoval ve Wimbledonu, v němž po výhře nad Američanem Andym Roddickem v pěti
setech 5–7, 7–6, 7–6, 3–6 a 16–14, slavil šestou turnajovou trofej. Titul mu
zajistil návrat na pozici světové jedničky, kterou do konce roku neopustil.
Wimbledonská trofej znamenala zisk rekordního 15. grandslamu kariéry, čímž na
čele překonal 14 titulů Peta Samprase a v tomto parametru se stal nejúspěšnějším
mužem historie.

Ze dvou zbylých událostí „velké čtyřky“ odešel jako poražený finalista. Na
melbournském Australian Open podlehl španělskému hráči Rafaelu Nadalovi a na
závěrečném US Open jeho šňůru pěti titulů v řadě ukončil Argentinec Juan Martín
del Potro, až po pětisetovém dramatu.

V sérii Masters proměnil dvě finálové účasti ve vítězství. Na Madrid Open poprvé
probíhajícím na antukových dvorcích si poradil s favorizovaným Rafaelem Nadalem.
Na tvrdém povrchu letního Cincinnati Masters přehrál Srba Novaka Djokoviće.
V rámci nově konstituované třetí nejvyšší kategorie okruhu ATP 500 Series
podlehl jako trojnásobný obhájce titulu Djokovićovi ve finále Swiss Indoors.

Na závěrečném Turnaji mistrů se probojoval do semifinále, v němž skončil na
raketě ruského hráče a pozdějšího vítěze Nikolaje Davyděnka po třísetovém
průběhu. V konečné klasifikaci ATP se po roční pauze vrátil na 1. místo, když
vystřídal Rafaela Nadala.

Popáté v kariéře se stal mistrem světa ITF, stejně jako nejlepším hráčem okruhu
ATP.

V sezóně dokázal dobýt jediný Grand Slam, když ve finále melbournského
Australian Open zdolal Skota Andy Murrayho. Federer tak zvýšil tenisový rekord
na šestnáct grandslamových titulů a čtvrtou trofejí z úvodního majoru se dotáhl
na první místo Andreho Agassiho.

Na dalších třech majorech skončil před branami finále. Vítězství ve třetím kole
French Open nad Julianem Reisterem pro něj představovalo jubilejní 700. výhru na
okruhu ATP Tour a 150. kariérní výhru na antuce. Následná prohra ve čtvrtfinále
se Švédem Robinem Söderlingem, však završila jeho rekordní šňůru dvacetí tří
semifinále na Grand Slamu v řadě, dosažených v uplynulých šesti letech. Na
absolutní rekord v počtu týdnů strávených na čele světové klasifikace mu scházel
jediný, když za Samprasovými 286 týdny jich měl na kontě 285.

Čtyřsetová porážka ve čtvrtfinále Wimbledonu, kde nestačil na českého hráče
Tomáše Berdycha, znamenala ukončení další rekordní šňůry, a to sedminásobné
účasti ve wimbledonském finále za sebou. Po londýnském majoru klesl na 3. místo
žebříčku – nejnižší postavení od 10. listopadu 2003, kdy mu patřila stejná
příčka.

Během série US Open na amerických betonech se v červenci stal jeho novým
trenérem Paul Annacone, dlouholetý kouč Samprase, který měl za cíl zlepšit jeho
formu. Na US Open Federer prošel do sedmého semifinále v řadě. Z pětisetové
bitvy proti srbskému hráči Novaku Djokovićovi odešel poražen, když promarnil
nabídku dvou mečbolů na jeho ukončení.

V kategorii Masters proměnil čtyři finálové účasti v jediný triumf. Počtvrté
v kariéře zvítězil na Cincinnati Masters, když v posledním utkání zdolal
Američana Mardyho Fishe. Sedmnáctým titulem na Masters vyrovnal Agassiho výkon
a touto 63. trofejí kariéry zaostával jednu turnajovou výhru za Borgem
a Samprasem. Třikrát, z turnajů Madrid Open, Canada Masters a Shanghai ATP
Masters 1000 odešel naopak ze závěrečného duelu poražen. V kategorii ATP 500
Series docílil čtvrtého vítězství na Swiss Indoors v rodné Basileji.

Na závěrečném Turnaji mistrů vyhrál popáté v kariéře, když ve finále zdolal
Španěla Rafaela Nadala 6–3, 3–6 a 6–1. V konečné klasifikaci mu patřilo 2. místo
poté, co dokázal třemi tituly z podzimní části sezóny předstihnout Novaka
Djokoviće.

V sezóně, kdy překročil třicátý rok života, nevyhrál poprvé od roku 2002 žádný
Grand Slam. Na Australian Open vyrovnal osmifinálovou výhrou nad Španělem Tommym
Robredem rekord Jimmyho Connorse v počtu 27 čtvrtfinálových účastí na Grand
Slamu bez přerušení. V semifinále jej však zastavil Srb Novak Djoković.
Nejlepšího výsledku roku dosáhl na antukovém French Open, když v semifinálové
fázi ukončil 43zápasovou šňůru Djokoviće bez porážky, aby v následném boji
o titul podlehl Rafaelu Nadalovi.

Na wimbledonském pažitu zaznamenal nejhorší výsledek roku v rámci turnajů „velké
čtyřky“, když vypadl ve čtvrtfinále s devatenáctým hráčem světa Jo-Wilfriedem
Tsongou. Ze 179 odehraných grandslamových duelů tak poprvé v kariéře ztratil
zápas při vedení 2–0 na sety.

Pocitu „déjà vu“ mohl nabýt na US Open, kde postoupil do rekordního třicátého
čtvrtfinále majoru za sebou. V semifinále jej v pětisetové bitvě vyřadil Novak
Djoković, když rozhodující dějství vyznělo ve prospěch Srba poměrem 7–5
a basilejský rodák opět nedokázal proměnit dva mečboly. Všechny tyto atributy
mělo i vzájemné semifinále na předchozím ročníku Flushing Meadows. Federer navíc
podruhé za sebou ztratil vedení 2–0 na sety v grandslamovém turnaji. Během září
byla zveřejněna globální studie agentury Reputation Institute, konaná ve
25 státech, podle níž byl Federer hodnocen jako druhý nejdůvěryhodnější
a nejuznávanější člověk světa, za prvním Nelsonem Mandelou a před třetím Billem
Gatesem.

V kategorii Masters získal švýcarský hráč jediný titul z pařížské haly Bercy na
Paris Masters. Ve finále zůstal na jeho raketě Francouz Tsonga. Ze dvou utkání
o titul v kategorii ATP 500 Series si připsal rekordní páté vítězství na
basilejském Swiss Indoors a únorový Dubai Tennis Championships opustil jako
poražený finalista. Triumfem pro něj skončila úvodní událost sezóny Qatar
ExxonMobil Open v katarském Dauhá, která byla součástí kategorie ATP 250 Series.

Z halového turnaje Shanghai ATP Masters v čínské Šanghaji se omluvil pro
zranění. Následkem toho neobhájil 600 bodů z minulého roku a na žebříčku ATP
klesl na 4. příčku. Téměř po osmi a půl letech, poprvé od červnového Wimbledonu
2003, se tak ocitl mimo nejlepší trojici světových hráčů.

Závěrečnou událostí se pro něj již tradičně stal Turnaj mistrů konaný v Londýně.
Ve skupině B porazil všechny tři soupeře Jo-Wilfrieda Tsongu, debutanta Mardyho
Fishe a svého velkého rivala Rafaela Nadala. V semifinále přešel přes druhého ze
skupiny A Davida Ferrera. Ve svém jubilejním 100. finále na okruhu ATP zdolal
podruhé na turnaji Tsongu 6–3, 6–7, 6–3 a připsal si celkově 70. titul kariéry.
Šestým triumfem na poslední události sezóny ustanovil nový rekord v počtu výher,
když se odpoutal od pěti titulů Lendla a Samprase. Současně se také dotáhl na
Lendlův rekord v absolutním počtu 39 vítězných utkáních na Turnaji mistrů.
Výhrou ve třiceti letech se stal nejstarším šampiónem od jeho založení v roce
1970. Aktuální sérii neporazitelnosti prodloužil na 17 zápasů a vrátil se na
3. místo světové klasifikace.

V sezóně získal dosud poslední grandslamový titul, když se jako druhý mužský
tenista historie po Williamu Renshawovi probojoval do osmého finále Wimbledonu.
V něm porazil skotského hráče Andyho Murrayho poměrem 4–6, 7–5, 6–3 a 6–4.
Sedmou wimbledonskou trofejí se dotáhl na Peta Samprase a svým 17. titulem
z Grand Slamu ustanovil nový historický rekord mužského tenisu. Stal se také
nejstarším finalistou londýnského turnaje od roku 1984, kdy do závěrečného
utkání postoupil Jimmy Connors, a nejstarším vítězem od titulu Arthura Ashe
v roce 1975. Získané body jej katapultovaly do čela světové klasifikace. Při
červencovém nástupu na „tenisový trůn“ ztrácel jediný týden na Samprasův rekord
286 týdnů. Světové klasifikaci vévodil nepřetržitě dalších 16 týdnů až do konce
října, čímž ustanovil nový absolutní rekord v počtu 302 týdnů strávených na
pozici prvního hráče světa.

Na Australian Open postoupil jako první třicátník od dob Agassiho do semifinále,
kde jej vyřadila světová dvojka Rafael Nadal. Španěl tak ukončil jeho
24zápasovou šňůru neporazitelnosti, kterou zahájil v září 2011. Antukové French
Open představovalo již 32. čtvrtfinálovou Švýcarovu účast na Grand Slamu
bez přerušení. Na pařížské antuce však skončil v semifinále na raketě Novaka
Djokoviće. Na posledním majoru sezóny US Open mu pak stopku vystavil sedmý
tenista světové klasifikace Tomáš Berdych ve čtvrtfinálové fázi.

Necelý měsíc po Wimbledonu proběhl na travnatých dvorcích All England Clubu
tenisový turnaj Her XXX. letní olympiády v Londýně. Singlovou soutěží prošel až
do finále. Pošesté v probíhající sezóně se střetl s Argentincem Juanem Martínem
del Potrem, tentokrát v semifnále. Federer utkání vyhrál až ve třetí rozhodující
sadě poměrem gamů 19–17. Rekordně dlouhé utkání se zapsalo do historických
tabulek, když se stalo nejdelším zápasem hraným na dvě vítězné sady v otevřené
éře tenisu. Jeho doba trvání činila 4 hodiny a 26 minut. V boji o zlatý
olympijský kov však podlehl britskému reprezentantu Andymu Murraymu hladce 2–6,
1–6 a 4–6, což znamenalo zisk stříbrné medaile. Po pekingském zlatu vstupoval
se Stanislasem Wawrinkou do soutěže mužské čtyřhry v roli obhájce titulu.
Švýcarský pár skončil ve druhé fázi, když jej vyřadila dvojice izraelských
deblových specialistů Jonatan Erlich a Andy Ram.

V sérii Masters basilejský rodák vybojoval tři vítězství, když jako první
tenista historie vyhrál turnaj hraný na modré antuce – španělský Mutua Madrileña
Madrid Open. Svou účastí ve 32. finále této série vytvořil nový rekord, když se
odpoutal od Ivana Lendla. V madridském finále si poradil s Tomášem Berdychem
a dotáhl se na rekordních dvacet Nadalových trofejí v Masters, počítaných
od roku 1990. Další dvě trofeje si odvezl z amerických betonů. Po šestileté
pauze vybojoval nejdříve na Indian Wells Masters čtvrtý turnajový triumf a poté
zvítězil na srpnovém Cincinnati Masters. Na tomto turnaji získal rekordní pátý
titul, když v celém jeho průběhu neztratil žádnou sadu a dokonce ani jednou
neprohrál své podání.

Ve třetí nejvyšší kategorii ATP 500 Series docílil v zimní fázi sezóny dvou
výher. První přišla na nizozemském Rotterdam Open. Následovalo jeho páté
vítězství na arabském turnaji Dubai Tennis Championships. Naopak šestou trofej
ze Swiss Indoors nezískal, když jej ve finále přehrál Juan Martín del Potro až
v tiebreaku rozhodující sady.

Podruhé v kariéře odjížděl jako poražený finalista ze závěrečného Turnaje
mistrů, kde po nezvládnutých koncovkách obou setů 6–7 a 5–7, nestačil
v rozhodujícím duelu soutěže na světovou jedničku Novaka Djokoviće. Srbský hráč
tak ukončil jeho 12zápasovou neporazitelnost na závěrečné události roku. Federer
završil sezónu na 2. příčce světové klasifikace právě za Djokovićem.

Sezóna znamenala výsledkově nejhorší bilanci od roku 2001. Švýcar dosáhl na
jediný titul z halleského Gerry Weber Open po finálové výhře nad Michailem
Južným. Tím si z dvouhry připsal 77. kariérní trofej a zařadil se na 3. místo
statistik otevřené éry po bok Američana Johna McEnroea.

Na Grand Slamu se probojoval nejdále do čtvrtfinále French Open, v němž nestačil
na Jo-Wilfrieda Tsongu. Naopak nejkratší účinkovaní prožil na travnatém
Wimbledonu. Během tzv. „černé středy“ skončil již ve druhém kole na raketě
Ukrajince Sergije Stachovského z druhé světové stovky. Poprvé od roku 2002 si
tak nezahrál žádné finále na turnajích velké čtyřky. Bodová ztráta způsobila, že
po srpnovém Cincinnati Masters klesl na 7. místo žebříčku ATP, nejhorší
postavení za posledních jedenáct let kariéry.

Jako poražený finalista odešel z římského Internazionali BNL d'Italia po prohře
s Nadalem a z halového Swiss Indoors v rodné Basileji, kde nestačil na
Argentince Juana Martína del Potra. Přesto účast v přímém boji o titul na
basilejské události znamenala vyrovnání Villasova rekordu otevřené éry, když se
Federer probojoval desetkrát do finále jediného turnaje.

Pojedenácté v řadě si zahrál semifinále Turnaje mistrů, kde jej vyřadila světová
jednička a velký soupeř na okruhu Rafael Nadal. Zisk 400 bodů znamenal konečnou
6. příčku ve světové klasifikaci.

Poprvé v kariéře vstoupil do sezóny účastí na Brisbane International, když tento
úmysl byl zveřejněn 24. července 2013. Jako turnajová jednička v soutěži dvouhry
postoupil přes Francouze Jérémy Chardyho do finále. V něm podlehl bývalému
prvnímu hráči žebříčku Lleytonu Hewittovi ve třech setech. Spolu s  Nicolasem
Mahutem si zahrál také čtyřhru, v níž došli do semifinále. Na Australian Open
vstupoval z pozice šestého nasazeného. Padesátou sedmou grandslamovou účastí v
řadě vytvořil nový tenisový rekord. Po čtvrtfinálové výhře nad světovou čtyřkou
Andym Murraym skončil v semifinále na raketě prvního nasazeného Rafaela Nadala,
bez jediného získaného setu.

Na přelomu února a března odehrál Dubai Duty Free Tennis Championships. V
semifinále zdolal jednoho z velkých soupeřů Novaka Djokoviće, čímž zvýšil
vzájemný poměr výher a proher na 17–15. Ve finále si poradil s Tomášem Berdychem
ve třech setech a odvezl si celkově šestou dubajskou trofej. Federer vybojoval
78. titul na okruhu ATP, čímž se na třetím místě otevřené éry osamostatnil od
Johna McEnroea. Vyhraným turnajem ve čtrnácté sezóně bez přerušení také vyrovnal
rekord Ivana Lendla. Na Indian Wells Masters prohrál ve finále se Srbem Novakem
Djokovićem, když o vítězi rozhodl až tiebreak závěrečné sady. Ani čtvrté finále
na Monte-Carlo Masters neproměnil v titul poté, co jej v něm porazil krajan Stan
Wawrinka. S ním vytvořil silný švýcarský tým v Davis Cupu a po výhrách nad
Srbskem a Kazachstánem, postoupili do zářijového semifinále proti Itálii, čímž
vyrovnal své kariérní maximum. Na antukovém French Open zaznamenal nejhorší
výsledek od sezóny 2004, když po pětisetové bitvě vypadl s Lotyšem Ernestsem
Gulbisem ve čtvrtém kole.

Na Gerry Weber Open se podeváté probojoval do finále dvouhry, v němž navýšil
rekordní počet halleských titulů na sedm. Ve vyrovnaném průběhu proti
69. kolumbijskému hráči žebříčku Alejandru Fallovi zvládl tiebreaky obou setů.
Do boje o titul pronikl také ve čtyřhře po boku krajana Chiudinelliho. Ve finále
však podlehli německo-rakouským deblovým specialistům Begemannovi s Knowlem.
Deváté wimbledonské finále si zahrál proti nejvýše nasazené světové dvojce
Novaku Djokovićovi, jenž v pětisetové bitvě proměnil třetí mečbol. Stejně jako v
roce 2008 tak Švýcar odešel poražen.

Popáté v roce nezvládl přímý boj o titul na letním Canada Masters, kde jej
zdolal Francouz Jo-Wilfried Tsonga. Po dvou letech si připsal titul ze série
Masters, když triumfoval opět na Western & Southern Open po finálové výhře nad
Davidem Ferrerem, s nímž udržel neporazitelnost. Rekordní počet titulů ze
Cincinnati Masters tak navýšil na šest. Vítězstvím ve druhém kole nad Vaskem
Pospisilem se také stal prvním tenistou, který dosáhl na 300 výher ze série
Masters. Po turnaji měl zápasovou bilanci v této kategorii 304–89. Na US Open
prošel poprvé od roku 2011 do semifinále, když otočil čtvrtfinále s Gaëlem
Monfilsem, aby jej v semifinále vyřadil pozdější vítěz Marin Čilić. Čtvrtý titul
roku završil říjnovou výhrou nad Francouzem Gillesem Simonem ve finále Shanghai
Masters, čímž dosáhl první trofeje na čínské půdě od roku 2007 a připsal si 23
turnajový vavřín ze série Masters. Po výhře nad Belgičanem Davidem Goffinem
získal šestý titul na Swiss Indoors. Jedenáctým finále z této události vytvořil
nový mužský rekord otevřené éry tenisu jako hráč, který se probojoval do nejvíce
finále konkrétního turnaje.

Na Turnaji mistrů vytvořil třináctou účastí v řadě nový rekord. Podvanácté na
něm postoupil do semifinále a podeváté do finále, čímž v obou případech vyrovnal
Lendlův rekordní zápis. Před závěrečným duelem s Djokovićem však odstoupil pro
potíže se zády. O týden později slavil s daviscupovým týmem Švýcarska triumf ve
finále Světové skupiny, v němž porazili Francii 3:1 na zápasy. Švýcaři tak
poprvé v historii zvedli nad hlavu „salátovou mísu“ pro šampiony Davisova
poháru.

Do sezóny vkročil titulem na Brisbane International, když ve finále přehrál
Raonice. Daný zápas znamenal 1000. výhru v profesionálním tenisu, čímž se
zařadil po bok Connorse a Lendla, a současně se stal prvním mužem otevřené éry,
jenž vyhrál trofej v 15 sezónách za sebou.

Na Australian Open vypadl poprvé po čtrnácti letech již ve třetím kole, když
překvapivě nestačil na Itala Andrease Seppiho, s nímž měl předchozí bilanci 10:0
na zápasy. Rekordní sedmou trofej dobyl na Dubai Tennis Championships, když ve
finále zdolal světovou jedničku Novaka Djokoviće a jako čtvrtý muž překonal
hranici 9 000 es. Na navazující březnové události Indian Wells Masters mu Srb
oplatil čerstvou prohru v příměm boji o turnajovou trofej.

Po třech letech vyhrál antukový turnaj, když ovládl úvodní ročník Istanbulu Open
po finálové výhře nad Urugaycem Pablem Cuevasem. Turecko se pro něj stalo
19. státem, z něhož si odvezl titul. Podruhé v roce odešel poražen od Djokoviće
ve finále, když mu podlehl na římské antuce Internazionali BNL d'Italia. Odměna
308 tisíc eur znamenala, že se stal prvním tenistou historie, který vydělal více
než 90 milionů dolarů. Ve čtvrtfinále French Open vypadl s osmým nasazeným
krajanem a pozdějším vítězem Stanem Wawrinkou, který tak snížil pasivní poměr
vzájemných duelů na 3–16. Rekordní osmou trofej dobyl na halleském Gerry Weber
Open poté, co podruhé v roce zdolal Andrease Seppiho. Stal se tak teprve třetím
mužem open éry, jenž stejný turnaj ovládl nejméně osmkrát.

Ve Wimbledonu postoupil, ve věku 33 let, do rekordního desátého finále jako
nejstarší finalista od roku 1974 a tehdy 39letého Kena Rosewalla. Stejně jako
v předchozím ročníku v něm podlehl Novaku Djokovićovi po čtyřsetovém průběhu.
Rekordní sedmý vavřín si odvezl ze Cincinnati Masters, kde ve finále oplatil
porážku Djokovićovi. Poprvé na jediném turnaji porazil světovou jedničku i
dvojku v navazujících zápasech a podruhé během pěti kol neztratil žádný set ani
podání. V sérii bez ztracené sady pokračoval na cestě do finále US Open. Mezi
poslední čtveřicí hráčů vyřadil patého muže žebříčku Stana Wawrinku. V přímém
souboji o titul však nenašel, po čtyřsetovém průběhu, recept na Novaka
Djokoviće. V newyorském finále se Švýcar objevil poprvé od roku 2009, a celkově
posedmé. Ve finále Swiss Indoors se ve dvanácté sezóně za sebou potkal s
Rafaelem Nadalem, jehož zdolal po třech a půl letech a šňůře pěti porážek.
Navýšil tak svůj rekord open éry dvanáctým finále na jediném turnaji a desátým v
řadě.

Rekordní čtrnáctou účast v řadě na závěrečné události roku, londýnském ATP World
Tour Finals, proměnil v desátý postup do finále, z něhož odešel poražen od
světové jedničky Novaka Djokoviće. Z osmi vzájemných utkání v roce jej zdolal
třikrát. V základní skupině Turnaje mistrů přitom výhrou nad Srbem přerušil jeho
šňůru 38zápasové neporazitelnosti na krytých dvorcích. Sezónu podruhé v kariéře,
stejně jako v roce 2011, zakončil na 3. místě žebříčku ATP za Novakem Djokovićem
a Andym Murraym.

Sezónu rozehrál jako obhájce trofeje a nejvýše nasazený na lednovém Brisbane
International. V rerpríze předchozího finále mu Kanaďan Milos Raonic oplatil rok
starou porážku. Na Australian Open odešel posedmé v kariéře poražen v
semifinále, když nestačil na prvního hráče žebříčku Novaka Djokoviće. Srb jej
zastavil na třetím majoru v řadě. Den po semifinále Australian Open si při
napouštění vany dětem přivodil poranění kolene. Na počátku února ve Švýcarsku
podstoupil artroskopický operační výkon natrženého menisku se zhruba měsíčním
plánovaným výpadkem. Mimo původní plán zařadil do programu dubnový Monte-Carlo
Rolex Masters, jímž se vrátil na okruh. Ve čtvrtfinále vypadl s Jo-Wilfried
Tsongou. Odstoupením z French Open pro bolest zad stanovil nový rekord otevřené
éry 65 účastmi v hlavních soutěžích Grand Slamu bez přerušení.

Na travnatém MercedesCupu zdolal ve druhém kole Taylora Fritze, čímž se posunul
na 2. místo statistik otevřené éry v počtu vítězných zápasů. Jednalo se o jeho
1 072 výhru, kterou o jedno utkání překonal Ivana Lendla. V semifinále skončil
na raketě Dominica Thiema a podruhé tak prohrál zápas na trávě, v němž
něproměnil mečbol. Navazující Gerry Weber Open znamenal první porážku od
teenagera po téměř deseti letech a nezvládnutém semifinále s 19letým Alexandrem
Zverevem. Ve Wimbledonu dokázal otočit průběh čtvrtfinále proti Čilićovi z 0–2
na sety. Celkově 307. vítězným zápasem na Grand Slamu překonal historický rekord
Martiny Navrátilové v počtu výher a vyrovnal také rekordních jedenáct účastí
Connorse v semifinále. Premiérově však v této fázi londýnského majoru nalezl
přemožitele, když jej zdolala světová sedmička Milos Raonic v pěti setech.

Pro pokračující problémy s levým kolenem ukončil 26. července poprvé v kariéře
předčasně sezónu, čímž vynechal i plánované olympijské hry a US Open. Plně se
tak chtěl věnovat rekonvalescenci a uzdravit se, aby mohl na okruhu působit
ještě několik dalších let. Završil tím rekordní šňůru otevřené éry, když v
patnácti sezónách za sebou vyhrál alespoň jeden singlový titul. Po více než
tříměsíční neaktivitě vypadl z elitní světové desítky žebříčku ATP 7. listopadu
2016, když klesl z 9. na 16. místo. Jejím členem byl do tohoto data nepřetržitě
od října 2002.

Nejbližším plánovaným turnajem je lednový Hopmanův pohár 2017, kde by měl
reprezentovat švýcarský tým v páru s Belindou Bencicovou.

Sezónu potřetí v kariéře rozehrál na Hopmanově poháru. V páru s Belindou
Bencicovou švýcarští reprezentanti obsadili druhé místo základní skupiny, když
dvě ze tří dvouher vyhrál. Na Australian Open pošesté postoupil do finále, v
němž se stal jeho soupeřem Rafael Nadal. Pětisetovou výhrou získal pátý titul z
Melbourne Parku, jímž navýšil rekordní zápis mužských historických statistik na
18. grandslamů a jako první muž historie triumfoval na třech různých majorech
nejméně pětkrát. Poprvé také musel na jediném turnaji nastoupit ke třem
pětisetovým duelům.

Federer a Rafael Nadal se spolu na okruhu ATP střetávají od roku 2004 a jejich
vzájemná utkání představují významnou část profesionální kariéry pro každého
z nich.

Oba hráči figurovali na první a druhé příčce žebříčku ATP nepřetržitě od
července 2005 až do 17. srpna 2009, kdy Nadala na druhé pozici vystřídal Skot
Andy Murray. Švýcar a Španěl představují jedinou dvojici v historii mužského
tenisu, která zakončila šest sezón v řadě na prvních dvou místech světové
klasifikace, a to v období 2005–2010. Od února 2004 byl Federer světovou
jedničkou nepřetržitě 237 týdnů, což představuje rekordní období v tenise. O pět
let mladší Nadal se propracoval na druhou příčku v červenci 2005 a držel ji
160 týdnů za sebou, čímž také vytvořil nový rekord na této pozici. Následně,
v srpnu 2008, vystřídal basilejského rodáka na čele mužského hodnocení.

Nadal má aktivní bilanci vzájemných utkání v poměru 23–12. Patnáct z třiceti
pěti duelů se uskutečnilo na antuce, nejdominantnějším povrchu mallorského
rodáka. Federer vícekrát zvítězil na jím preferované trávě (2–1) a také v hale
na tvrdém povrchu (5–1), zatímco španělský hráč je úspěšnější na otevřených
dvorcích s tvrdým povrchem (8–3) a antuce (13–2). Vzhledem ke skutečnosti, že
nasazování na turnajích vychází z žebříčkového postavení, utkali se oba hráči
dvacetjedenkrát až ve finále, z toho devětkrát v boji o grandslamový titul, což
je také rekordní zápis dvojice. V letech 2006 až 2008 proti sobě nastoupili
v každém finále French Open a Wimbledonu. Potkali se také v závěrečných zápasech
Australian Open 2009 i 2017, a na French Open 2011. Nadal získal ve svůj
prospěch šest výher, když ztratil první dvě wimbledonská a jedno melbournské
finále. Čtyři z devíti grandslamových klání o titul měla pětisetový průběh,
konkrétně ve Wimbledonu 2007 a 2008 a na Australian Open 2009 i 2017.
Wimbledonské finále z roku 2008 bývá řadou tenisových analytiků označováno za
nelepší zápas historie tenisu.

Třináct střetnutí dospělo do poslední rozhodující sady. Pár také vytvořil
rekordní počet deseti vzájemných finále v sérii Masters, když tento rekord
spolusdílí s dvojicí Nadal a Djoković. Mezi tyto finálové boje patří i dlouhá
pětihodinová bitva na Rome Masters 2006, kterou ve svůj prospěch získal Španěl
až v tiebreaku pátého setu poté, co předtím odvrátil dva mečboly.

Federer a Novak Djoković se potkali ve 45 utkáních okruhu (a finále Turnaje
mistrů 2014 nebylo odehráno). Srbský hráč drží mírně kladnou bilanci výher a
proher 23–22. Poměr na tvrdém povrchu je vyrovnaný 17–17 na zápasy. Bilance na
antuce je také paritní 4–4, a na trávě vede Srb 2–1, když první vzájemné utkání
na zeleném pažitu Federer vyhrál v semifinále Wimbledonu 2012 a naopak poražen
odešel z finále Wimbledonu 2014 i 2015. Sedmnáctkrát vzájemné měření sil dospělo
až do rozhodující sady.

Na Grand Slamu spolu odehráli čtrnáct zápasů. Série mírně vyznívá pro Djokoviće
8–6 na utkání. Vedle Nadala zůstává srbský tenista jediným hráčem okruhu, který
švýcarského hráče dokázal zdolat na dvou po sobě jdoucích turnajích „velké
čtyřky“. Poté, co jej přehrál na US Open 2010, vyřadil ho také na Australian
Open 2011. Spolu s Nadalem a Murraym jsou pak jedinými třemi tenisty, kteří
dosáhli nad Federerem dvouciferného počtu vítězství. Opět Djoković s Nadalem
zůstávají osamoceni ve statistice grandslamových výher bez ztráty setu, když Srb
stavu 3:0 na sety dosáhl na Australian Open 2008, Australian Open 2011 a French
Open 2012, Španěl jej tímto způsobem dokázal zdolat ve finále French Open 2008.

Federer ukončil Djokovićovu neporazitelnost v sezóně 2011, do níž Srb vstoupil
šňůrou čtyřiceti jedna vítězství. V semifinále French Open 2011 však švýcarskému
tenistovi podlehl po čtyřsetovém průběhu. Tuto porážku mu však oplatil
v pětisetovém semifinálovém dramatu na záříjovém US Open 2011, kde ve druhém
ročníku za sebou odvrátil dva Federerovy mečboly a prošel do finále. Vzájemná
série pokračovala v semifinále Wimbledonu 2012, kde Švýcar uštědřil čtyřsetovou
porážku tehdejší světové jedničce a obhájci titulu. Před finále Turnaje mistrů
2014 Švýcar odstoupil pro zádové potíže. Poprvé se tak ve 45leté historii
turnaje finálový duel neodehrál. Řada expertů hodnotí vzájemné soupeření obou
hráčů na US Open jako jedno z největších v rámci otevřené éry tenisu.

Federer a Andy Murray odehráli celkem 25nbsp;vzájemných zápasů. Švýcarský
tenista drží mírně aktivní bilanci 14–11. Na tvrdém povrchu Federer vede
těsně 12–10, stejně tak i na trávě drží poměr 2–1.

Na nejvyšší grandslamové úrovni se dvojice potkala šestkrát, z toho v prvních
třech duelech vždy až ve finále. Švýcar v těchto třech zápasech zvítězil, když
soupeře zdolal bez ztráty setu na US Open 2008 a Australian Open 2010. Ve
Wimbledonu 2012 mu soupeř odebral pouze úvodní sadu. Tuto sérii Skot zastavil na
Australian Open 2013, kde po vyrovnaném pětisetovém průběhu slavil vítězství.
Švýcar mu však na dalším ročníku turnaje 2014 porážku oplatil čtvrtfinálovou
výhrou a další třísetové vítězství přidal v semifinále Wimbledonu 2015 .

Přibližně měsíc po wimbledonském finále 2012 se oba znovu střetli na Centrálním
dvorci All England Clubu v přímém boji o olympijské zlato, když postoupili do
finále turnaje na Letních olympijských hrách 2012. Murray odčinil poslední
vzájemnou porážku a Švýcara zdolal bez ztráty sady, čímž mu nedovolil získat
kariérní Golden Slam.

Murray také drží aktivní poměr výher a proher 6–2 na událostech série Masters,
z toho 2–0 ve finále. Čtyřikrát na sebe oba tenisté narazili během závěrečného
Turnaje mistrů. V šanghajském duelu z roku 2008 nejdříve triumfoval Skot a poté
si tři výhry v letech 2009, 2010 a 2012 z Londýna odvezl Federer. Na Turnaji
mistrů 2014 Švýcar skotského rivala deklasoval poměrem 6–1 a 6–0 a jako první
člen „Velké čtyřky“ vyhrál set „kanárem“ proti všem zbylým členům. Spolu
s Djokovićem a Nadalem jsou jedinými, kteří jej porazili více než desetkrát.

Dlouholeté soupeření na okruhu sváděli Federer a Andy Roddick, který
profesionální kariéru ukončil v září 2012. Právě švýcarský tenista sesadil
Američana z prvního místa žebříčku ATP poté, co získal premiérový titul na
Australian Open v roce 2004. Úhrnem se oba střetli ve 24 zápasech, včetně čtyř
finále Grand Slamu – tří wimbledonských a jednoho na US Open. Švýcar dosáhl
výrazně aktivní bilance v poměru 21–3, čímž se Roddick na okruhu ATP stal hráčem
s nejvyšším počtem porážek od Federera.

Výjimečný zápas se odehrál ve finále Wimbledonu 2009, které trvalo čtyři hodiny
a sedmnáct minut, z toho poslední pátá sada 95 minut, čímž se stala nejdelší ve
více než 130leté historii finále mužského Grand Slamu. Překonala tak počtem her
i délkou pátý set finále na French Championships 1927. Američan během celého
pětisetového utkání ztratil pouze jedno podání, a to až v úplně posledním gamu
rozhodujícího setu za stavu 14–15. Federer tímto triumfem získal patnáctý
grandslamový titul, čímž překonal historicky rekordní zápis Peta Samprase.

Federer a Marat Safin nastoupili ke dvanácti vzájemným střetnutím, v nichž měl
výrazně aktivní bilanci 10–2 švýcarský hráč. Oba se stali profesionály v rozmezí
jediného roku. Safin, jenž ukončil aktivní kariéru v listopadu 2009, vkročil do
ATP Tour v roce 1997, a Federer získal status profesionála v červenci 1998.
Švýcar zaznamenal bilanci výher a proher 4–1 na tvrdém povrchu, 3–0 na trávě
a 3–0 na antuce, zatímco ruský tenista dosáhl lepšího poměru 1–0 na koberci. Na
turnajích Grand Slamu se oba utkali pětkrát, z toho čtyřikrát slavil Švýcar
vítězství.

K významným střetnutím se zařadilo finále na Hamburg Masters 2002, v němž si
basilejský rodák připsal premiérový titul kariéry v sérii Masters. Dalším se
stala jeho těsná semifinálová výhra na Turnaji mistrů 2004 poté, co v dlouhém
tiebreaku druhé sady (20–18) proměnil až osmý mečbol a následně obhájil titul.
Federer také vyhrál ve finále Australian Open 2004, kde získal první trofej
z melbournském majoru. Safinovi naopak podlehl o rok později v semifinále
Australian Open 2005, když ve zkrácené hře čtvrté sady neproměnil mečbol a Rus
poté ukončil jeho 24zápasovou sérii neporazitelnosti.

Federerovu všestrannost shrnula bývalá světová jednička Jimmy Connors slovy:
„V éře specialistů jste buď specialista na antuku, specialista na trávu nebo
specialista na tvrdý povrch … a nebo jste Roger Federer“.

Federer je na všech površích komplexním hráčem vyčnívajícím především díky své
rychlostí, proměnlivému stylu hry a výjimečným úderům. Herní styl vychází
z úderů praktikovaných převážně od základní čáry. Nadto využívá přechodu a hry
na síti, když ztělesňuje jednoho z nejlepších tenistů s volejovou technikou na
okruhu. Univerzálnost doplňují prudké a přesně umístěné smeče, stejně jako velmi
precizně zvládnuté obtížné prvky moderního tenisu, jakými jsou bekhendová smeč,
halfvolej a smeč ve výskoku.

David Foster Wallace přirovnal jeho hrubou sílu uplatňovanou při forhendovém
pohybu k „mocnému plynulému švihnutí“, zatímco bývalá světová jednička John
McEnroe nazvala tenistův forhend „největším úderem našeho sportu.“ Federer je
znám také svým efektivním pohybem po dvorci a výbornou prací nohou, která mu
umožňuje obíhat soupeřovy údery směřující do bekhendové poloviny kurtu
a následně odpovídat silným forhendem hraným křižně nebo po lajně. Obíhaný
bekhend je jednou z hlavních Švýcarových zbraní, která mu umožňuje dostat
soupeře pod tlak a rychlým dobře umístěným míčem protivníka donutit k chybě.

Federer používá jednoručnou variantu bekhendu, kterou může měnit styl hry. Někdy
volí čopovaný míč, kterým se snaží protihráče přilákat k síti a následně jej
prohodit. Druhou variantou je urychlení hry topspinem, který může i z bekhendu
znamenat vítězný bod. Při tomto úderu uplatňovaném také při prohozech využívá
švihu v ohebném zápěstí, díky němuž míči udělí vyšší horní rotaci. Jeho podání
je obtížně čitelné, protože se snaží nadhazovat míč vždy stejným způsobem, bez
ohledu na druh udělené rotace a umístění do dvorce. Během tohoto pohybu směřují
záda vpřed proti soupeři. Výhodou je schopnost získávat tzv. velké míče, které
často rozhodují utkání, přímo ze servisu bez rizika následné výměny. Rychlost
prvního podání se obvykle pohybuje okolo 200 km/h, ovšem míči je schopen udělit
rychlost až 220 km/h. Ve svém rejstříku má také variantu stylu hry „podání
a volej“. Okamžitý náběh na síť po servisu využíval zejména v počáteční fázi
kariéry.

Později se také zdokonalil v technice překvapivého zkrácení míče se skrytím jeho
úmyslu před soupeřem. Při dobíhaní lobu se občas odhodlá k použití technicky
náročného úderu mezi nohama, který vyvolává odezvu u diváků. Mezi nejznámější
případy jeho zařazení do hry patří semifinále na US Open 2009, kde jím úspěšně
prohodil Novaka Djokovića a vítězný bod mu přinesl tři mečboly. Dalším míčem pak
zápas ukončil v poměru setů 3:0.

Devítiletého Federera začal trénovat Australan Peter Carter, který ve Švýcarsku
žil od roku 1993. Zdokonalil jeho techniku hry i chování na dvorci a přivedl jej
do mezinárodního tenisu. Spolupráci ukončili ve věku hráčových osmnácti let.
Od deseti roků věku se na pravidelných týdenních trénincích v Old Boys Tennis
Clubu podílel také soukromý kouč Adolf Kacovsky. Ten později sdělil: „Okamžitě
jsem poznal, že tenhle kluk je přirozený talent. Narodil se s raketou v ruce.“
Ve čtrnácti letech Federer vyhrál švýcarské mistrovství žactva a byl zařazen do
Švýcarského národního tenisového centra v Écublens, kde zahájil soustavný
trénink.

Po rozchodu s Carterem v roce 1998 se novým trenérem 18letého Švýcara stal
bývalý švédský tenista Peter Lundgren, který měl u Švýcarské tenisové federace
na starost juniory. Pod jeho vedením hrál v období 2000 až 2003. Následně byl
Federer bez kouče až do sezóny 2005, kdy v jejím úvodu navázal spolupráci na
částečný úvazek se zkušeným Australanem Tonym Rochem. Jednalo se o vzájemnou
gentlemanskou dohodu podáním ruky. Roche byl vyplácen v týdenních intervalech.
Švýcar jej najal z opačných důvodů než kdysi Ivan Lendl, jenž usiloval o zisk
wimbledonského titulu. Basilejský rodák požadoval naopak zdokonalit hru na
antuce. Spolupráci ukončili k 12. květnu 2007.

Po rozchodu s Rochem kontaktoval v létě 2007 Federer nehrajícího kapitána
švýcarského daviscupového týmu Severina Lüthiho. Původně si jej najal na
přechodnou dobu. Následně se koučování rozvinulo do dlouhodobého vztahu a Lüthi
doprovázel tenistu na řadě turnajů. V roce 2012 k navázání spolupráce uvedl:
„Před pěti lety mě Roger požádal, jestli bych za ním nepřijel do Paříže poté, co
se rozešel s Tonym Rochem“. V první fázi spolupráce měl za úkol studovat soupeře
Federera a fungovat v roli občasného sparingpartnera. Během sezón 2008 a 2009
s tenistou strávil přes třicet týdnů cestování po turnajích okruhu ATP Tour.
Protože tehdejší světové jedničce stále unikal Pohár Mušketýrů, najala si
v dubnu 2008 před Estoril Open 2008 Španěla Josého Higuerase, původně pouze na
antukovou část sezóny. Koučování bylo prodlouženo do poloviny září 2008.

V mezidobí do léta 2010 pak Švýcara dále herně připravoval Lüthi, než se po
Wimbledonu 2010 stal hlavním trenérem Američan Paul Annacone. Po měsíční
zkušební době podepsali smlouvu na plný úvazek s datem od 28. srpna 2010. Pod
jeho vedením se Federer vrátil do čela světové klasifikace a vyhrál rekordní 17.
grandslamový titul. Na trénování se podílel stále také Lüthi, jenž byl členem
týmu. Po nejhorší Federerově sezóně od roku 2003, kdy Švýcar poprvé vyhrál
grandslam, ukončil tenista s Annaconem spolupráci k říjnu 2013. Nadále pak
tenisovým trenérem zůstal Severin Lüthi. Od počátku sezóny 2014 se, dle stránek
ATP Tour původně jen na 10týdenní období, druhým trenérem stala bývalá švédská
světová jednička Stefan Edberg. K ukončení tohoto vztahu došlo v prosinci 2015.
Federer k oznámení sdělil: „Po dvou velmi úspěšných letech bych rád poděkoval
mému dětskému idolu Stefanu Edbergovi za ochotu připojit se k mému týmu. Byl to
splněný sen.“ Hlavním koučem zůstal Lüthi a Švédovu roli převzal od sezóny 2016
bývalý třetí hráč světa Ivan Ljubičić z Chorvatska. V roli fyzioterapeuta působí
Daniel Troxler (před ním tuto pozici zastával od roku 2009 Stephane Vivie)
a kondiční přípravu vede Pierre Paganini.

K roku 2013 hrál Roger Federer s uzpůsobenou raketou značky Wilson – Pro
Staff 6.1 90 BLX, která je charakterizována menší úderovou plochou hlavy
o povrchu 581 cm2 (velikost „midsize“), váží 364 gramů (kategorie „heavy“ nad
320 gramů) a šířka rámu činí 17,5 milimetrů. Velikost držadla dosahuje obvodu
111 milimetrů, což znamená typ L3. Podélné struny jsou vypleteny s použitím
závaží o váze 21,5 kg a příčné pak s použitím závaží 20 kg s přednapnutým
vláknem 20 %. Podélné struny jsou z přírodního střeva Wilson typu 16 a příčné
pak umělé z polyesteru Luxilon Big Banger ALU Power Rough 16L. K míře napnutí
strun Federer prohlásil: „To závisí na tom, jaká je denní teplota, jakým druhem
míčů hraji a proti komu hraji. Takže vidíte – záleží na několika okolnostech,
nikoli pouze na povrchu; velmi důležitý je také můj vlastní pocit“.

Tenista má uzavřenou obchodní smlouvu s firmou Nike na oblečení a obuv, jejíž
značku prezentuje. V sezóně 2013 nastupoval v triku Nike Fall Premier RF Polo
a tenisové obuvi Nike Zoom Vapor 9 Tour.

Pro Wimbledon 2006 mu společnost Nike navrhla speciálně střižené bílé sako
s erbem tří tenisových raket, jež symbolizovaly tři wimbledonské tituly získané
v předchozích letech. V saku pak přicházel na dvorec. V následujícím ročníku
2007 mu s další trofejí přibyla do znaku čtvrtá raketa. V trendu používání
elegantního oděvu pokračoval ve Wimbledonu 2008 a 2009, když mu Nike připravila
vestu šitou na míru. Federer má také vlastní logo vzniklé propojením jeho inicál
„R“ a „F“. Poprvé je měl zlatě vyšité na sportovním saku ve vítězném
Wimbledonu 2006. Firma Nike výsadu iniciál na oblečení umožnila pouze dvěma
sportovcům, a to Federerovi a golfistovi Tigeru Woodsovi.

Federer je jedním z nejlépe vydělávajících sportovců světa. Časopis Forbes jej k
roku 2015 řadil na pátém místě žebříčku nejvýdělečnějších sportovců. K sezóně
2016 mu patřila druhá příčka v historickém žebříčku tenistů, kteří na turnajích
získali nejvíce finančních odměn. Z čela jej v dubnu 2016 sesadil Novak
Djoković. Vyjma prémií z profesionálního okruhu měl k roku 2013 uzavřeno několik
sponzorských smluv, které mu zajišťovaly celkový roční příjem 40 až 50 miliónů
eur. K smluvním partnerům na prezentaci výrobků se řadí Nike a švýcarské firmy
Credit Suisse, Rolex, Lindt a Jura Elektroapparate. V roce 2010 automobilka
Mercedes-Benz rozšířila regionální kontrakt mezi tenistou a filiálkou
Mercedes-Benz China na celý svět. Další sponzorské smlouvy Federer uzavřel se
společnostmi Nationale Suisse, Gillette, Wilson a Moët & Chandon.

Roger Federer vyhrál na okruhu ATP Tour osmdesát devět turnajů ve dvouhře a
osmačtyřicetkrát odešel jako poražený finalista. Ve čtyřhře si připsal osm
trofejí a zaznamenal šest finálových proher. S počtem osmnácti singlových titulů
na Grand Slamu představuje nejúspěšnějšího mužského tenistu historie.

Přehledy uvádějí vybrané herní rekordy Rogera Federera dosažené a primárně
vztažené k otevřené éře světového tenisu. Přesto řada z nich představuje
historický rekord, nepřekonaný ani v championships éře před rokem 1968.

V tomto článku byl použit překlad textu z článku Roger Federer na anglické
Wikipedii.



https://cs.wikipedia.org/wiki/Ond%C5%99ej_Pavelec

Ondřej Pavelec (* 31. srpna 1987, Kladno) je český profesionální hokejový
brankář, hrající za klub Winnipeg Jets v NHL.

Ve vstupním draftu 2005 CHL byl vybrán v prvním kole týmem Cape Breton Screaming
Eagles (QMJHL). Hrál zde dvě sezóny a pomohl klubu dostat se do semifinále v
sezóně 2006/2007. Pavelec byl obsazen do prvního All-Star teamu v obou sezónách,
a také dvakrát vyhrál Jacques Plante Trophy (trofej pro gólmana s nejmenším
průměrem obdržených gólů v sezóně), čímž se stal čtvrtým gólmanem, kterému se to
povedlo. Jako nováček si odnesl také Raymond Legacé Trophy a RDS Trophy, která
byla přidělena nejlépe bránícímu nováčkovi a druhá za nováčka roku. Jeho výkony
byly velmi vyrovnané v průběhu obou sezón, s průměrem 2,51 obdržené branky na
zápas a s úspěšností 92,9 % v sezóně 2005/2006 a v další sezóně 2006/2007 s
průměrem 2,25 obdržené branky na zápas a s úspěšností 90,8 %. Pavelec byl druhá
volba Atlanty Thrashers v draftu 2005 (celkově 41.).

V roce 2007 podepsal kontrakt s Thrashers. Ve finále Západní konference AHL 18.
května 2008 Pavelec udržel čisté konto ve druhém zápase série proti Torontu
Marlies, zápas skončil 5:0. Série nakonec skončila 4:1 pro Chicago Wolves.
Chicago Wolves následně porazili Wilkes-Barre/Scranton Penguins ve finálové
sérii 4:2 a vyhráli Calder Cup. Pavelec jako třetí gólman v historii soutěže
vychytal v rámci playoff maximálně možný počet 16 vítězství, od té doby na to
navázal pouze Michal Neuvirth.

Svůj první zápas v NHL odehrál 20. října 2007 proti Tampa Bay Lightning a jeho
první vítězství bylo také proti Tampě Bay 3. listopadu 2007. Po devíti zápasech
v sezóně 2008/2009 za Chicago Wolves byl povolán zpět do NHL kvůli zranění
Kariho Lehtonena. Natrvalo se usídlil v brance Thrashers, kde se pravidelně
střídal s Johanem Hedbergem. Svoje první čisté konto v NHL udržel dne 13.
listopadu 2009 v zápase proti Los Angeles Kings, zápas skončil vítězstvím
Thrashers 7:0. Druhé čisté konto udržel dne 24. listopadu v zápase proti Detroit
Red Wings, Thrashers vyhráli 2:0. Před sezonou 2010/2011 Trashers vyměnili
Johana Hedberga do New Jersey Devils. Místo něho přišel Chris Mason ze St. Louis
Blues, avšak Pavelec byl jmenován jasnou jedničkou. Při prvním startu 8. října
2010 zkolaboval a ztratil vědomí během zápasu proti Washington Capitals. Byl na
nosítkách převezen do nemocnice. Mezitím Thrashers vyhráli 4:2. Lékaři provedli
desítky vyšetření, ale nic závažného nezjistili. Propuštěn z nemocnice byl 11.
října 2010 a 30. října 2010 se znovu postavil do brány proti St. Louis Blues. Po
návratu se mu podařilo došplhat na pozici 2. nejlepšího brankáře NHL a dosáhl
rekordního počtu vítězství, když vyhrál 6 zápasů v řadě a celkem 8 z 10 utkání.
Během sezóny byl vyhlášen jednou 3. hvězdou utkání, sedmkrát 2. hvězdou utkání a
sedmkrát 1. hvězdou utkání. Dne 31. května společnost True North Sports and
Entertainment oznámila, že se klub Atlanta Thrashers bude stěhovat do Winnipegu
a po 15 letech se znovuzrodí klub Winnipeg Jets. To, že si Winnipeg nechá
původní jméno „Jets“, bylo oznámeno na speciálním draftu v Minnesotě. Zároveň se
klub stal sedmým kanadským klubem v NHL. V první sezóně s Winnipegem Jets byl
během sezóny vyhlášen čtyřikrát 3. hvězdou utkání, desetkrát 2. hvězdou utkání a
šestkrát 1. hvězdou utkání. Na konci sezóny vyhrál cenu Three Stars Award. Byl
oceněn díky své solidní hře a skvělým zákrokům a také díky tomu, že byl ve
dvanácti případech vyhlášen hvězdou domácích utkání, z toho pětkrát první
hvězdou. Dne 25. června 2012 podepsal Pavelec s Winnipegem Jets nový pětiletý
kontrakt, který mu přinese 19,5 milionů dolarů. Na začátku sezony 2012–2013
nastupoval při výluce NHL za tým Bílí tygři Liberec, za který odchytal 14
utkání. Působil zde od konce září do listopadové reprezentační pauzy. Poté se
vydal do zámoří, kde se chtěl připravovat na další ročník NHL, avšak výluka
stále pokračovala, a proto podepsal smlouvu na 6 zápasů s finským týmem Pelicans
Lahti, hrajícím v nejvyšší finské hokejové soutěži (SM-liiga). V té době tam
působil i Pavelcův kamarád Radek Smoleňák. Pavelec se také stihl v
reprezentačním dresu zúčastnit listopadového Karjala Cupu ve Finsku, kde ovládl
brankářské statistiky, i prosincového Channel One Cupu v Rusku.

Sezóna 2014/2015 byla pro Pavelce zatím nejlepší sezónou v jeho kariéře v NHL,
především podle čísel. Měl úspěšnost zákroků 92 %, 2,28 obdržených gólů za zápas
a 5 čistých kont, v žádné sezóně předtím nevychytal tolik čistých kont. V této
sezóně se také poprvé po přestěhování z Atlanty podařilo Winnipegu Jets
postoupit do vyřazovacích bojů. Play-off se vrátilo do města po dlouhých 19
letech, zároveň s tím se vrátila také tradice white out, která vznikla právě ve
Winnipegu. Pavelec měl velký podíl na postupu týmu do vyřazovacích bojů, když v
březnu a dubnu z 13 odehraných zápasů vyhrál 9 utkání, pouze 3 prohrál a jednou
prohrál na nájezdy. Zároveň vytvořil rekord v rámci týmu Winnipeg Jets, a to
tím, že udržel třikrát po sobě čisté konto a neinkasoval gól po dobu 187 minut a
5 sekund. Jets vypadli v play-off už v prvním kole, když prohráli v sérii s
týmem Anaheim Ducks 0:4 na zápasy.

V sezóně 2015/2016 stihl Pavelec odchytat během podzimu pouze 15 utkání. Na vině
bylo zranění kolene, které si přivodil 21. listopadu 2015 v zápase proti Arizoně
Coyotes, a to po kolizi s Shanem Doanem. Předpokládaný návrat Pavelce do branky
byl někdy v průběhu ledna 2016, a proto byl mezitím povolán z farmy Connor
Hellebuyck. Avšak nakonec byl Pavelec aktivován z listiny zraněných hráčů až 12.
února a Hellebuyck byl tak poslán zpět do Manitoby Moose.

Od 17 let pravidelně oblékal dres mládežnických výběrů, byl jedničkou na
Mistrovství světa do 18 let 2005 v Plzni a Českých Budějovicích, kde tým skončil
po prohrané bronzové bitvě proti Švédsku na čtvrtém místě. Pavelec v základní
části tohoto turnaje inkasoval pouze šest gólů ve čtyřech zápasech a to mu
bilanci ještě notně pokazil smolný duel se Spojenými státy. V roce 2006 na
Mistrovství světa juniorů byl pouze jako náhradník. V roce 2007 nastoupil na
Mistrovství světa dvacetiletých, kde česká reprezentace získala 5. místo.

Jeho premiéra v seniorském týmu české reprezentace se uskutečnila 29. dubna 2010
na LG Hockey Games ve Švédsku. Český tým tento zápas proti Švédsku vyhrál až po
samostatných nájezdech, kde Pavelec neinkasoval ani jeden gól. Po skončení
turnaje byl Pavelec vyhlášen nejlepším brankářem turnaje a byl obsazen do
All-Star-Teamu. Jako dvojka se objevil po boku Tomáše Vokouna na Mistrovství
světa 2010, kde odchytal jeden zápas proti Norsku. Roli jedničky si vyzkoušel o
rok později na Mistrovství světa 2011 na Slovensku. Umístil se na třetím místě v
hodnocení nejlepších brankářů turnaje s 1,88 gólů na zápas a úspěšností zákroků
93,93 %. Na tomto turnaji si také připsal 2 čistá konta, v zápase proti Dánsku
český výběr zvítězil 6:0 a ve čtvrtfinálovém zápase Česko zvítězilo proti kádru
USA 4:0. Zachytal si také na Mistrovství světa 2013, které se konalo ve Finsku a
Švédsku. Český tým na tomto turnaji skončil ve čtvrtfinále, kde podlehl
švýcarské hokejové reprezentaci 1:2. V roce 2015 se zúčastnil domácího
mistrovství v Praze a Ostravě. Na tomto turnaji začínal jako dvojka, avšak ve
druhém zápase proti Lotyšsku střídal Alexandra Saláka a do konce mistrovství ho
do branky už nepustil. Český tým skončil na turnaji na čtvrtém místě, když v
souboji o bronzové medaile prohrál s americkým hokejovým výběrem 0:3.

Pavelec se také zúčastnil Zimních olympijských her 2010, které se konaly v
kanadském Vancouveru. Tam plnil roli dvojky po boku Tomáše Vokouna. V roce 2014
ho Alois Hadamczik nominoval na zimní olympiádu v Soči, kde sice první zápas
proti Švédsku odseděl pouze na tribuně, ale následně odchytal všechny zbylé
zápasy českého výběru proti Lotyšsku, Švýcarsku, Slovensku a čtvrtfinále proti
USA, kterému český tým podlehl 2:5 a skončil tak opět bez medaile.



https://cs.wikipedia.org/wiki/Arm%C3%A9nie

Arménie, oficiálním názvem Arménská republika (arménsky Հայաստանի
Հանրապետություն, Hajastani Hanrapetuthjun), je stát ležící v Zakavkazsku v
jihozápadní Asii, bez přístupu k moři. Podle některých definic je Arménie
součástí Evropy. Na severu hraničí s Gruzií (164 km), na východě s Ázerbájdžánem
a de facto nezávislou Náhorně-karabašskou republikou (566 km), na jihu s Íránem
(35 km) a na západě s ázerbájdžánskou exklávou Nachičevan (221 km) a Tureckem
(268 km).

Název Arménie se používá v různých variantách v prakticky všech jazycích světa
kromě samotné arménštiny. Pochází ze staroperského názvu „Armanestán“ a „Arman“
podle pohraniční provincie státu Urartu na historickém arménském území, která
byla v polovině 1. tisíceletí př. n. l. osídlená mimo jiné Aramejci.

Arménská vysočina patří k dávným centrům lidské civilizace. Byla trvale osídlená
od paleolitu. V nejstarších písemných památkách z dob Chetitů je zmínka o národu
Chajasa v 2. tisíciletí před našim letopočtem. V tomto období ovládli území
Arménie Asyřané. Město Jerevan bylo nejstarším písemně doloženým městem na území
někdejšího SSSR. Spojením arménských kmenů v 9. století př. n. l. vznikla říše
Urartu v oblasti Vanského jezera. V říši Urartu byla založena mnohá opevněná
města, rozvíjela se řemesla a pěstování vína. V 6. století před n. l. Urartská
říše zanikla po vpádu médských vojsk. V Malé Arménii a na Araratské rovině
vzniklo Arménské království a začal se formovat arménský národ. Ve 4. století si
Arménii rozdělili Římané a Peršané.

Od 7. do 9. století tehdejší Arménii ovládali Arabové. Arménský stát se obnovil
v 9. století. Arméni vynikali jako obchodníci, zakládali kolonie po celé Přední
Asii, ale i v Kyjevě a Novgorodě. Od 11. století ovládali zemi Seldžuci, od 13.
století Mongolové.

V 17. století byla Arménie rozdělena mezi Turecko (připadla mu západní Arménie)
a Persii (východní Arménie). Národní identitu jim v tomto období pomohla udržet
jejich kultura, pěstovaná převážně emigranty v zahraničí. Až začátkem 19.
století připadla část východní Arménie spolu s východní Gruzií carskému Rusku.
Ruská vojska a arménští dobrovolníci roku 1827 ovládli celou východní Arménii.
Armény žijící v Tureckem spravované západní Arménii postihl těžký osud. V letech
1890–1922 byli systematicky vyvražďováni. V závěru 19. století nastaly tzv.
arménské řeže, při genocidě v době 1. světové války pak přišlo o život zhruba
1,5 miliónu lidí, dalších 100 tisíc uteklo před pronásledováním do Ruska a
jiných zemí. Rozvíjela se fakticky už jen východní Arménie. Po první světové
válce se Arménie dostala na nějakou dobu pod správu států Dohody.

V roce 1920 začalo komunisty podporované povstání, které vyhnalo zahraniční
vojska ze země a naopak na svoje území přivolalo Rudou armádu. 29. listopadu
1920 byla vyhlášena sovětská vláda a o dva roky později Arménie vstoupila do
Zakavkazské federace a stala se členem SSSR. Arménsko-tureckou hranici, dodnes
platnou, stanovila tzv. Karsská smlouva.

Sovětskou Arménii postihlo v roce 1988 silné zemětřesení o síle 7,2 stupně
Richterovy stupnice, v důsledku kterého zahynulo nejméně 50 000 lidí. Jednalo se
o humanitární krizi velkého rozsahu. Přestože sovětská moc tajila následky
zemětřesení, katastrofa vyvolava vlnu solidarity v mnoha zemích, které
zorganizovaly rozsáhlou humanitární pomoc. V České republice byla zorganizována
sbírka např. Šimonem Pánkem, pozdějším zakladatelem Člověka v tísni.

V roce 1991 získala Arménie nezávislost na Sovětském svazu a stala součástí SNS.
V roce 1999 byl při zasedání parlamentu zavražděn premiér Vazgen Sarkisjan, což
následně vedlo k částečné ekonomické i společenské krizi v zemi.

Do Arménie zasahuje horské pásmo Malého Kavkazu a vysokohorské pohoří Ararat,
kde se také nachází oficiální nejvyšší hora Arménie (Aragac, 4090 m n. m.).
Arméni však považují biblickou horu Ararat 5134 m n. m., kterou mají ve státním
symbolu, a která leží pouze kilometr od hranic v muslimském Turecku, za svoji
vlastní, protože ji po tisíciletí obývali právě oni. Avšak po genocidě
osmanskými Turky v letech 1913–1920 zůstalo kdysi velké Arménii pouze malé
území.

V roce 1988 zemi postihlo zemětřesení o síle 7,2 stupně magnitudy, které
připravilo o život více než 50 000 lidí především ve městech Spitak, Leninakan
(dnes Gjumri) a Kirovakan (dnes Vanadzor). V České republice byla následně
vyhlášena národní sbírka na postižené katastrofou. S touto pomocí jsou spojeny
počátky českého humanitárního působení i humanitární organizace Člověk v tísni.

Arménie je poloprezidentská republika. Jednokomorový parlament (Národní
shromáždění) má 131 křesel a je volen na 5 let.

Současný prezident Serž Sarkisjan je předsedou Arménské republikánské strany,
která v posledních parlamentních volbách v květnu 2007 získala 33,9 % hlasů.

V roce 1920 nesouhlasil sovětský Ázerbájdžán s připojením Náhorního Karabachu,
který byl z velké většiny osídlen Armény, k sovětské Arménii, a tak byl spolu s
Nachičevanem roku 1923 připojen k Ázerbájdžánu. Během sovětské éry Arménie
bezúspěšně usilovala o připojení Karabachu ke svému území.

Roku 1987 se zformovalo arménské hnutí o připojení k Arménii. V říjnu t.r. pak
Ázerbájdžán zakázal výuku arménských dějin na karabašských školách. Snahy Moskvy
o urovnání konfliktu byly rovněž neúspěšné, a tak byl Náhorní Karabach v lednu
1988 podřízen přímo ústřední vládě SSSR. S tímto postupem nesouhlasila ani jedna
strana.

V roce 1988 začala Arménie boj s Ázerbájdžánem o tuto oblast, který se ještě
vyostřil po rozpadu SSSR. Turecko na protest proti obsazení Náhorního Karabachu
uzavřelo arménské hranice. 28. listopadu 1989 byl vrácen pod správu
Ázerbájdžánu, ale Arménie ho hned 1. prosince anektovala. V letech 1991 až 1994
probíhala o karabašské území mezi oběma zeměmi válka. Dočasným východiskem se
stalo příměří z 16. května 1994, které zůstává v platnosti do současnosti.

Výsledkem je Karabach z 92,5 % ovládaný arménsko–karabašskými silami, které mají
pod kontrolou také dalších 5 celých okresů (a 2 částečně) mimo vlastní Karabach.
Celkově tak karabašští Arméni kontrolují 13,4 % rozlohy Ázerbájdžánu. Vojenské
zásahy byly doprovázeny exodem azerských a arménských menšin z území sousedního
státu. Z Ázerbájdžánu odešlo 413 000 Arménů, zatímco Arménii v důsledku
konfliktu opustilo 724 000 Azerů.

Začlenění Arménie k SSSR mělo výrazný vliv na rozvoj průmyslu. Ze země se pomalu
stal rozvinutý průmyslo-zemědělský stát. Arménie vyvážela stroje, textil a
spotřební výrobky. Po rozpadu SSSR v roce 1991 země zrušila zemědělská družstva
a o zemědělskou výrobu se starají drobní rolníci. Průmysl prošel začátkem 90.
let obdobím stagnace, ale nová vláda začala s liberalizací ekonomiky. Ta od roku
1995 zaznamenává růst.

Ze 3 215 800 obyvatel Arménie (duben 2006) tvoří 97,9 % Arméni; následují
jezidští Kurdové (1,3 %) a Rusové (0,5 %). Navíc přes 6 milionů Arménů žije v
zahraničí.

Arménské království jako první státní útvar na světě přijalo roku 301 n. l.
křesťanství za státní náboženství. K arménské apoštolské církvi se hlásí 99 %
obyvatelstva. Za zakladatele arménské církve je považován sv. Řehoř Osvětitel.

V září roku 1855 byl na zámku v Zákupech na návštěvě u excísaře Ferdinanda V.
Dobrotivého arcibiskup Arménů Arihtazes Azaria.

Kurdové žijící na západě praktikují zoroastrismus a šamanismus. Většina
Ázerbájdžánců vyznávajících islám utekla během konfliktu do Ázerbájdžánu.

Významným hudebním skladatelem byl Aram Chačaturjan. Zakladatelem moderní
arménské hudby byl Komitas. Představiteli klasické hudby byli též Alexander
Arutjunjan či Alexander Spendiarjan. V populární hudbě se prosadili někteří
představitelé arménské diaspory, například francouzský šansoniér Charles
Aznavour, americká zpěvačka Cher, nebo rocker skupiny System of a Down Serj
Tankian. Z Arménie naopak vyrážel do světa hráč na duduk Djivan Gasparyan.

Arménský původ měl malíř Ivan Ajvazovskij, stejně jako Američan Arshile Gorky.
Ke známým malířům působícím v Arménii patřil Martiros Sarjan.

V sovětském filmu se prosadil režisér Sergej Paradžanov. V Kanadě režisér Atom
Egoyan.

Nejznámějším spisovatelem arménského původu je patrně William Saroyan, ovšem ten
působil v diaspoře. Zakladatelem moderní arménské literatury byl Chačatur
Abovjan. K důležitým jménům patří též Jeghiše Čarenc, Hovhannes Tumanjan, Avetik
Isahakjan, Sajať-Nova či Diana Abgar.

Otcem arménské vědy je starověký učenec Anania Širakaci. Významným botanikem byl
Armen Tachtadžjan. V časech SSSR se proslavil astronom Viktor Amazaspovič
Ambarcumjan a letecký konstruktér Arťom Mikojan. Arménský původ měl i rakouský
matematik Emil Artin. Arménský původ měl i známý průkopník eutanázie Jack
Kevorkian.

K intelektuálním pilířům starověké Arménie patřili zakladatel arménské církve
Řehoř Osvětitel, historik Movses Chorenaci či teolog Řehoř z Nareku. Tvůrcem
arménské abecedy byl Mesrop Maštoc. Georgij Ivanovič Gurdžijev byl známým
mystikem 20. století.

Jako i jiné kavkazské národy, mají Arméni slavnou šachovou a zápasnickou školu.
Ze šachistů k nejvýznamnějším patří Tigran Petrosjan či Levon Aronjan. Zápasník
Armen Nazarjan vyhrál pro samostatnou Arménii první a dosud jedinou zlatou
olympijskou medaili (druhou vyhrál již v dresu Bulharska). Jeho kolegové Arsen
Julfalakjan a Armen Mkrtčjan mají olympijské stříbro. Levon Julfalakyan vyhrál
olympiádu ještě v dresu SSSR.



https://cs.wikipedia.org/wiki/Petr_%C4%8Cech

Petr Čech (* 20. května 1982 Plzeň, Československo) je český fotbalový brankář a
bývalý reprezentant. V současnosti je brankářem anglického Arsenalu. Mistr
Evropy hráčů do 21 let z roku 2002. V minulosti působil v týmech Viktorie Plzeň,
Chmelu Blšany, Sparty Praha, Rennes a Chelsea FC. Všeobecně je považován za
jednoho z nejlepších fotbalových brankářů na světě. Po Milanu Barošovi,
Vladimíru Šmicerovi a Marku Jankulovském se stal v roce 2012 čtvrtým českým
vítězem prestižní Ligy mistrů. Klubový rekord Chelsea FC v počtu vychytaných nul
ve všech soutěžích, který držel s 208 čistými konty Peter Bonetti, překonal
11. ledna 2014. Je držitelem rekordu anglické Premier League v počtu vychytaných
čistých kont. Ze všech fotbalistů má na kontě nejvíce zápasů za českou
fotbalovou reprezentaci (celkem 124).

V červnu 2003 se oženil se svou dlouholetou přítelkyní Martinou Dolejšovou,
spolužačkou ze Sportovního gymnázia v Plzni, se kterou má dceru Adélu (* 2008) a
syna Damiána (* 2009). Mezi jeho záliby patří hra na bicí, na YouTube lze nalézt
coververze jeho oblíbených kapel Nirvana, Foo Fighters a System of a Down.

V žákovských výběrech začal jako útočník, až ve 4. třídě si jej vyhlédl trenér
gólmanů. Od té doby se pevně uchytil v prostoru mezi tyčemi. V době kdy hrál za
dorost Viktorky, poprvé nastoupil v reprezentačním výběru (do 15 let). Úspěšné
vystoupení na ME do 16 let, kde byl vyhlášen nejlepším gólmanem turnaje,
předznamenalo začátek veleúspěšné kariéry . FC Viktoria Plzeň však nedokázala
ocenit kvality mladého brankáře a za pouhých 350 tisíc Kč jej přepustila do
klubu FK Chmel Blšany .

Přestup do Blšan nicméně znamenal významný zlom v Čechově kariéře. Brzy se zde
totiž dočkal prvoligového debutu. 30. října 1999 ve věku 17 let nastoupil k
utkání na pražské Spartě . Za FK Chmel Blšany odehrál během dvou sezón celkem 27
zápasů, ve druhé sezóně díky svým výkonům již zastával pozici brankářské
jedničky. Během této doby rovněž pravidelně reprezentoval Česko v juniorských
výběrech.

V lednu 2001 jej za 22 milionů korun získala AC Sparta Praha, ale ponechala jej
na hostování v Blšanech. V devatenácti letech se tak stal nejdražším českým
brankářem . Poté, co absolvoval jako brankářská jednička Mistrovství světa hráčů
do 20 let v Argentině, nastoupil v létě 2001 na Letnou. Vytvořil zde český
ligový rekord v neprůstřelnosti, gól neinkasoval rovných 903 minut . Celkem v
dresu Sparty odchytal 27 utkání. V lize však Sparta skončila druhá za Slovanem
Liberec a český titul tak v Čechově sbírce chybí.

V květnu 2002 zazářil na ME hráčů do 21 let, když ve finále proti Francii
v penaltovém rozstřelu pustil ze čtyř střel jediný gól a vychytal tak pro Česko
historické vítězství . Jeho skvělé výkony přitáhly zájem pozorovatelů
zahraničních velkoklubů.

9. července 2002 přestoupil do francouzského klubu Stade Rennes . I tam se stal
velkou brankářskou oporou. I přes jeho výborné výkony se však klub pohyboval
většinou ve spodní polovině tabulky. Na kontě má 70 startů ve francouzské lize,
v nichž vychytal 22 čistých kont.

V této době už byl oporou seniorské reprezentace Česka v kvalifikaci na ME 2004.
Samotné mistrovství Evropy 2004 představuje zatím největší úspěch Čechovy
reprezentační kariéry. S týmem Česka došel až do semifinále, kde v prodloužení
podlehli pozdějším vítězům turnaje z Řecka.

V lednu 2004, ještě před mistrovstvím Evropy, souhlasil s letním přestupem do
londýnské Chelsea F.C. za téměř půl miliardy korun a podepsal pětiletý kontrakt
.

Před startem sezóny počítal nový kouč José Mourinho s Italem Carlem Cudicinim na
místě brankářské jedničky, Čech měl být náhradníkem. Nicméně Cudicini si těsně
před startem ligy poranil loket a Čech tak dostal šanci, které naplno využil.
Skvělými výkony přesvědčil kouče a převzal na dlouhá léta postavení brankářské
jedničky Chelsea.

5. března 2005 vytvořil nový rekord Premier League v počtu minut (1025) bez
inkasovaného gólu (tento rekord byl v roce 2009 překonán Edwinem van der Sarem
z Manchesteru United ). Čech udržel čisté konto od 12. prosince 2004, kdy dostal
gól od útočníka Arsenalu Londýn Thierry Henryho do zmíněného 5. března 2005, kdy
jej překonal Leon McKenzie z Norwich City FC . V sezóně vychytal celkem 21
čistých kont a velkou měrou tak přispěl k historicky druhému vítězství Chelsea
F.C. v Premier League.

V srpnu 2005 stál Čech v brance Chelsea F.C. při vítězství v anglickém
Superpoháru. Chelsea porazila dvěma góly Didiera Drogby Arsenal FC 2-1 . V
Premier League Čech nastoupil k celkem 34 ligovým zápasům a měl velký podíl na
obhajobě ligového titulu.

V červnu 2006 nastoupil v dresu Česka na MS v Německu. Tým sice porazil USA 3-0,
ovšem po následných porážkách s Ghanou 0-2 a s Itálií (také 0-2) skončil
v základní skupině třetí a dále nepostoupil.

Po skončení MS v Německu Čech prodělal artroskopickou operaci obou ramen, se
kterými měl dlouhodobé problémy . Do hry se vrátil 26. srpna 2006.

14. října 2006 během ligového utkání proti Readingu FC utrpěl český brankář
Chelsea frakturu lebky při střetu s irským záložníkem soupeře Stephenem Huntem.
Hunt dobíhal v 1. minutě utkání míč uvnitř pokutového území Chelsea, ale Čech
byl u něj dříve. Hunt zasáhl pravým kolenem hlavu gólmana Chelsea, což si
vyžádalo dlouhé ošetřování na ploše. Poté byl brankář odnesen na nosítkách. Do
branky Chelsea se postavil náhradní brankář Carlo Cudicini, jenž také v tomtéž
zápase utrpěl zranění, byl dokonce chvíli v bezvědomí. Zápas musel dochytat hráč
z pole, konkrétně John Terry. Chelsea i přesto v tomto utkání vyhrála 1-0 . Petr
Čech skončil v péči neurochirurgů a byl dlouhou dobu mimo hru. Doktoři brankáře
varovali, že pokud návrat na trávník uspíší, mohou být následky fatální.

Trenér Chelsea José Mourinho kritizoval Stephena Hunta a také zdravotnickou
službu a rozhodčího Mika Rileye . Někteří komentátoři a bývalí brankáři (a také
aktivní brankáři) po zranění Čecha volali po vyšší ochraně gólmanů.

Petr Čech se vrátil z nemocnice 24. října 2006 a následující týden začal s
lehkým tréninkem. Chelsea avizovala, že v souladu s lékařským doporučením nebude
brankář k dispozici po dobu 3 měsíců. V interview pro Chelsea TV Petr Čech
uvedl, že si srážku s Huntem nepamatuje.

Do Premier League se vrátil 20. ledna 2007 v utkání proti Liverpoolu. Hlavu měl
chráněnou koženou helmou připomínající podobné chrániče hlavy, které nosí
ragbisté . Podobnou helmu nosí dodnes. Helma je Čechovi vytvarována přímo na
míru a je vyztužena speciální polyetylenovou pěnou o vysoké hustotě, mající za
úkol chránit místa, kde byla Čechova lebka při srážce poškozena . Utkání
s Liverpoolem sice skončilo prohrou Chelsea 0-2 , následně ovšem Čech držel
čisté konto více než 800 minut. 11. dubna 2007 získal jako první brankář od roku
2000 ocenění pro Hráče měsíce Premier League, za osm čistých kont v řadě .

V květnu udržel čisté konto ve finále Anglického poháru proti Manchesteru United
(Chelsea vyhrála 1-0 po prodloužení) a slavil tak první vítězství v této
prestižní soutěži (pro Chelsea historicky čtvrté) . V Premier League skončila
Chelsea tentokrát na 2. místě právě za suverénním Manchesterem United.

Čech v této sezóně bojoval se zraněními, kvůli kterým vynechal celkem 22
soutěžních zápasů. V listopadu si zranil lýtkový sval pravé nohy , o měsíc
později si pro změnu zranil kyčel . V březnu si Čech v tréninku zranil kotník .
V dubnu se musel podrobit šití tváře (50 stehů) po srážce se spoluhráčem během
tréninku .

Chelsea v této sezóně žádnou trofej nevybojovala, i když několikrát byla velmi
blízko. Nejprve prohrála ve finále ligového poháru s Tottenhamem Hotspur 1-2,
když Čech krátce před koncem vyrazil přímý kop Jermaina Jenase přímo na hlavu
Jonathana Woodgata, který rozhodl o zisku trofeje pro Tottenham . V Premier
League bojovala Chelsea do posledního kola o titul s Manchesterem United,
nakonec však skončila se ztrátou 2 bodů druhá. Poslední hořkou pilulku musela
Chelsea spolknout ve finále nejprestižnější klubové soutěže světa, Ligy mistrů
UEFA. Chelsea se ve finále hraném na stadiónu Lužniky v Moskvě znovu střetla
s Manchesterem United. Stav utkání byl i po prodloužení 1-1, a tak přišly na
řadu penalty. Čech ze sedmi pokusů Manchesteru chytil pouze střelu Cristiana
Ronalda, zatímco na druhé straně John Terry trefil tyč a Čechův protějšek Edwin
van der Sar chytil střelu Nicolase Anelky. Výhru v prestižní soutěži tak slavil
Manchester United .

Ani v reprezentaci si Čech chuť nespravil. Reprezentační vystoupení na
mistrovsví Evropy 2008 skončilo po nevydařeném utkání základní skupiny
s Tureckem. Česko vedlo ještě 20 minut před koncem 2-0, nakonec však prohrálo
2-3, k čemuž Čech přispěl velkou hrubkou vedoucí k druhému gólu v české síti. ČR
se po třech zápasech základní skupiny se šampionátem rozloučila, účast ve
čtvrtfinále zi zajistilo Portugalsko a Turecko.

V červenci 2008 podepsal Čech v Chelsea nový pětiletý kontrakt, platný do roku
2013 . V listopadu 2008 porazila Chelsea Sunderland AFC 5-0, pro Čecha to byla
jubilejní stá nula v dresu Chelsea . V únoru 2009 v zápase Ligy mistrů UEFA
proti Juventusu Turín oslavil i 200. start za Chelsea F. C..

V Premier League skončila Chelsea tentokrát třetí, ale vybojovala alespoň
vítězství v Anglickém poháru. Ve finálovém utkání proti Evertonu Čech sice
inkasoval již po 25 sekundách hry (nejrychlejší finálový gól ve více než stoleté
historii této soutěže), nicméně po zbytek zápasu již gól nedostal a Chelsea po
gólech Didiera Drogby a Franka Lamparda nakonec zvítězila 2-1 .

Sezóna pro Čecha začala vítězstvím v anglickém Superpoháru. Utkání s
Manchesterem United skončilo nerozhodně 2-2, o vítězi tak rozhodovaly pokutové
kopy. Zatímco hráči Chelsea proměnili všechny čtyři své pokusy (v brance
Manchesteru nestál Edwin van der Sar, ale náhradník Ben Foster), za Manchester
United nedali Ryan Giggs a Patrice Evra .

15. dubna 2010 v utkání proti Boltonu vychytal svoji 100. nulu v anglické lize
(Chelsea vyhrála 1-0). Potřeboval k tomu 180 (ligových) zápasů .

V Premier League sváděla Chelsea opět velký boj s Manchesterem United. Stejně
jako v sezóně 2007/2008 rozhodovalo o titulu až poslední kolo, tentokrát se
ovšem radovala Chelsea, která soutěž vyhrála s jednobodovým náskokem. Čech tak
slavil své třetí vítězství v této soutěži. Chelsea navíc obhájila i vítězství v
Anglickém poháru a vybojovala tak historické "double". Ve finále Anglického
poháru porazila Chelsea Portsmouth FC 1-0. Čech uhájil čisté konto, když chytil
penaltu Kevin-Princi Boatengovi .

Mistrovství světa ve fotbale 2010 se Čech nezúčastnil, Česko si nevybojovalo
postup z kvalifikace, když ve své skupině skončilo až třetí za Slovenskem a
Slovinskem.

V přípravě na sezónu utrpěl Čech zranění lýtka, kvůli kterému mimo jiné chyběl v
souboji o anglický Superpohár (Chelsea prohrála s Manchesterem United 1-3) . V
březnu 2011 si Čech v utkání s Blackpoolem připsal na své konto jubilejní 300.
start v dresu Chelsea.

Pro titul v Premier League si tentokrát suverénně došel Manchester United,
Chelsea skončila s devítibodovou ztrátou druhá, jen o skóre před Manchesterem
City. Chelsea tedy skončila v této sezóně bez trofeje, Čech byl ovšem fanoušky
poprvé zvolen Hráčem roku Chelsea F.C. (získal více než 28 000 hlasů) .

V úvodu sezóny vyřadilo Čecha na čtyři týdny ze hry zranění kolene z tréninku.
24. dubna 2012 v utkání s Tottenhamem Hotspur oslavil svůj 250. ligový start v
dresu Chelsea.

V lize Chelsea tuto sezónu zůstala výrazně za očekáváním, musela se spokojit
s konečným 6. místem. Vše si však hráči Chelsea plně vynahradili v pohárech.
Nejprve zvítězili ve finále Anglického poháru, kde porazili Liverpool FC 2-1.
Čech se vyznamenal především při střele Andyho Carrolla z 83. minuty, kterou
vytáhl na břevno . O této situaci se debatovalo i dlouho po zápase, neboť nebylo
jasné, zda míč nepřešel celým objemem brankovou čáru . Nicméně rozhodčí situaci
jako gól neposoudili a Chelsea tak slavila svůj sedmý triumf v této soutěži (pro
Čecha čtvrtý). Největší úspěch měl však teprve přijít.

V osmifinále Ligy mistrů UEFA stála Chelsea na pokraji vyřazení, když prohrála
úvodní zápas v Neapoli 1-3. Nicméně hráči Chelsea dokázali zmobilizovat síly a
nakonec slavili postup po domácí výhře 4-1 v prodloužení. Ve čtvrtfinále si
Chelsea poradila s Benficou Lisabon po výsledcích 1-0 (venku) a 2-1 (doma). V
semifinále proti obhájcům trofeje z FC Barcelona byla Chelsea i vzhledem
k ligovým výsledkům považována za jasného outsidera, nicméně doma dokázala
Chelsea zvítězit 1-0 gólem Drogby a na horkou španělskou půdu tak rozhodně
neodjížděla bez šancí . Ve 20. minutě odvetného zápasu vytáhl Čech skvělý zákrok
proti fenomenálnímu Lionelu Messimu. FC Barcelona se ujala vedení v 35. minutě
gólem Busquetse. V 37. minutě uviděl červenou kartu kapitán Chelsea John Terry
za nesmyslný zákrok zezadu na Sáncheze. FC Barcelona využila převahu jednoho
hráče v poli již po šesti minutách, když se trefil Iniesta. Situace Chelsea
vypadala beznadějně. Nicméně v nastaveném čase prvního poločasu snížil Ramires
na 1-2 a postavil tak Barcelonu před nutnost vstřelit další gól. V 49. minutě
přišla další velká chvíle Petra Čecha. Po faulu Drogby byla nařízena penalta, ke
které se postavil Lionel Messi. Nastřelil však jen břevno! Zbytek zápasu
Barcelona útočila, Chelsea úporně bránila, Čech však odolal. V nastavení nakonec
obraně Barcelony unikl Torres a srovnal na konečných 2-2 .

Ani ve finále proti Bayernu Mnichov, který měl výhodu domácího hřiště (finále se
hrálo v mnichovské Allianz Areně) nebyla Chelsea favoritem. Scházeli jí totiž
čtyři hráči základní sestavy, kteří se vykartovali v Barceloně. Ve finále hraném
19. května 2012 byli Petr Čech spolu s Didierem Drogbou hlavními hvězdami
zápasu. Bayern byl po většinu zápasu aktivnější, nicméně gólu se dočkal až v
83. minutě, když se trefil Thomas Müller. Domácí fanoušci už chystali oslavy,
avšak v 88. minutě, po vůbec prvním rohovém kopu pro Chelsea v zápase přesně
hlavičkoval Didier Drogba, srovnal tak stav zápasu na 1-1 a muselo se
prodlužovat. Ve čtvrté minutě nastavení byla nařízena proti Chelsea penalta po
faulu Didiera Drogby. K ní se postavil Arjen Robben. Čech ovšem jeho přízemní
střelu chytil. Ani ve zbytku prodloužení gól nepadl, a tak rozhodovaly penalty.
Brankář Bayernu Manuel Neuer hned v první sérii chytil střelu Maty, další
střelci Chelsea však byli neomylní. Petr Čech kapituloval v prvních třech
sériích, pak však přišly jeho velké chvíle. Ve čtvrté sérii vyrazil střelu Ivicy
Oliće a v páté sérii vytáhl ránu Bastiana Schweinsteigera na tyč. Následně
zpečetil historický úspěch Chelsea Didier Drogba . Pro Petra Čecha to byl
nesporně největší úspěch jeho klubové kariéry.

V pondělí 28. května 2012 oznámil, že ještě před odjezdem české fotbalové
reprezentace na soustředění do Rakouska podepsal s Chelsea FC novou smlouvu,
která má platnost do 30. června 2016 .

Zúčastnil se Mistrovství Evropy ve fotbale 2012 v Polsku a na Ukrajině. V prvním
zápase (8. června 2012) nezabránil vysoké prohře českého mužstva 1-4 s Ruskem.
Ve druhém zápase (12. června 2012) proti Řecku vyrobil v úvodu druhého poločasu
za stavu 2-0 pro ČR fatální hrubku, následkem čehož řecký hráč Theofanis Gekas
snížil. České mužstvo však výsledek 2-1 udrželo až do konce utkání. V závěrečném
zápase základní skupiny A udržel Petr Čech čisté konto proti Polsku, Petr
Jiráček gólem rozhodl o vítězství českého týmu 1-0 a postupu z prvního místa
skupiny do čtvrtfinále. Čtvrtfinálový zápas ve Varšavě (21. června 2012) proti
Portugalsku český tým prohrál 0-1 a s turnajem se rozloučil. Petr Čech nastoupil
ke všem čtyřem zápasům české reprezentace na Mistrovství Evropy 2012.

31. srpna 2012 nastoupil v Monaku v základní sestavě Chelsea k utkání o evropský
Superpohár. O tuto trofej se střetávají vítěz Ligy mistrů (tehdy Chelsea FC) a
Evropské ligy (tehdy Atlético Madrid). Čech odchytal celý zápas, ale porážce 1-4
společně se svými spoluhráči zabránit nedokázal.

Dne 27. října 2012 inkasoval tři branky v domácím ligovém utkání (9. kolo) proti
Manchesteru United (prohra Chelsea 2-3), když Robin van Persie orazítkoval
tvrdou střelou tyč a míč se následně odrazil od zad Davida Luize přímo do
odkryté brány. Rozhodčí přísně udělili dvě červené karty, obránci Branislavu
Ivanovićovi a útočníkovi Fernandu Torresovi. Navíc uznali rozdílový gól
z ofsajdu, který vstřelil Javier Hernández Balcázar. Chelsea tak poprvé prohrála
v sezoně 2012/13 v lize. Duel Chelsea-Manchester United se vzápětí opakoval
31. října 2012, tyto týmy se potkaly v zápase anglického ligového poháru
(Capital One Cup), kde Chelsea v atraktivním utkání Manchesteru ligovou prohru
oplatila, i když dlouhou dobu pouze dotahovala soupeře. Kvůli chybě Petra Čecha
se před bránou ocitl veterán Manchesteru Ryan Giggs, jenž střelou k tyči otevřel
skóre. Zápas dospěl do prodloužení a skončil výhrou Chelsea 5-4, která se po
vyřazení Manchesteru United ve čtvrtfinále utkala s Leedsem United. V opakovaném
čtvrtfinálovém utkání FA Cupu 1. dubna 2013 (první zápas skončil remízou 2:2,
proto se opakoval) opět proti Manchesteru United za stavu 1-0 bravurně
zlikvidoval šanci Javiera Hernándeze Balcázara. Pomohl tak k vítězství Chelsea
1-0 a postupu do semifinále proti Manchesteru City. V semifinále inkasoval dva
góly a Manchester City vyřadil Chelsea výsledkem 1-2.

Chelsea skončila v Lize mistrů na třetím místě základní skupiny E, což znamenalo
vyřazení a pokračování v Evropské lize (Chelsea se stala prvním vítězem LM,
který v následující sezóně nepostoupil ze základní skupiny). Do jarního
šestnáctifinále byl Chelsea přilosován český klub AC Sparta Praha. Čech
nastoupil 14. února 2013 v Praze, anglický celek zvítězil 1-0 gólem mladého
brazilského fotbalisty Oscara. O týden později se představil i v odvetě na
Stamford Bridge a v 17. minutě inkasoval gól od Davida Lafaty, ale branka Edena
Hazarda na konečných 1-1 ve druhé minutě nastaveného času znamenala postup
Chelsea do osmifinále. S Chelsea nakonec postoupil až do finále, kde na
londýnský tým čekalo portugalské mužstvo Benfica Lisabon. Finále Evropské ligy
2012/13 se konalo 15. května 2013 v Amsterdamu. Chelsea nakonec slavila titul po
vítězství 2-1 gólem Ivanoviće v třetí minutě nastavení. Čech v zápase inkasoval
gól z pokutového kopu, ale předtím založil akci vedoucí k prvnímu gólu Chelsea.
Na polovině hřiště si všiml volného Juana Maty a hodil mu rychle míč, Mata jej
ihned posunul na Fernanda Torrese, který běžel sám na brankáře Artura a své sólo
zakončil.

11. ledna 2014 překonal klubový rekord Chelsea FC v počtu vychytaných nul ve
všech soutěžích, který držel s 208 čistými konty Peter Bonetti./ Bylo to v
ligovém utkání s Hull City AFC (výhra 2:0). Až do závěrečných kol bojoval s
týmem o titul, který nakonec získal Manchester City FC.

V létě se do Chelsea vrátil z tříletého hostování v Atléticu Madrid talentovaný
belgický brankář Thibaut Courtois, s nímž Petr Čech bojoval v přípravě o místo
brankářské jedničky. Na začátku sezony začal Čech na lavičce, což pro něj byla
nová role. Poprvé dostal český brankář příležitost v anglickém ligovém poháru
proti Boltonu. V Premier League nastoupil až v 7. kole proti Arsenalu, kdy ve
24. minutě střídal zraněného Courtoise za stavu 0:0, Chelsea zápas vyhrála 2:0.
21. října 2014 vychytal v základní skupině G Ligy mistrů UEFA 2014/15 výhru 6:0
proti slovinskému klubu NK Maribor. 1. března 2015 vyhrál s Chelsea potřetí ve
své kariéře Anglický ligový pohár. 3. května 2015 tři kola před koncem získal s
Chelsea další ligový titul.

Dne 29. června 2015 přestoupil do Arsenalu, kde podepsal smlouvu na 4 roky.
Přestupová částka nebyla zveřejněna, ale podle spekulací médií byla výše
přestupu stanovena na 11 milionů liber. Čechův první soutěžní zápas v novém
klubu se paradoxně uskuteční 2. srpna proti jeho bývalému klubu Chelsea, se
kterou se Arsenal utká o anglický Superpohár (Community Shield). Na svém
facebookovém profilu pak k přestupu uvedl: „Po 11 letech z Chelsea do Arsenalu.
Mám velkou radost z toho, že mohu spojit své síly s Arsenalem. Zůstal mi stejný
hlad po úspěchu jako na začátku mé kariéry. Miluji výzvy, které stojí před top
světovými hráči, když nastupují v Premier League. Když mi Arsène Wenger řekl o
ambicích klubu, o tom, jak vidí moji roli v týmu, rozhodnutí bylo jasné.“

V přípravě sbíral pouze vítězství. V prvním soutěžním utkání nové sezóny 2.
srpna 2015 (Community Shield 2015– anglický Superpohár) nastoupil proti svému
bývalému klubu Chelsea a podílel se na výhře 1:0.

K prvnímu zápasu za Arsenal v Lize mistrů UEFA 2015/16 nastoupil 20. října 2015
na Emirates Stadium proti favorizovanému Bayernu Mnichov, který tahal šňůru
výher. Vychytal čisté konto při výhře 2:0 a stal se mužem utkání.. Proti
Evertonu si připsal výhru 2:1. 31. 10. 2015 proti Swansea City AFC si připsal
čisté konto (3:0) a už jen jediná vychytaná nula jej dělila od vyrovnání rekordu
Davida Jamese v počtu čistých kont v Premier League.. V odvetě LM proti Bayernu
dostal Petr Čech přes dobrý výkon pět branek (prohra 1:5). Proti Tottenhamu
Spurs měl Čech možnost rekord vyrovnat. To se však nepovedlo a zápas skončil
1:1. 13. prosince 2015 vychytal 169. čisté konto v Premier League (v utkání
proti Aston Villa FC, výhra 2:0) a vyrovnal tak rekord Davida Jamese a celé
soutěže. 170. čisté konto v Premier League vychytal a rekord Jamese překonal 28.
12. 2015 v zápase proti AFC Bournemouth (výhra 2:0).

Účastnil se mistrovství Evropy do 16 let v roce 1999 v Česku, kde skončil český
tým čtvrtý. Na mistrovství Evropy do 18 let v roce 2000, které se hrálo v
Německu, obsadila Česká republika rovněž 4. místo. V roce 2001 se zúčastnil
mistrovství světa hráčů do 20 let v Argentině, kde ČR prohrála ve čtvrtfinále
0:1 s Paraguayí. V roce 2002 získal zlatou medaili na mistrovství Evropy hráčů
do 21 let ve Švýcarsku.

V reprezentačním A-týmu debutoval 12. února 2002 v zápase proti Maďarsku, jenž
český tým zvítězil 2-0. Od té doby je oporou reprezentačního družstva.
26. března 2013 v kvalifikačním střetnutí v Arménii vychytal výhru 3-0, byl to
jeho 100. reprezentační zápas. Stal se teprve druhým hráčem české reprezentace
(po Karlu Poborském), kterému se podařilo absolvovat 100 nebo více utkání v
národním dresu. V září 2015 český národní tým s Čechem v brance postoupil na
EURO 2016 ve Francii. Po jubilejní desáté výhře v anketě Zlatý míč České
republiky v červenci 2016 ohlásil konec své dlouholeté reprezentační kariéry.



https://cs.wikipedia.org/wiki/Alexander_Zverev

Alexander Zverev (20. dubna 1997 Hamburk) je německý profesionální tenista
ruského původu a vítěz juniorské dvouhry na Australian Open 2014. Ve své
dosavadní kariéře vyhrál na okruhu ATP World Tour dva turnaje ve dvouhře a jeden
ve čtyřhře, když první ovládl na petrohradském St. Petersburg Open 2016.
Na challengerech ATP a okruhu Futures získal do dva tituly ve dvouhře.

Na žebříčku ATP byl ve dvouhře nejvýše klasifikován v únoru 2017 na 18. místě
a ve čtyřhře pak v témže měsíci na 131. místě. Na juniorském kombinovaném
žebříčku ITF byl nejvýše klasifikován mezi říjnem 2013 až červnem 2014, když mu
patřila 1. příčka.

Na nejvyšší grandslamové úrovni se v mužské dvouhře nejdále probojoval do 3.
kola antukového French Open 2016 a londýnského Wimbledonu 2016. V prvním případě
byl nad jeho síly Rakušan Dominic Thiem, ve druhém český tenista Tomáš Berdych.
Obě utkání se hrála na čtyři sety.

V německém daviscupovém týmu debutoval v březnu 2016 singlovým utkáním světové
skupiny proti České republice, v němž podlehl v pěti setech Tomáši Berdychovi.
Za stavu 2:2 na zápasy nastoupil do rozhodující dvouhry proti Lukáši Rosolovi,
ve které mu po výsledku 2–6, 3–6 a 1–6 jasně podlehl. Do dubna 2016 v soutěži
nastoupil k jedinému mezistátnímu utkání s bilancí 0–2 ve dvouhře a
0–0 ve čtyřhře.

V roce 2015 jej Asociace tenisových profesionálů vyhlásila Hvězdou zítřka, do
roku 2012 kategorie známé jako „nováček roku“.

Pochází z rodiny ruských tenisových trenérů otce Alexandra Zvereva a matky Ireny
Zverevové. Otec je bývalý profesionální ruský tenista, který reprezentoval
Sovětský svaz. V roce 1991 se s manželkou Irenou odstěhoval do Německa a je
osobním trenérem syna. Jeho starší bratr Mischa je také profesionálním tenistou.
Tenis začal hrát v pěti letech. Když vyrůstal, byl jeho idolem švýcarský tenista
Roger Federer. Je basketbalový fanoušek, jehož oblíbeným klubem je americký tým
Miami Heat. Hovoří německy, anglicky a rusky.

Přes zimu, žije s rodinou na Floridě, kde trénuje v tenisovém centru
Saddlebrook. Během léta bydlí v rodném Hamburku.

Sezónu zahájil na turnaji smíšených družstev Hopman Cupu, kde po boku Sabine
Lisické reprezentoval Německo. V australském Perthu prohrál ve dvouhrách s
Nickem Kyrgiosem a Andym Murraym, nicméně dokázal po výsledku dvakrát 6–2
přehrát francouzského tenistu Kennyho de Scheppera. Na úvodním grandslamu sezóny
Australian Open podruhé v sezóně nestačil na Andyho Murrayho, když mu v úvodním
kole podlehl ve třech setech.

Následně startoval na francouzském turnaji Open Sud de France v Montpellier, kde
došel do semifinále, když třeba ve 2. kole dokázal porazit světovou třináctku
Marina Čiliće z Chorvatska. V něm ale nestačil na domácího Paula-Henriho
Mathieuho, s nímž neuhrál ani set. V tomto zápase za stavu 6–7 a 4–5 z jeho
pohledu vyběhl za empajrovým rozhodčím, který změnil výrok čárového a sprostě mu
za to vynadal, za což byl napomenut.

Další zastávkou byl turnaj kategorie ATP World Tour 500, nizozemský Rotterdam.
Po zdolání Kanaďana Vaska Pospisila a světové patnáctky Francouze Gillese
Simona, nestačil ve čtvrtfinále na dalšího Francouze Gaëla Monfilse. Na Open 13
v Marseille mu po vítězstvím nad domácím Julienem Benneteauem vystavil ve 2.
kole stopku Tomáš Berdych, se kterým prohrál ve třech setech.

V březnu si přispal premiérový start v Davis Cupu za německý tým, když debutoval
singlovým utkáním světové skupiny proti České republice, v němž podlehl v pěti
setech Tomáši Berdychovi, a ani druhý vzájemný zápas v krátké době neovládl. Za
stavu 2:2 na utkání nastoupil k rozhodujícímu zápasu, ve kterém mu ovšem nedal
šanci Lukáš Rosol, a v utkání mu dovolil jen 6 gemů.

Na americkém BNP Paribas Open v Indian Wells, se přes chorvatského tenistu Ivana
Dodiga, Bulhara Grigora Dimitrova a Gillese Simona dostal do 4. kola, kde
podlehl ve třech sadách Rafaelovi Nadalovi ze Španělska, přestože v posledním
setě disponoval jedním mečbolem. Dalším americkým turnajem bylo Miami Open, kde
v úvodním kole zdolal hráče startujícího na divokou kartu Michaela Mmoha, aby ho
v dalším kole porazil domácí Steve Johnson.

Antukovou část sezóny zahájil monackým Monte-Carlo Rolex Masters. V prvním kole
lehce přešel po výsledku 6–1 a 6–3 přes ruského hráče Andreje Rubljova. Následně
podlehl Marcelu Granollersovi, jenž se do turnaje dostal jako lucky loser po
odstoupení krajana Davida Ferrera.

Poté odcestoval do Barcelony, kde v úvodním kole porazil krajana Jana-Lennarda
Struffa po výsledku 6–4 a 6–3. Ve 2. kole přehrál ve třech sadách Brazilce
Thomaze Bellucciho, a v turnaji ho zastavil Malek Džazírí, který mu nepovolil
ani set.

Po turnaji Open Banco Sabadell odcestoval do Německa, kde startoval na
mnichovském turnaji BMW Open. N aúvod si poradil s Malekem Džazírím a po výhře
nad Lukášem Rosolem postoupil do čtvrtfinále. Tam porazil belgického tenistu
Davida Goffina a postoupil semifinále, v němž ve třech setech (6–4, 2–6 a 3–6)
nestačil na Rakušana Dominica Thiema.

Na turnaji Masters 1000 v Římě nejprve porazil Grigora Dimitrova, avšak ve 2.
kole lehce podlehl Švýcarovi Rogeru Federerovi.

Další události pro něj byla francouzská Open de Nice Côte d'Azur, kde mu jako 8.
nasazenému skrečoval za stavu 5–7 a 7–5 v 1. kole Kyle Edmund z Británie. V 2.
kole ho čekal Marcel Granollers, který ho dokázal v dubnu porazit, ale tentokrát
ho Zverev po výsledku 7–5, 6–7 a 6–2 porazil. Ve čtvrtfinále ho čekal Gilles
Simon, se kterým do té doby neprohrál. A bilanci si vylepšil i po tomto utkání,
když ho porazil 6–3, 6–7 a 7–6. V zápase o finále přehrál Portugalce João Sousu,
díky čemuž postoupil do svého prvního singlového finále na okruhu ATP. V něm byl
nad jeho síly Dominic Thiem, který mu v rozhodujícím setu uštědřil kanára a
zvítězil poměrem 6–4, 3–6 a 6–0.

Na French Open prošel přes francouzské tenisty Pierra-Huguese Herberta a
Stéphana Roberta do 3. kola, v němž ho z turnaje vyřadil po čtyřsetovém průběhu
utkání Dominic Thiem, který si tak vylepšil s Němcem bilanci vzájemných zápasů
na 3:0.

Prvním turnajem na trávě se pro něj stal domácí turnaj Gerry Weber Open v Halle,
jenž se řadil do společnosti ATP 500 Series. V úvodním kole zdolal dvakrát 6–4
Srba Viktora Troického, ve 2. kole mu za stavu 7–5 a 3–0 skrečoval krajan
Benjamin Becker a ve čtvrtfinále nedal šanci ani kyperskému tenistovi Marcosi
Baghdatisovi a postoupil do semifinále. V něm poprvé v kariéře porazil hráče z
Top 10, když po výsledku 7–6, 5–7 a 6–3 porazil obhájce titulu Švýcara Rogera
Federera a postoupil do svého druhého finále na okruhu ATP. Tam si však svůj
první titul nepřipsal a vítězem se stal jeho krajan Florian Mayer, který jej
udolal ve třech setech po skóre 6–2, 5–7 a 6–3.

Po úspěšném tažení na trávě ho čekal třetí grandslamový turnaj sezóny Wimbledon,
kam přijížděl jako 24. nasazený. V úvodním kole si ve třech sadách poradil s
francouzským hráčem Paulem-Henrim Mathieum, ve druhém pak po velké bitvě prošel
dál přes Michaila Južnyjho, kterého udolal v pěti setech. Ve třetím kole jeho
tažení ukončil po dvou hodinách a čtyřiceti minutách Tomáš Berdych, jemuž
podlehl po výsledku 3–6, 4–6, 6–4 a 1–6. Po turnaji si odskočil na antukový
domácí turnaj German Open, kde však jako čtvrtý nasazený skončil už v 1. kole na
raketě Španěla Iñiga Cervantese Hueguna.

Následovala americká část sezóny na tvrdém povrchu, kterou zahájil
washingtonským Citi Open. Jako 7. nasazený a držitel divoké karty měl na úvod
volný los. Následně se přes domácího Taylora Fritze, Maleka Džazírího a
Francouze Benoîta Paireho dostal do semifinále, v němž podlehl jinému
francouzskému tenistovi a pozdějšímu vítězi turnaje Gaëlu Monfilsovi. V
kanadském Torontu pak neprošel přes úvodní kolo, když ho ve dvou setech vyřadil
Lu Jan-sun z Tchaj-wanu.

Na konci července pak oznámil, že se nezúčastní olympiády v Riu de Janeiru,
poněvadž se necítil zcela fit: „Při posledních zápasech v Torontu a Washingtonu
jsem se necítil stoprocentně. Snad budu zpátky v plné formě na Masters v
Cincinnati.“ V srpnu pak opět nepřešel přes úvodní kolo, když na Masters v
Cincinnati podlehl japonskému kvalifikantovi Jūiči Sugitovi. Na posledním Grand
Slamu sezóny US Open skončil ve 2. kole, když jej ve čtyřech setech vyprovodil z
turnaje Brit Daniel Evans.

Jako pátý nasazený startoval na petrohradském St. Petersburg Open, kde si na
úvod poradil s domácím Karenem Chačanovem, který startoval na divokou kartu. V
dalším kole porazil dalšího domácí hráče Daniila Medveděva a ve čtvrtfinále
porazil do třetice ruského tenistu Michaila Južnyho, kterému povolil jen čtyři
gemy. V semifinále pak na pátý pokus poprvé porazil Tomáše Berdycha, které ho
zdolal dvakrát 6–4 a postoupil tak do svého třetího finále v sezóně i v kariéře.
V něm ho čekala švýcarská turnajová jednička a světová trojka Stan Wawrinka,
jehož za 2:24 hodin zdolal po třísetovém průběhu 6–2, 3–6 a 7–5 a získal první
titul na okruhu ATP Tour. V 19 letech se zároveň stal prvním teenagerem, který
ovládl singlovou událost od roku 2008, kdy na newhavenském turnaji triumfoval
tehdy 19letý Marin Čilić. Ve světové klasifikaci se Zverev vrátil na srpnové
kariérní maximum, když mu patřila 24. příčka.

Na Australian Open přijížděl jako dvacátý čtvrtý nasazený. V pětisetové bitvě
dokázal otočit průběh s Nizozemcem Robinem Haasem, aby ve druhém kole vyřadil
amerického kvalifikanta Fancese Tiafoea. Ve třetím zápase však nestačil na
turnajovou devítku a pozdějšího finalistu Rafaela Nadala, když nevyužil vedení
2–1 na sety.

Druhý singlový titul kariéry z okruhu ATP Tour vybojoval na montpellierském Open
Sud de France, kde ve finále zdolal obhájce titulu Richarda Gasqueta. Spolu s
bratrem Mischou Zverevem ovládli i čtyhru. Naposledy předtím se obě soutěže
turnaje podařilo vyhrát Lleytonu Hewittovi na červencovém Hall of Fame Tennis
Championships 2014 v Newportu. Sourozenecká dvojice pak na okruhu triumfoval
před šesti sezónami na Rakuten Japan Open Tennis Championships 2011 v Tokiu, kde
si trofej připsali bratři Murrayovi.

V tomto článku byl použit překlad textu z článku Alexander Zverev (tennis
player, born 1997) na anglické Wikipedii.



https://cs.wikipedia.org/wiki/%C4%8Ce%C5%A1tina

Český jazyk neboli čeština je západoslovanský jazyk, nejbližší slovenštině, poté
polštině a lužické srbštině. Patří mezi slovanské jazyky, do rodiny jazyků
indoevropských. Čeština se vyvinula ze západních nářečí praslovanštiny na konci
10. století. Je částečně ovlivněná latinou a němčinou. Česky psaná literatura se
objevuje od 14. století. První písemné památky jsou však již z 12. století. Dělí
se na spisovnou češtinu, určenou pro oficiální styk (je kodifikována v
mluvnicích a slovnících), a obecnou češtinu, která zahrnuje dialekty (nářečí) a
sociolekty (slangy) včetně vulgarismů a argotu. Spisovná čeština má dvě podoby:
čistě spisovnou a hovorovou. Hovorovou češtinu je třeba odlišovat od
substandardní (nespisovné) češtiny obecné. Koexistence spisovné a obecné češtiny
je některými autory označována jako diglosie.

Česky mluví zhruba 10,6 mil. lidí, z toho přes 10,4 mil. v Česku. V důsledku
několika vystěhovaleckých vln v uplynulých 150 letech hovoří česky i
desetitisíce emigrantů a jejich potomků, zejména na Slovensku, v USA, Kanadě,
Německu, Rakousku, Rumunsku, Austrálii, na Ukrajině a v řadě dalších zemí.

Čeština je flektivní jazyk, vyznačující se komplikovaným systémem skloňování a
časování. K písemným záznamům používá latinku, obohacenou o znaky s diakritikou.
Pro výslovnost je charakteristický pevný přízvuk, opozice délky samohlásek a
specifická souhláska „ř“ (zvýšená alveolární vibranta = znělá dásňová kmitavá
souhláska).

Čeština je úředním jazykem Česka a Evropské unie. V úředním styku lze češtinu
používat také na Slovensku. Spisovný standard žádný zákon neupravuje, ale
kodifikuje jej v praxi svými obecně uznávanými doporučujícími publikacemi Ústav
pro jazyk český Akademie věd České republiky a jejich schválením pro výuku i
Ministerstvo školství.

Čeština je slovanský jazyk a patří tak do rodiny indoevropských jazyků. Spolu se
slovenštinou tvoří česko-slovenskou větev západoslovanských jazyků, mezi které
patří dále polština, kašubština a lužická srbština (horní a dolní). České
jazykové území v rámci slovanských jazyků leží nejvíce na západě.

Čeština je blízká a vzájemně srozumitelná se slovenštinou. Rozdíly mezi těmito
dvěma jazyky jsou ve slovní zásobě menší než rozdíly mezi některými nářečími
jiných jazyků. V Česku a na Slovensku existuje pasivní česko-slovenský
bilingvismus (mimo jiné i díky dřívější existenci společného státu,
Československa), Češi obvykle bez větších problémů rozumějí slovenštině a
naopak. Vzájemná srozumitelnost obou jazyků se odhaduje na 95 %. Jejich dialekty
vytvářejí jazykové kontinuum, tj. přechod mezi nimi je plynulý. V meziválečném
Československu (1918–1938) byly v duchu tehdejší politiky čeština a slovenština
považovány za dvě spisovné varianty jednoho jazyka.

Čeština se vyvinula na konci 1. tisíciletí ze západního nářečí praslovanštiny. V
pračeském období si zachovávala některé praslovanské prvky, jako byly jery,
nosovky (ę a ǫ), palatalizace či systém čtyř minulých časů (aorist, imperfektum,
perfektum, plusquamperfektum). Tyto prvky nejpozději do konce 15. století
postupně vymizely (v uvedeném pořadí).

Písemné památky z nejstaršího období jsou jen sporadické. Číst a psát tehdy
uměli většinou jen duchovní. Funkci spisovného jazyka plnila latina, případně
staroslověnština. První česky psanou památkou jsou 2 věty ze zakládací listiny
litoměřické kapituly z roku 1057, které jsou však zřetelně mladší, zřejmě až
z 12. století. Zní: „Pavel dal jest Ploškovicích zemu. Vlach dal jest Dolas zemu
Bogu i svjatemu Scepanu se dvema dušníkoma Bogucos a Sedlatu.“ Dále se dochovaly
posměšné přípisky z chorální knihy svatojiřské (Svatojiřské přípisky) z konce
13. století. Věty byly psány tzv. primitivním pravopisem, který používal
neupravenou latinku i pro zápis hlásek, které byly latině cizí (jedno písmeno
mohlo označovat více hlásek).

Ve 14. století proniká čeština do literatury a úředního styku. Objevují se první
česky psané knihy. Karel IV. nechává vyhotovit první překlad Bible do češtiny.
Používá se spřežkový pravopis. Na přelomu 14. a 15. století se objevuje návrh na
reformu pravopisu, který zaváděl do češtiny používání diakritických znamének.
Propagátorem tohoto návrhu byl Jan Hus, není však jasné, zda byl také jeho
autorem.

Velký rozvoj zažila česky psaná literatura zejména po vynálezu knihtisku v 15.
století. Nejstarší tištěná kniha psaná v českém jazyce je Kronika trojánská,
která byla vytištěna v Plzni nejspíše roku 1468. Jako vzor spisovného jazyka
byla po dlouhou dobu používána tzv. Bible kralická (1579). Po porážce
stavovského povstání v roce 1620 došlo k postupnému úpadku česky psané
literatury, který byl zapříčiněn zejména nucenou emigrací české nekatolické
inteligence (Jan Amos Komenský, Pavel Stránský aj.). Přesto však i v této době
vycházela česká literatura, která ovšem podléhala přísné cenzuře. Obnovené
zřízení zemské (1627, 1628) zavedlo jako druhý úřední jazyk v Čechách a na
Moravě němčinu, která byla zrovnoprávněna s češtinou (fakticky však díky
politickému tlaku získala němčina během následujících staletí navrch). Snaha o
zavedení němčiny jako jednotného jazyka ve všech zemích habsburského soustátí se
objevuje v 18. století (Marie Terezie, Josef II.). Byla vedena hlavně
praktickými (spíše než národnostními) důvody. Ukázala se však jako nereálná,
neboť česky mluvící obyvatelstvo bylo početné a po ztrátě většiny území
poněmčeného Slezska mělo ve zbytku České koruny nad německy mluvícími
procentuálně navrch. Zrušení nevolnictví umožnilo pak na konci 18. století vznik
hnutí označovaného jako národní obrození.

Díky snahám národních buditelů byla v průběhu 19. století opět vyzdvižena úroveň
česky psané literatury. A díky povinné školní docházce a vysoké gramotnosti
obyvatelstva přestal být spisovný jazyk záležitostí úzké vrstvy inteligence. Z
různých pokusů o kodifikaci byla nakonec všeobecně přijímána gramatika Josefa
Dobrovského, která poprvé vyšla roku 1809. K obnově české slovní zásoby přispělo
zejména vydání pětidílného Slovníku česko-německého (1830–1835) Josefa
Jungmanna. Rozvíjí se publicistika a umělecká tvorba se snaží přiblížit živému
jazyku. Byly odstraněny některé pozůstatky zastaralého pravopisu Bible kralické
(např. slovo její bylo do té doby psáno jako gegj). Spisovná čeština v té době
získala víceméně dnešní podobu.

Slovní zásoba je převážně slovanského původu. Čeština a příbuzná slovenština
uchovávají až 98 % praslovanské slovní zásoby, nejvíce ve srovnání s ostatními
slovanskými jazyky.

Jako u většiny evropských jazyků řada slov z oblasti kultury a vědy byla
převzata z řečtiny (demokracie, parabola, typ) a latiny (škola, kříž, doktor,
herbář, tabule, kapsa, skříň). Vzhledem k těsným historickým kontaktům byla řada
slov také přejata z němčiny (knedlík, šunka, taška, brýle, rytíř), případně
jejím prostřednictvím byla přejata slova z jiných jazyků. Z němčiny pochází řada
slov z oblasti řemeslnického názvosloví i slangu (hoblík, klempíř, ponk,
šichta), mnoho slov proniklo do nespisovných vrstev jazyka (majznout,
lajsnout/lajznout si, luftovat). V období národního obrození byla řada slov
programově přejímána ze slovanských jazyků – polštiny (báje, věda, půvab,
otvor), ruštiny (vzduch, příroda, chrabrý) aj. Uměle bylo vytvořeno české
odborné názvosloví, často doslovným překladem (kalky). Mnohé tyto pojmy se ujaly
a jsou běžně používány. Ruština pak obohacovala češtinu zejména v druhé polovině
20. století, zejména z politických důvodů (sovět, kulak, chozrasčot, polárník,
rozvědka, celiny). Z italštiny pochází řada pojmů z oblasti hudby (duet, soprán,
forte, piano) a bankovnictví (konto), z francouzštiny slova týkající se módy
(baret, blůza, manžeta). Angličtina původně byla zdrojem sportovních výrazů
(fotbal, hokej, tenis), v současnosti z ní pocházejí mnohá slova z oblasti
výpočetní techniky (software, hardware) a mnoha dalších oblastí života.

Čeština přejímá slova i z exotických jazyků, často prostřednictvím jiných
jazyků. Z arabštiny pochází např. alkohol, káva, trafika, z turečtiny jogurt,
klobouk, čapka, tasemnice, z japonštiny čaj, z hindštiny džungle či jóga.

Někdy se používá souběžně původní i počeštěný pravopis, např. business i byznys
(i když PČP (1999, 2005) už uvádějí jen byznys).

Přesný počet slov v češtině není možné určit, jelikož se čeština jakožto živý
jazyk neustále vyvíjí. Nicméně má čeština na 300 000 slovních kořenů. Zatím
nejrozsáhlejší Příruční slovník jazyka českého, postupně vydaný v letech
1935–1957, má zhruba 250 000 hesel. Obsahuje i slova, která zná málokdo, a
neobsahuje naopak některá slova obecně známá (např. vulgarismy). Zaměřuje se
totiž na popis spisovné slovní zásoby na základě výtahů z beletrie, časopisů a
částečně novin. Slovník spisovného jazyka českého, jehož první vydání vyšlo v
letech 1960–1971, druhé vydání v roce 1989, má přibližně 192 000 hesel. Rozsahem
nejmenší Slovník spisovné češtiny pro školu a veřejnost (první vydání 1978,
druhé, upravené vydání 1994) obsahuje zhruba 48 000 hesel představujících jádro
spisovné slovní zásoby.

Pro češtinu jsou typická slova o délce přibližně 8 grafémů ( grafických nebo
písemných znaků ) – slova tvořená 6–10 grafémy pokrývají 75 % slovní zásoby. V
psaném jazyce se nejvíce vyskytují grafémy o, e, a, n, t, dvojice grafémů st,
po, ní, ov, na a trojice grafémů pro, ost, ova, sta, pře.

Největší skupina slovních kořenů je ze 3 grafémů, tvořených kombinací
souhláska-samohláska-souhláska (had, cop, jít) - téměř 50 % všech kořenů. Užití
konkrétních slov je v každém jazyce neproporční – kdy malá skupina slov tvoří
jádro slovníku, zatímco zbytek slov se užívá jen okrajově. V češtině tak 10
nejběžnějších lemmat pokrývá asi 20 % textu a 1000 nejběžnějších lemmat pokrývá
65 % textu. To ovšem neznamená, že znalost 1000 slov postačuje k porozumění
textu, protože každý text (i běžný) operuje s malým množstvím specifických slov,
která obvykle tvoří jádro výpovědi.

Čeština má mnoho nářečí, která jsou si navzájem většinou srozumitelná. Vlivem
médií a obecné češtiny se rozdíly mezi nimi stírají. Česká nářečí se rozdělují
do 4 skupin (kterým odpovídají i 4 české interdialekty):

Pohraniční území osídlená před rokem 1945 Němci (tedy Sudety) jsou tradičně
uváděna jako nářečně různorodá. Stav českých nářečí v 60.–70. letech 20. století
zachycuje šestidílný Český jazykový atlas, jehož poslední svazek je doplněn i
audionahrávkami.

Česká abeceda sestává ze 42 grafémů/písmen (včetně grafické spřežky ch;
nejčastějším z nich je o (1.) a e (2.), nejméně častým ó (41.) a q (42.)).
Používá latinku doplněnou o tyto znaky s diakritikou:

Čeština také používá spřežku ch, která je považována za samostatné písmeno,
stojící v abecedě mezi h a i. Velká varianta je CH, avšak pokud stojí tato
spřežka na začátku slova psaného dále malými písmeny, potom se velké píše jen
první písmeno spřežky: Ch, např.: Chrudim, ulice Chobot.

Kromě ch se hlavně v cizích slovech také používá spřežka dž (k zápisu znělého
protějšku č, např. původní české džbán a přejatá slova džus, džem, džíp), zcela
výjimečně pak dz (znělý protějšek c). Tyto spřežky se nepovažují za samostatná
písmena, nýbrž za písmena dvě.

Zajímavostí je, že český háček (č, ž, š aj.) převzalo i několik dalších jazyků:
kromě slovenštiny například bosenština, chorvatština, lakotština, litevština,
lotyština, některé varianty sámštiny, slovinština aj.[zdroj?]

Dominantní princip českého pravopisu je princip fonologický s prvky pravopisu
morfologického (had/hadi) a historicko-etymologického (panna z pán + -na)).
V koncovkách příčestí se uplatňuje pravopis syntaktický (dělali/dělaly/dělala).
Jedno písmeno (grafém) se tedy zpravidla používá pro zápis jednoho fonému (ne
vždy i každého zvuku, srov. alofony jako např. ŋ a n) s tím, že přihlíží k
morfologii a etymologii slov a zachovává některé prvky odpovídající staršímu
stavu jazyka (psaní i/y, í/ý, ě, ú/ů).

Písmena ě a ů se nemohou vyskytnout na začátku slova, protože háček na ě
vyznačuje změkčenost předcházející souhlásky a použití ů je podmíněno
historickým vývojem (původní hláska /u:/[zdroj?] se píše ú; hláska /u:/ vyvinutá
z původního /o:/ (později /uo/) se píše ů). Na začátku českých slov se kromě
grafémů ě, Ě a ů, Ů nevyskytuje ani é, É a ý, Ý.

Písmena s háčkem č, ř, š, a ž (tj. kromě ě, ď, ť a ň) se při abecedním řazení,
např. ve slovnících, kladou za své základní znaky bez háčku jako samostatná
písmena. Ostatní písmena s diakritikou – samohlásky a také písmena měkkých
souhlásek ď, ť a ň – mají v abecedě stejnou prioritu jako znaky bez diakritiky,
uplatňuje se řazení typu car – cár – carevič (Pravidla českého pravopisu,
2005)).

Čeština má 10 samohlásek (5 krátkých a 5 dlouhých), 27 souhlásek a 3 dvojhlásky.

Čeština je flektivní jazyk ( tj. ohebný), který vyjadřuje větnou syntax
(skladbu) pomocí flexe (skloňování a časování). Jako taková se vyznačuje
bohatstvím slovních tvarů ohebných slov.

Čeština rozlišuje tradičně 10 slovních druhů, které se dělí na ohebné a
neohebné:

Čeština rozlišuje 3 jmenné rody: mužský (maskulinum), ženský (femininum) a
střední (neutrum). Mužský rod se dále člení na životný a neživotný.

Rozlišuje se dvojí mluvnické číslo: jednotné (singulár) a množné (plurál). Kromě
toho se při skloňování vyskytují pozůstatky dvojného čísla (duálu).

Čeština má 7 pádů (nominativ, genitiv, dativ, akuzativ, vokativ, lokál,
instrumentál), které se uplatňují při skloňování podstatných a přídavných jmen,
zájmen a číslovek.

Základním tvarem (lemmatem) jmen je zpravidla nominativ singuláru (1. pád
jednotného čísla)

Česká slovesa vyjadřují 3 časy: minulý (préteritum), přítomný (prézentum) a
budoucí (futurum).

Mají též sémantickou schopnost rozlišit vztah k plynutí času a ukončenosti děje
pomocí vidu (aspektu). Z tohoto hlediska se dělí na dokonavá (perfektiva) a
nedokonavá (imperfektiva). Dokonavá slovesa nemají schopnost vyjádřit
přítomnost, jejich přítomné tvary vyjadřují budoucnost.

Rozlišují se 3 slovesné způsoby: oznamovací (indikativ), podmiňovací
(kondicionál) a rozkazovací (imperativ). Vztah podmětu k ději se vyjadřuje
činným (aktivum) nebo trpným (pasivum) rodem.

Slovosled je velmi flexibilní (volný), řídí se především tzv. aktuálním větným
členěním. Základní slovosled je typu SVO (podmět–přísudek–předmět).

Češtinu používá převážná většina obyvatel České republiky, její používání však
není dáno speciálním jazykovým zákonem. Podle příslušných zákonů soudy, orgány
činné v trestním řízení a úřady vedou jednání a vyhotovují rozhodnutí v českém
jazyce (finanční úřady též ve slovenštině). Kdo neovládá češtinu, má nárok na
jednání v jazyce, který ovládá (de facto na tlumočení). Prodávané zboží musí být
opatřeno návodem v češtině.

Podle Listiny základních práv a svobod (součást ústavního pořádku ČR) mají
národnostní a etnické menšiny právo na vlastní jazyk.

Čeština je též (od května 2004) jedním z 24 (stav k roku 2013) oficiálních
(úředních) jazyků Evropské unie. Formálně jsou si všechny oficiální jazyky EU
rovné.

Za autoritu v záležitostech českého jazyka je tradičně pokládán Ústav pro jazyk
český, který je jedním z vědeckých ústavů Akademie věd České republiky. Jeho
úkolem je základní i aplikovaný výzkum současné češtiny i její historie. Vydává
doporučující publikace (například Pravidla českého pravopisu, Slovník spisovné
češtiny, Akademický slovník cizích slov) a provozuje jazykovou poradnu pro
veřejnost. Ministerstvo školství, mládeže a tělovýchovy schvaluje užívání
uvedených příruček ke školní výuce češtiny, případně závazně vyžaduje
respektování těchto zásad při výuce češtiny ve školách.



https://cs.wikipedia.org/wiki/Vietnam

Vietnam (vietnamsky Việt Nam), celým oficiálním názvem Vietnamská socialistická
republika (vietnamsky Cộng hòa Xã hội chủ nghĩa Việt Nam, česky též zkratka
VSR), je stát v jihovýchodní Asii, na východě poloostrova Zadní Indie při
pobřeží Jihočínského moře. Jeho sousedé jsou Kambodža, Čína, Laos. Počet
obyvatel přesahuje 90 milionů. Hlavním městem je Hanoj. V zemi vládne
komunistická strana, která však dovoluje soukromé podnikání. Oficiálním jazykem
je vietnamština.

Oblast známá jako Vietnam byla osidlována již od paleolitu (kultura Hòa Bình,
kultura Bắc Sơn) a některá archeologická naleziště v provincii Thanh Hoa mohou
být údajně stará až několik tisíc let. Archeologové spojují začátky vietnamské
civilizace s pozdním neolitem, ranou dobou bronzovou a s kulturou Phung-nguyen,
která sídlila v oblasti provincie Vinh Phu současného Vietnamu někdy mezi lety
2000 a 1400 př. n. l.

Někdy kolem roku 1200 př. n. l. pak došlo k vytvoření kultury Dong Son, která je
pozoruhodná především díky svým propracovaným kotlům. Právě bronzové zbraně,
nářadí a bubínky nám ukazují na vliv, který signalizuje původní zdroj
technologie bronzových odlitků. Bylo také nalezeno mnoho malých starověkých
měděných dolů v jižním Vietnamu. Známá je také jistá podobnost mezi místy
v provincii Don Son a jižní Asii. Mezi podobné znaky můžeme zahrnout např.
výskyt rakví ve tvaru lodě, podobné pohřební nádoby, dále také např. černání
zubů nebo žvýkání arakových ořechů.

Legendární dynastie Hồng Bàng je považována mnoha Vietnamci za zakladatele
prvního vietnamského státu, známého jako Văn Lang. V roce 257 př. n. l. Thục
Phán porazil posledního krále této dynastie, sjednotil původní kmeny Lạc Việt se
svými kmeny Âu Việt, čímž vytvořil nový kmen Âu Lạc, a prohlásil sám sebe novým
panovníkem jménem An Dương Vương. Roku 207 př. n. l. pak čínský generál jménem
Čao Tchuo tohoto panovníka porazil a původní kmen Âu Lạc přetransformoval v kmen
Nanyue. Roku 111 př. n. l. byl tento kmen spojen s čínskou říší pod nadvládou
dynastie Chan.

Číňané vládli poměrně tvrdě a pokoušeli se o sinizaci obyvatelstva, proto
docházelo ke vzpourám. Během jedné z nich se v 6. století Vietnam na přechodnou
dobu osamostatnil. Tisícileté období čínské nadvlády nad územím Vietnamu trvalo
do roku 938, kdy Ngô Quyền taktickým bojem porazil čínskou armádu v bitvě na
řece Bach Dang.

Ve 13. století musel Vietnam čelit třem mongolským vpádům, ale všechny se
podařilo odrazit. V letech 1406–1407 proběhla úspěšná čínská invaze do Vietnamu
a z dobytého Vietnamu byla vytvořena provincie Ťiao-č’. Nadvládu čínské dynastie
Ming ukončil roku 1428 vůdce povstání Lé Loi, a založil vietnamskou dynastii Lé,
která formálně vládla zemi až do roku 1788. V důsledku čínské okupace Vietnamu
byl obnovený vietnamský stát mnohem pokročilejší ve vojenské oblasti, zvláště co
se týče kvality střelných zbraní, což mu umožnilo během 15. a 16. století
rozhodnout staletí trvající války s Čampou ve svůj prospěch.

Francouzští misionáři do Vietnamu přijížděli od 17. století. Panovníci dynastie
Nguyen, vládnoucí na území jižního Vietnamu, začali s Francouzi spolupracovat.
V letech 1854 - 84 ovládla Francie Vietnam vojenskou silou a učinila z něj svou
kolonii Francouzská Indočína rozdělenou do tří oblastí: Tonkin, Annam,
Kočinčína. Od konce 19. století sílil protifrancouzský odboj (povstání, které
vedl Phan Đình Phùng). Během 2. světové války Vietnam obsadilo Japonsko, po
jehož kapitulaci vyhlásil Ho Či Min nezávislou republiku. Následná osmiletá
Indočínská válka s Francií skončila v roce 1954 bitvou u Dien Bien Phu a
rozdělením Vietnamu na základě Ženevských dohod s demilitarizovanou zónou podél
17. rovnoběžky. Po vietnamské válce byly obě části opět spojeny 2. července 1976
do společného státu.

Vietnam byl podle Ženevských dohod rozdělen na Ho Či Minovu komunistickou
severní Vietnamskou demokratickou republiku a profrancouzskou jižní Vietnamskou
republiku císaře Bao Daie a pozdějšího problematicky zvoleného prezidenta Ngô
Ðình Diệma. Během nadcházejícího 300 denního období otevřených hranic téměř 1
milion většinou katolických obyvatel uprchl do Jižního Vietnamu. Zatímco na
severu probíhalo rozsáhlé vraždění majitelů půdy, na jihu komunistické jednotky
Vietcongu zahájily v 50. letech partyzánské operace s cílem svrhnout režim
prezidenta Diệma. Vojenské operace partyzánského komunistického Vietcongu a
jednotek Vietminhu probíhaly i na území sousedního Laosu a Kambodži. Nyní je ale
Vietnam již spojený, došlo k tomu 2. července 1976 po konci Vietnamské války,
více zde.

Na začátku 60. let vypukl mezi Jižním a Severním Vietnamem konflikt, v němž se
od roku 1964 na straně Jižního Vietnamu silně angažovaly USA. Válkou ve Vietnamu
prošlo více než 2,6 milionů Američanů. Válka byla vedena se značnou krutostí;
během bojů bylo zabito přes 2 miliony lidí, převážně civilistů, a bylo ničeno
životní prostředí. Severní Vietnam byl dlouhodobě bombardován americkým
letectvem v rámci operace Rolling Thunder. USA v boji s partyzány z Vietcongu
použily proti rostlinným porostům jedovatou chemikálii Agent Orange, která
kontaminovala půdu a zmrzačila miliony Vietnamců. USA se stáhly v roce 1973, ale
válka skončila až v roce 1975, kdy padl Saigon a Severní Vietnam ovládl zbytek
země.

V důsledku vietnamské invaze do Kambodže proti režimu Rudých Khmerů došlo ke
zhoršení čínsko-vietnamských vztahů a v roce 1979 vypukla čínsko-vietnamská
válka.

Od roku 1975 vládne v celé zemi Komunistická strana Vietnamu, která omezuje
lidská práva, ale povoluje soukromé podnikání.

Při pobřeží se rozkládají úzké nížiny, ve vnitrozemí se pak vypínají hory, které
dosahují výšky až přes 3000 m n. m. (Fan Si Pan). Pro Vietnam je
charakteristická Rudá řeka, což je zároveň nejdelší řeka - protéká zemí v délce
450 km, dále nekonečná rýžová pole a stále zelené tropické lesy. Zemi často
ohrožují tajfuny.

Vietnam se člení na 63 administrativních oblastí; jde o 58 provincií (vietnamsky
tỉnh) a 5 měst „pod ústřední správou“ (viet. thành phố trực thuộc trung ương),
jež jsou na úrovni provincií.

Jednotlivé provincie se dále dělí na okresy (viet. huyện), střediskové obce
(viet. thị xã) a města „pod provinční správou“ (viet. thành phố trực thuộc
tỉnh); na téže úrovni jsou pak také (ve zmíněných 5 městech) městské obvody
(viet. quận).

Významnou roli v národním hospodářství hraje zemědělství - zaměstnává 48 %
ekonomicky aktivního obyvatelstva. Mezi hlavní produkty patří rýže (4. místo na
světě v produkci, 2. místo ve vývozu), káva (2. místo na světě v produkci), pepř
(1. místo na světě v produkci), ořechy kešu (3. místo na světě v produkci), čaj
(6. místo na světě v produkci), krevety. Zvolna se rozvíjí cestovní ruch - země
je bohatá jak na kulturní, tak na přírodní bohatství, na své si přijdou i
milovníci sportu.

Vietnam patří mezi prioritní země české zahraniční rozvojové spolupráce. České
projekty se soustředí na čtyři hlavní sektory: ochrana životního prostředí,
sociální ochrana obyvatelstva, rozvoj venkova a zemědělství, boj proti
kriminalitě (zejména obchodu s lidmi), ekonomicko průmyslový rozvoj.

mezi velká města patří Hanoj (Hà Nội), Ho Či Minovo Město (Thành phố Hồ Chí
Minh, též Sài Gòn), Haiphong (Hải Phòng), Huế, Danang (Đà Nãng), a další.

Vietnamci tvoří přibližně 85% obyvatel. Ve Vietnamu žije celkem přes 50
menšinových skupin, například Khmerové, Hmongové, etničtí Číňané nebo Jaové.
Horské kmeny obývající převážně hraniční oblasti žijí v chudobě a dodnes čelí
diskriminaci ze strany většinové vietnamské společnosti. V období
vietnamsko-čínského konfliktu Vietnam opustilo téměř půl milionu etnických
Číňanů.

V roce 1979 žilo ve Vietnamu necelých 53 milionů lidí a od té doby se počet
obyvatel téměř zdvojnásobil na 90,5 milionu obyvatel.



https://cs.wikipedia.org/wiki/Simpsonovi

Simpsonovi (angl. The Simpsons) jsou americký animovaný seriál vytvořený Mattem
Groeningem v produkci Jamese L. Brookse pro televizní síť FOX. Seriál satiricky
pojednává o životě americké střední třídy představované rodinkou Simpsonů,
zahrnující Homera, Marge, Barta, Lízu, Maggie, dědu Simpsona, psa Spasitele a
kočku Sněhulku. Odehrává se ve fiktivním městě kdesi ve Spojených státech,
Springfieldu. Paroduje americkou kulturu, společnost, televizi a mnoho aspektů
lidského života obecně. Groening pojmenoval animovanou rodinku po členech své
vlastní rodiny, přičemž Bart (anagram angl. brat - spratek) měl představovat
samotného Matta. Simpsonovi jsou nejdéle vysílaným animovaným seriálem v
historii americké televize, seriál má aktuálně 600 odvysílaných dílů ve 28
řadách (nejnovější 28. řada má právě světovou premiéru). 19. února 2012 byl
odvysílán jubilejní 500. díl.

Poprvé se Simpsonovi na televizních obrazovkách objevili 19. dubna roku 1987,
ale jen jako dvouminutový skeč v The Tracey Ullman Show. Kresby skečů byly
neumělé a během tří řad jich vzniklo 48. Stali se prvním seriálem, který obsadil
místo v první 30 sezóny v letech 1987–1990. Po třech řadách se 17.
prosince 1989 stal z pouhého skeče plnohodnotný televizní seriál o průměrné
délce 30 minut (časem se délka zkrátila na aktuálních 20–22 minut). Z důvodu
obrovského úspěchu byl seriál přesunut do hlavního vysílacího času.

Základní koncept Simpsonových vymyslel jejich tvůrce Matt Groening během
patnácti minut, kdy seděl v čekárně u producenta Jamese L. Brookse, kterému měl
dát námět na animovaný seriál. Groening původně uvažoval, aby byl seriál podle
jeho komiksových stripů Life in Hell, pak ho napadl námět na Simpsonovy, jako na
nefunkční rodinu.

Při volbě jmen hlavních postav seriálu se nechal Matt Groening výrazně
inspirovat svou vlastní rodinou:

Základní rodinu Simpsonových tvoří rodiče Homer Simpson a Marge Simpsonová, děti
Bart, Líza a Maggie, pes Spasitel a kočka Sněhulka II., která však nešťastně
zemřela v díle Já, robot (15. řada). Líza si našla novou kočku Sněhulku III.,
která se jí nešťastně utopila v akváriu, i čtvrtá Lízina kočka Coltrane zemřela,
tentokrát vyskočila z otevřeného okna, až pátá kočka, kterou Líza pojmenovala
opět Sněhulka II. - ta jí zůstala. Další příbuzenstvo jsou sestry Marge Patty a
Selma Bouvierovy, Homerův otec Abe Simpson, Homerova matka Mona Simpsonová,
která je na útěku před zákonem a později v 19. řadě zemře, jeho nevlastní bratr
Herbert Powell a nevlastní sestra Abie, poprvé spatřena v dílu Obtěžoval jsem
anglickou královnu (angl. The Regina Monologues), až po postavy, které se nikdy
neobjevily, pouze se o nich mluvilo. Mezi takové patří Homerův bratranec Frank,
z kterého se později stala Františka, pak se dal k nějaké okultní sektě, kde mu
říkají „Matka Shabooboo“.

Místa, ve kterých se seriál odehrává jsou různorodá, nejčastěji se děj odehrává
ve fiktivním městě Springfield, bydlišti většiny hlavních postav. A jak říká sám
Matt Groening: I když pocházím ze Springfieldu v Illinois, název Springfield
jsem zvolil proto, že je to jedno z nejčastějších jmen měst a osad v USA.

V roce 2006 se objevily zprávy, že Matt Groening souhlasí s celovečerní verzí
seriálu. Film Simpsonovi ve filmu (The Simpsons Movie), uvedený 27. července
roku 2007, má charakter dílu „protaženého“ do délky filmu.

Za pozornost stojí i fakt, že česky dabovaná verze filmu unikla na peer-to-peer
sítě dříve než verze anglická.

V Česku měli Simpsonovi premiéru 8. ledna 1993 na prvním kanálu České televize.
Ta vysílala Simpsonovy takřka nepřetržitě. V posledních letech, kdy ještě seriál
vysílala, však velmi často měnila vysílací časy i kanál - Simpsonovi se
stěhovali z brzkých odpoledních do večerních hodin a opačně a také z ČT 1 na ČT
2. Koncem roku 2009 na seriál zakoupila vysílací práva FTV Prima a od 1. ledna
2010 začala nepřetržitě reprízovat všechny řady na kanálu Prima Cool. Denně se
vysílaly vždy tři díly pravidelně od 18:50, později od 28. dubna 2012 vždy o
víkendu také tři díly denně,od 18:30 ihned po sobě. Od roku 2015 vysílají 4 díly
v 17:20,a o víkendu v 17:55. FTV Prima také již v prvních měsících roku 2010
začala s vlastní výrobou dabingu pro nejnovější, v té době dosud neodvysílanou,
21. řadu, na kterou měla zakoupená vysílací práva. Každým dalším rokem se pak na
kanálu Prima Cool vždy na jaře započne s vysíláním další nové navazující, v době
v USA ještě ne kompletně odvysílané, řadě. Tímto se tak Česko řadí mezi vůbec
první země na světě, kde jsou Simpsonovi odvysíláni ve své vlastní jazykové
mutaci. Česká televize skončila s premiérovým vysíláním Simpsonových v první
polovině roku 2010, kdy dokončila 20. řadu a reprízovala 19. a 20. řadu, na
které v té době ještě vlastnila vysílací práva.

Do 21. řady se na překládání seriálu do češtiny vystřídala celá řada
překladatelů. Od té doby jej překládá Vojtěch Kostiha. Režisérem českého znění
Simpsonových je Zdeněk Štěpán. Za dabingovou režii Simpsonů získal v letech 2000
a 2013 cenu Františka Filipovského. Slovenský dabing Simpsonových neexistuje,
neboť televizní stanice na Slovensku užívají českou jazykovou verzi.

Simpsonovi v průběhu své televizní existence získali řadu ocenění. Tak například
Bart Simpson byl časopisem Time vedle Franka Sinatry či Stevena Spielberga
umístěn do žebříčku padesáti nejvlivnějších osobností v zábavním průmyslu (byl
jedinou fiktivní postavou). Simpsonovi mají také svou vlastní hvězdu na
hollywoodském chodníku slávy a také překonali dosavadní rekord seriálu
Flintstoneovi v počtu dílů.

Pokud se zpomaleně krokují jednotlivé snímky animace, je možno nalézt nečekané
vtípky od tvůrců The Simpsons. Obvykle jde o nápisy, tváře postav známých
osobností, které se mihnou v pozadí, děj v pozadí je v rozporu s logikou příběhu
a podobně. Za zmínku stojí i fakt, že čeští dabéři občas nestihnou přeložit
některé nápisy v pozadí či na cedulích (např. protože probíhá dialog mezi
zásadními postavami nebo není dostatečně zřetelný kontext), které jsou mnohdy
velmi vtipné až sarkastické. Z mnohých dílů jsou patrné i osobní názory autorů
na svět, politiku Spojených států, globální problémy atd. [zdroj?]

Většina dílů obsahuje i drobný vtípek, kdy rodina usedá na gauč před televizi a
během této činnosti se jí přihodí drobný problém. Tato scénka bývá pro každý díl
jiná, jsou však i případy, kdy se opakuje vtípek z dříve vysílaného dílu. (Např.
gauč je pryč.) Zprvu nepříliš dlouhé a nápadité scény se v pozdějších řadách
změnily do podoby delších krátkých epizod, které umožňují tvůrcům seriálu
kompenzovat problémy s délkou každého dílu (je-li díl krátký, zvolí se delší
couch gag).

V těchto dílech rozdělených na 3 nezávislé příběhy se objevují parodie na
nejrůznější horory (Noční můra v Elm Street, Osvícení, Stmívání apod.), obvykle
zemře několik postav a objevují se i nové postavy (např. mimozemšťané Kang a
Kodos). Díly obvykle nemají s celkovým dějem nic společného (kvůli poměrně časté
smrti hlavních postav). Ke speciálním čarodějnickým dílům většinou autoři
přidávají také "hrůzyplné titulky" doplněné humorným českým dabingem např. "V
českém znění hrůzu naháněli", "bezhlavě účinkovali". Na konci Speciálního
čarodějnického dílu, když se objeví logo Gracie Film, tak se ozve výkřik.

D'oh! je oblíbená a jedna z nejčastěji používaných hlášek Homera Simpsona. V
českém dabingovém překladu, hlavně z první poloviny seriálu, bývává tato fráze
většinou překládána jako „Sakra!“, „Kruci!“, „Ne!“, „Au!“, „Ou!“, apod. Poprvé
ji Homer použil již v roce 1988 v dílu "Boxovací pytel" ve třetí řadě
Simpsonovských skečů v The Tracey Ullman Show. Tato hláška si získala takovou
popularitu, že v roce 2001 byla zařazena vedle ostatních anglických slov do
Oficiálního oxfordského anglického slovníku.

Simpsonovi jako jedna z mála značek pronikli také do světa známé stavebnice LEGO
a fanoušci si tak mohou známou rodinku pořídit i s jejich domem. Ve 25. řadě se
objevuje díl Život v kostce, ve které se prolíná klasická "groeningovská"
animace s Lego animací.



https://cs.wikipedia.org/wiki/Ivo_Luka%C4%8Dovi%C4%8D

Ivo Lukačovič (* 7. února 1974, Praha) je zakladatel, předseda představenstva,
hlavní vizionář firmy Seznam.cz, a. s., a v neposlední řadě také její 100%
vlastník. Podle časopisu Forbes je patnáctým nejbohatším Čechem s majetkem okolo
8,5 miliardy korun.

Narodil se a žije v Praze. Vystudoval SSPŠ. Studoval na ČVUT, ale studium
ukončil po 7 letech ve 4. ročníku. Během studií potkal také Pavla Zimu, který
později působil v nově založené firmě jako technický a od srpna 2006 výkonný
ředitel. V roce 1995 začal v jazyce Perl psát vlastní katalog internetových
stránek a v roce 1996 jej spustil na adrese Seznam.cz. Od roku 2000 je předsedou
představenstva společnosti Seznam.cz, a. s. Jako fyzická osoba nevlastnil dlouho
žádnou nemovitou věc, od roku 2007 nakoupil dva domy, několik bytů na Smíchově a
pozemky u sportovního letiště Praha-Točná.

V průběhu roku 2008 se objevila řada spekulací o plánech na prodej Seznamu, ale
Lukačovič tvrdil, že firmu prodat nechce, naopak v roce 2016 získal opět
kontrolu nad 100% akcií společnosti. V roce 2011 založil start-up
„Citationtech“, který z leteckých snímků vytváří 3D mapy a v roce 2014
naprogramoval projekt „Windytv“, globální server pro vyhledávání počasí. V
průběhu let 2010 až 2015 zrekonstruoval historický letoun Lockheed Electra 10A,
který patřil J. A. Baťovi a v roce 2015 pak spolu se svým bratrem s letounem
přeletěl z kanadského Toronta, kde zůstalo od konce války, přes severní Atlantik
na letiště Točná. Letadlo by mělo být součástí soukromé sbírky letiště Točná.
Zajímá se o projekt OpenStreetMap.

Rád cestuje, zejména do exotických krajin. Ze sportů se věnuje nejčastěji jízdě
na kole, či výletům do přírody, kde přespává „pod širákem“. Rád čte, od braku až
po vážnou literaturu. Kromě toho vlastní také pilotní průkaz na sportovní
letadla, trysková letadla a vrtulníky. Od roku 2005 do začátku roku 2010 psal
blog, zejména o počítačích, létání a fotografovaní; později jej zrušil.



https://cs.wikipedia.org/wiki/Seznam_d%C3%ADl%C5%AF_seri%C3%A1lu_Simpsonovi

Simpsonovi (angl. The Simpsons) jsou americký animovaný seriál vytvořený Mattem
Groeningem v produkci Jamese L. Brookse pro televizní síť Fox. Seriál satiricky
pojednává o životě americké střední třídy představované rodinkou Simpsonů,
zahrnující Homera, Marge, Barta, Lízu, Maggie, dědu Simpsona, psa Spasitele a
kočku Sněhulku. Odehrává se ve fiktivním městě kdesi ve Spojených státech,
Springfieldu. Paroduje americkou kulturu, společnost, televizi a mnoho aspektů
lidského života obecně. Groening pojmenoval animovanou rodinku po členech své
vlastní rodiny, přičemž Bart (anagram angl. brat - spratek) měl představovat
samotného Matta. Simpsonovi jsou nejdéle vysílaným animovaným seriálem v
historii americké televize, seriál už dosáhl 28. řady a 600. dílu. Dne 4.
listopadu 2016 oznámila stanice Fox objednání 29. a 30. řady seriálu.

Poprvé se Simpsonovi na televizních obrazovkách objevili 19. dubna roku 1987,
ale jen jako dvouminutový skeč v The Tracey Ullman Show. Kresby skečů byly
neumělé a během tří řad jich vzniklo 48. Stali se prvním seriálem, který obsadil
místo v první 30 sezóny v letech 1989–1990. Po třech řadách se 17.
prosince 1989 stal z pouhého sketche plnohodnotný seriál o průměrné délce 30
minut (časem se délka zkrátila na aktuálních 20–22 minut). Z důvodu obrovského
úspěchu byl seriál přesunut do hlavního vysílacího času.



https://cs.wikipedia.org/wiki/Otto_von_Bismarck

Otto Eduard Leopold von Bismarck-Schönhausen, vévoda z Lauenburgu (1. dubna
1815, Schönhausen, Prusko – 30. července 1898, Friedrichsruh, Německé císařství)
byl jeden z nejvýznamnějších politiků 19. století a budovatel sjednoceného
Německa. Byl první ministr (tj. premiér) Pruska (1862–1890) a první v řadě
německých kancléřů (1871–1890). Jeho nekompromisní přístup k řešení politických
problémů a autoritativní vystupování vůči sněmu mu vyneslo přezdívku Železný
kancléř.

Narodil se 1. dubna 1815 v Schönhausenu pět let po svém bratru Bernhardovi. Otec
Ferdinand (1771-1845), byl málo nadaný, prostý, bez ctižádosti, velký pijan.
Matka Vilemína Menchenová (1790-1839) byla ctižádostivá městská dívka, milující
město, vzdělání, společenský lesk a konexe u dvora. Bismarck matku nesnášel,
vyčítal jí citový chlad, rozumářství, liberalismus. Otto studoval práva v
Göttingenu a Berlíně. Pocházel z junkerské rodiny, nedlouho po jeho narození se
rodina přestěhovala na statek v západních Pomořanech, později, když mu bylo sedm
let, odjel do Berlína, aby se mohl vzdělávat. Po nějakém čase odchází Bismarck
na univerzitu do Göttingenu, kde studoval práva, ale později se pro finanční
potíže vrátil zpět do Berlína. V letech 1836–1839 byl zaměstnán ve státní
správě, ale roku 1839 zemřela jeho matka a on spolu s bratry odešel na
pomořanský statek. Roku 1845 zemřel i jeho otec a on odešel zpět do
Schönhausenu. V té době si vzal za manželku Johannu Puttkamerovou, stalo se tak
28.7. 1847.

Roku 1845 se nechal zaměstnat jako vládní poříční správce, neboť se domníval, že
se tak dostane nejrychleji do zemského sněmu, což se také roku 1847 stalo. V
letech 1851–1859 byl zástupcem Pruska ve Spolkovém sněmu ve Frankfurtu nad
Mohanem, kde odmítal Rakousko s Habsburskou monarchií v čele vůdčí pozice
Německého spolku. Roku 1859 byl vyslán do Petrohradu jako pruský vyslanec, kde
setrval do roku 1862, kdy byl z popudu královské pruské rodiny přeložen do
Paříže. V té době byl rozpoután konflikt mezi pruským panovníkem Vilémem I. a
poslaneckou sněmovnou, která zamítala reformu armády. Nakonec byla prosazena
díky dosazení Bismarcka do funkce pruského ministerského předsedy, které navrhl
tehdejší pruský ministr války, Albert Roone.

Po pruském vítězství v Prusko-rakouské válce rozpustil roku 1867 Německý spolek
a založil Severoněmecký spolek, v němž mělo vedoucí úlohu právě Prusko v čele s
Bismarckem a zároveň byl sestaven nový parlament.

Roku 1870 se vyostřily již tak napjaté vztahy s Francií díky emžské depeši, ve
které zesměšnil jednání s Francií. Byla mobilizována pruská armáda a po
obklíčení francouzské armády u Sedanu a několikaměsíčním obléhání Paříže byla
Francie donucena v květnu 1871 podepsat mírovou smlouvu; je jí anektováno
Alsasko a část Lotrinska a navíc museli Francouzi zaplatit penále 5 miliard
franků. Se záborem francouzských území sice nesouhlasil, ale byl umlčen
vojenskými kruhy.

18. ledna téhož roku (1871) je v Zrcadlové síni ve Versailles vyhlášeno Německé
císařství, Vilém I. se stal německým císařem a on sám prvním německým kancléřem.

Nedlouho poté byl na něj spáchán neúspěšný atentát rukou mladého katolíka a tak
omezil moc katolické církve a strany Centrum. Tím začal Kulturkampf, ze kterého
vyšlo Centrum posíleno, na což reagoval podáním rezignace na svoji funkci, což
mělo ale posloužit jen pro postrašení panovníka. Ten ji ale navzdory jeho
očekáváním přijal a tak se musel stáhnout a odjet na dlouhou dovolenou, ze které
se vrátil až 14.2.1878. Téhož roku byl z jeho popudu uspořádán Berlínský
kongres, který měl ukázat Prusko jako zemi otevřenou Evropě. Roku 1881 byl
zaveden nový systém sociálního pojištění, který zahrnoval všechny vrstvy
obyvatelstva a dokončen byl až roku 1889.

Roku 1888 Vilém I. zemřel a nedlouho po něm i jeho nástupce, Fridrich III. Na
trůn nastoupil Vilém II., který sebou nenechal tolik manipulovat a postupně
Bismarcka donutil rezignovat na svou funkci, což se stalo 18. 3. 1890. Poté se
uchýlil na své statky, kde psal své paměti. V listopadu 1894 mu zemřela jeho
žena Johanna. On sám zemřel 30. července 1898, krátce před jedenáctou hodinou
večer.



https://cs.wikipedia.org/wiki/Krevn%C3%AD_tlak

Krevní tlak je tlak, kterým působí krev na stěnu cévy, kterou protéká. Je
vytvářen působením srdce jako krevní pumpy a souvisí se stavbou a funkcemi
krevního oběhu. Tento tlak je různý v různých částech krevního řečiště. Běžně se
tlakem krve míní arteriální (tepenný) krevní tlak, tedy tlak krve ve velkých
tepnách. Tlak se zvláště ve velkých cévách mění také v závislosti na čase –
nejvyšších hodnot dosahuje ve vypuzovací fázi srdeční akce (systolický tlak),
nejnižších ve fázi plnění srdečních komor (diastolický tlak).

Krevní tlak se zapisuje jako dvě čísla, oddělená lomítkem. První hodnota je
systolický tlak, druhá diastolický. Je vyjadřován v torrech (milimetrech
rtuťového sloupce).

Běžné měření krevního tlaku se provádí za pomoci rtuťového tonometru a
fonendoskopu. Manžeta manometru se upevní nejčastěji na paži nad loktem a naplní
se vzduchem, jehož tlak ukazuje stupnice manometru. Tím dojde k zaškrcení pažní
tepny. Vzduch z manžety se pomalu upouští a ve chvíli, kdy se tlak vzduchu
vyrovná systolickému tlaku krve v pažní tepně, začne do končetiny opět proudit
krev. Zvukové fenomény tvořené proudící krví je možné registrovat fonendoskopem
přiloženým v loketní jamce nad průběhem pažní tepny. Jedná se o turbulentní
(vířivé) proudění krve, tzv. Korotkovovy fenomény. Systolický tlak krve se
odečte ve chvíli prvního zaslechnutého zvukového fenoménu (rytmické klapání
frekvencí odpovídající srdeční akci) na stupnici manometru. Diastolický tlak
krve se za dalšího snižování tlaku v manžetě odečítá ve chvíli vymizení
zvukových fenomenů, kdy proudění krve přechází v laminární.

U některých osob dochází při návštěvě lékaře ke zvýšení krevního tlaku, takže
naměřené hodnoty jsou vyšší než skutečné. Jedná se o tzv. syndrom bílého pláště,
kdy je pacient uveden do stresu. K vyloučení tohoto fenoménu by se měl vyšší
naměřený tlak měřit opakovaně (alespoň při třech návštěvách) nebo lze doporučit
24hodinové monitorování tlaku Holterovým monitorem.



https://cs.wikipedia.org/wiki/George_R._R._Martin

George Raymond Richard Martin (* 20. září 1948 v Bayonne, New Jersey) je
americký spisovatel sci-fi a fantasy. Vystudoval žurnalistiku, ale od začátku
sedmdesátých let se živí psaním. Patrně nejznámější je díky sérii fantasy románů
Píseň ledu a ohně.

Kritici popisují Martinovy příběhy jako temné a cynické. Jeho první román,
Soumrak na Worlornu, udal tón většině jeho budoucích prací - odehrává se
především na opuštěné planetě, která se pomalu stává neobyvatelnou, protože se
vzdaluje od své hvězdy. Tento příběh, stejně jako mnoho jeho jiných příběhů, má
silnou příchuť melancholie.

Jeho postavy jsou často nešťastné nebo přinejmenším nespokojené a snaží se
zůstat idealisty v bezohledném světě. Mnoho z nich má znaky tragických hrdinů.
Kritik T. M. Wagner napsal: "Nemůžete tvrdit, že Martin nesdílí Shakespearovu
slabost pro nesmyslné tragédie." Tato pochmurnost může některým čtenářům vadit.
Inchoatus Group tvrdí, že "Pokud vás trápí tato absence radosti nebo hledáte
nějaká uklidňující slova, pak byste se nejspíš měli porozhlédnout jinde."

Hlavní Martinova témata v jeho povídkách jsou osamělost, spojení, láska předem
odsouzená k zániku, idealismus, romantismus a tvrdá pravda versus milosrdná lež.
Mnoho z těchto témat se objevuje i v jeho magnum opus, Písni ledu a ohně, v
povídkách jsou však zřetelnější.



https://cs.wikipedia.org/wiki/Ben%C3%A1tky

Benátky (italsky Venezia [veˈnɛttsia], benátsky Venesia nebo Venexia
[veˈnessi̯a]) je hlavní město severoitalské oblasti Benátsko. Jeho historické
jádro leží na ostrovech v mělké laguně, novější části města pak byly vybudovány
na rozsáhlém břehu. Ve dnech zvaných „acqua alta“ (vysoká voda), kterých bývá
každoročně průměrně 54, se zde zvýší hladina moře až o 90 cm.

Kdysi námořní a obchodní velmoc a středisko sklářství, mají Benátky dodnes velký
historický, kulturní, společenský i administrativní význam. Ve středověku byly
centrem Benátské republiky, dnes jsou středem své oblasti, probíhá tu bohatý
kulturní život. Nachází se zde velký přístav (na západním kraji) a letiště (na
pevnině). Od roku 1987 jsou Benátky jako jedna z nejnavštěvovanějších italských
destinací památkou UNESCO. Město žije převážně z turistického ruchu. Každý rok
je navštíví přibližně 15 milionů turistů z celého světa. Důležitou roli přitom
hraje Biennale di Venezia, prestižní přehlídka současného výtvarného umění
pořádaná v každém lichém roce. Od roku 1932 se začal pořádat první „Mezinárodní
filmový festival“. V roce 1949 tu poprvé pro hlavní cenu použili název „Lev sv.
Marka“, (o tři roky později se této ceně začalo říkat – a říká dosud „Zlatý lev
sv. Marka“, vedle ní se tu také pokaždé uděluje i několik „Stříbrných lvů sv.
Marka“).

Počátky města spadají do období stěhování národů, název Venezia snad podle kmene
Venetů/Benetů, který se v této oblasti usadil, když barbary ohrožované
obyvatelstvo hledalo útočiště na bahnitých ostrůvcích Laguny; z osady prostých
chýší na dřevěných pilotách (založené snad už v 5. století) se postupně vyvinulo
sebevědomé město, sice bez pozemkového a surovinového zázemí, ale výhodně
orientované na obchod s východním středomořím a Byzancí. Ten Benátčané brzy
dokázali chránit jak mocným válečným loďstvem, tak obratnou diplomacií, těžící i
z nejasného postavení mezi sférami zájmu západního a východního císařství;
velkou roli zde hrál i státní kult sv. Marka. Benátky se tak staly bohatou a
sebevědomou patricijskou republikou s vlastními volenými orgány (v čele
s dóžetem – prvně zmíněným k roku 679) a s ohromným vlivem ve východním
Středomoří, posíleným četnými obchodními osadami a vojenskými základnami.

Už ve středověku se Benátčané vypořádali s většinou soupeřů (Janov, Pisa),
aktivně se podíleli na organizaci křížových výprav (dóžata Enrico Dandolo,
Francesco Morosini atd.) a dlouhá staletí dokázali čelit i tlaku Osmanské říše.
Vrcholu moci dosáhla republika sv. Marka na přelomu 15. a 16. století, kdy se
město stalo též významnou metropolí výtvarného umění, hlavně malby (rodina
Belliniů, V. Carpaccio ad.) a po přílivu umělců z Říma, roku 1527 vypleněného
vojsky Karla V., také architektury (V. Scamozzi, Jacopo Sansovino, A. Palladio).
Malba si pak držela svoji vedoucí roli od 16. až do 18. století (Tizian, Paolo
Veronese, Tintoretto, Tiepolo), kdy výrazně ovlivnila i tvorbu v našich zemích a
nakonec dosáhla prahu moderního impresionismu (F. Guardi). A nelze přitom
zapomínat ani na tradici benátského divadla – z Benátek pocházel např. dramatik
Carlo Goldoni, stejně jako hudební skladatel Antonio Vivaldi.

Významnou roli v životě města hrály tzv. scuoly, což nebyly školy v dnešním
smyslu, ale vlivné cechovní korporace s vlastními financemi, budovami a potřebou
reprezentace.

Od sklonku 16. století však benátská moc pozvolna upadala, zejména po objevu
plavebních cest kolem Afriky a v důsledku neustálé turecké expanze, a
definitivní konec Benátské republiky přinesla francouzská okupace roku 1797.
Město načas připadlo Rakousku, po bitvě u Slavkova byly Benátky opět
francouzské.

Po Napoleonově pádu byly Benátky roku 1815 přiřčeny rakouskému císařství, což
bylo vnímáno jako akt další okupace, a bylo zcela logické, že nespokojení
obyvatelé se bouřili a nezůstali stranou ani revolučních událostí let 1848–49.
Bezohledným ostřelováním města tehdy „nastolil pořádek“ slavný český maršál Jan
Radecký z Radče. V roce 1866 se město plebiscitem (674 426 hlasů proti 69)
připojilo k sjednocené Itálii.

Ve městě sídlí patriarcha benátského patriarchátu, který je metropolitou
benátské církevní provincie a prezidentem biskupské konference církevního
regionu Triveneto. Stolec benátského patriarchy je po římském, na němž sedí
papežové, nejvýznamnějším diecézním stolcem Itálie a jen ve 20. století se
papeži stali tři benátští patriarchové: (Pius X., Jan XXIII. a Jan Pavel I.)

Hlavní ulice doplňuje asi stovka kanálů, kde je čilý dopravní ruch. Ve městě se
překonává přes 400 kamenných mostů a asi 15 000 domů zde stojí na dubových
kůlech zaražených do moře. Dopravní tepnou je Canal Grande, 4 km dlouhý a asi
70 m široký kanál, který prochází přímo středem města. Spojuje hlavní nádraží a
přístav s historickým náměstím svatého Marka a centrem města. Nejstarší a
nejznámější most je Ponte di Rialto, který jako jeden ze čtyř spojuje obě části
města rozdělené kanálem. Mramorový oblouk 48 m dlouhý doplňují dvě řady obchodů.
Ve městě zajišťují dopravu motorové lodě, které brázdí kanály, pro turisty jsou
k dispozici klasické gondoly. Čtvrtý most Ponte della Costituzione byl postaven
španělským architektem Santiago Calatrava v roce 2008.

Historické Benátky jsou plné kulturních a uměleckých památek. Od nejstarších
staveb, jako je bazilika svatého Marka nebo Dóžecí palác 12.–15. století, přes
gotické kostely Santa Maria dei Frari a Santi Giovanni e Paolo, renesanční
stavby – Bibliotheca Marciana (Sansovino) a kostel San Giorgio Maggiore (A.
Palladio) z téže doby – až po barokní kostel Santa Maria della Salute. Na
Náměstí svatého Marka, na Canal Grande i v dalších čtvrtích města jsou
historické a umělecké poklady, které uvnitř uchovávají další mistrovská díla.

Benátské paláce byly postaveny tak, aby odpovídaly potřebám města bez ulic,
návštěvníci totiž obvykle připlouvali lodí. Většina benátských domů měla dvě
patra, kuchyň byla situována buď v přízemí pro snadnější přístup k vodě, nebo v
podkroví, aby lépe unikaly pachy vznikající při vaření.

Nejstarší dochované soukromé paláce v Benátkách pocházejí ze 13. století a
jejich architektura odráží vliv byzantského světa. Bohatě zdobené paláce v
gotickém slohu jsou v Benátkách mnohem četnější než v jakémkoli jiném stylu.
Nejproslulejší je Dóžecí palác s elegantními oblouky z istrijského kamene a
krásnou kružbou, která propůjčuje fasádě jemný, jakoby krajkový vzhled.
Renesanční domy v Benátkách často stavěli z pískovce místo tradičních cihel.
Mezi typické náměty, jež nastupující ozdobný styl převzal ze starověkého Řecka a
Říma, patří kanelované sloupy, korintské hlavice a polokruhové oblouky. Kořeny
benátského baroka sahají do klasické renesance. Věnce, girlandy, cherubíni,
maskarony a rozety oživují průčelí budov, jako například Ca' Pesary ze 17.
století.

Ve městě se nachází slavná Galleria dell'Accademia, největší sbírka benátského
umění vůbec a galerie moderního umění Peggy Guggenheimové.

Gondoly tvoří neoddělitelnou součást života v Benátkách již od 11. století.
Štíhlým trupem a plochým dnem jsou skvěle přizpůsobeny pro plavbu úzkými a
mělkými kanály. Gondola je směrem k přídi mírně zahnutá doleva, což zabraňuje
tomu, aby se točila pořád dokola.

V roce 1562 bylo vydáno nařízení, že všechny gondoly musí být černé, aby se
zamezilo okázalým projevům bohatství. Při zvláštních příležitostech je krášlí
květiny. Patronem gondoliérů je český světec Jan Nepomucký. Jeho socha stojí
u kostela svatého Jeremiáše a je dnes jedinou sochou umístěnou na břehu Canalu
Grande. Každoročně konaná Regatta Storica vede právě k ní a otáčí se u kůlu,
stojícího u její paty.

Plavba gondolou není levná (80 € za půlhodinu plavby v roce 2015).a obvykle ji
využívají turisté Mnohem levnější je tzv. traghetto (přívoz, cena 2 € v roce
2016 ) nebo vaporetto (vodní autobus, cena 7,50 € v roce 2016 ).

Dnes už je pravých Benátčanů málo. Lidé se z historické části Benátek stěhují
jinam, do jiných měst nebo například do Mestre. Důvodem jsou příliš vysoké
nájmy.



https://cs.wikipedia.org/wiki/Teorie_velk%C3%A9ho_t%C5%99esku_(seri%C3%A1l)

Teorie velkého třesku (anglicky The Big Bang Theory) je americká situační
komedie ze světa mladých fyziků. Dělá si legraci z jejich osobního života,
stejně tak z nerdovské subkultury současné americké mládeže, a staví je do
opozice k obyčejným lidem, kteří jsou vykreslováni jako hloupí, leč šťastní a
sociálně naplnění jedinci.

Seriál tvoří a produkují Chuck Lorre a Bill Prady, pilotní díl režíroval James
Burrows. Měl premiéru 24. září 2007 na CBS, vysílá se také v Kanadě na stanici
CTV, Indii na Zee Cafe, v Latinské Americe na Warner Channel, ve Velké Británii
na Channel 4, v Austrálii na Nine Network a v České republice jej vysílají na
programu Prima Cool od 7. dubna 2009. Nejnovější epizodou je 10.řada, jejíž
první díl nese název "The Conjugal Conjecture".

Produkce pořadu byla přerušena 6. listopadu 2007 v důsledku stávky scenáristů.
17. března 2008 se natáčení obnovilo a dokončila se první série. Druhá série
odstartovala 22. září 2008 epizodou „The Bad Fish Paradigm“. V září také vyšla
první série seriálu na DVD. Dne 21. září 2009 se začala vysílat třetí sezóna,
která byla dokončena posledním dílem s názvem „The Lunar Excitation“, který se
na obrazovkách objevil 24. května 2010. Od 23. září 2010 se natáčela čtvrtá
série, která byla zakončena epizodou "The Roommate Transmogrification". 22. září
2011 se na obrazovkách objevila první epizoda páté série a 10. května 2012 byla
odvysílána poslední epizoda páté sezóny s názvem "The Countdown Reflection".
Posléze následovala přestávka ve vysílání způsobená letními prázdninami, seriál
se znovu začal vysílat 27. září 2012, následně bylo odvysíláno 24 epizod šesté
série, sedmá série se vysílala od 26. září 2013. Osmá série se začala vysílat
22. září 2014.

Podoba pilotního dílu seriálu, se kterým bylo počítáno na televizní sezónu
2006–2007, byla lehce odlišná od současné podoby. Jediné postavy, které zůstaly
z úvodního dílu v kompletním seriálu byly Leonard a Sheldon (ztvárněni Johnnym
Galeckim a Jimem Parsonsem, postavy byly pojmenovány po Sheldonu Leonardovi). V
seriálu se také měly objevit postavy dvou žen. První z nich měla být Katie, tj.
"holka vychována ulicí, drsná, ale s citlivou duší", kterou po rozchodu s
přítelem poznali hlavní hrdinové a ti ji nabídli spolubydlení v bytě hrdinů
(původně Amanda Walsh), v druhém pilotním díle byla tato postava obměněna za
Penny (Kaley Cuoco).Druhou ženskou postavou měla být Gilda (Iris Bahr), tj.
vědkyně, kolegyně a přítelkyně hlavních hrdinů, která se cítí ohrožena
přítomností Katie. Pilotní díl používal jako titulní znělku "She Blinded Me with
Science" od Thomase Dolbyho.

Seriál nebyl vybrán do vysílání, ale televizní společnost nabídla tvůrcům
možnost přepracovat námět seriálu a vytvořit druhý pilotní díl. Zajistili další
postavy a přepracovali seriál do konečné podoby. Původní pilotní díl nebyl nikdy
odvysílán, ale objevuje se na internetu. V rámci přípravy seriálu Chuck Lorre
prohlásil "Na pilotu Big Bangu jsme dělali asi dva a půl roku a úplně propadl...
ale dvě věci fungovaly perfektně a to Johnny a Jim. Přepsali jsme další věci a
byli jsme oslepeni Kaley, Simonem a Kunalem." Bylo oznámeno, že původní pilotní
díl možná vyjde jako bonus na DVD k seriálu. Lorre prohlásil: "Wow, to bych
chtěl vidět, vidět svoje chyby... uvidíme."

První a druhý pilotní díl seriálu The Big Bang Theory byly režírovány Jamesem
Burrowsem, ten však další díly nerežíroval. Přepracovaný druhý pilotní díl vedl
14. května 2007 k objednávce 13 epizod pro společnost CBS. Před vysíláním
pilotního dílu na CBS byla epizoda uvolněna zdarma na iTunes. Seriál se začal v
USA vysílat 24. září 2007 a 19. října téhož roku byl rozšířen na celkových 22
dílů první sezóny. Nicméně, produkce seriálu byla 6. listopadu zastavena z
důvodu stávky scenáristů v roce 2007. O téměř 3 měsíce později, 4. února 2008
byl seriál přechodně nahrazen krátkým sitcomem Welcome to the Captain (česky
Vítejte u kapitána), seriál byl obnoven 17. března 2008 v lepším vysílacím čase
a nakonec bylo v první sezóně odvysíláno pouze 17 dílů. Po skončení stávky byla
společností CBS zakoupena druhá série, která byla odvysílána mezi lety 2008 a
2009, vysílána byla ve stejném vysílacím čase a premiérový díl byl odvysílán 22.
září 2008. S lepšícím se hodnocením byl seriál prodloužen o další dvě sezóny až
do roku 2011. V roce 2011 byl seriál prodloužen o další tři sezóny. Seriál je
natáčen před živým publikem a produkován je pod hlavičkou společností Warner
Bros. Television a Chuck Lorre Productions.

Profesor fyziky a astronomie Kalifornské univerzity v Los Angeles David
Saltzberg kontroluje scénáře a upravuje dialogy, matematické vzorce a diagramy
používané v seriálu. Podle výkonného producenta/spolutvůrce Billa Pradyho,
"Pracujeme na tom, aby Sheldon řešil opravdové problémy, které probíhaly celou
první sezónu a jejich aktuální průběh byl zobrazen na tabulích ... těžce jsme
pracovali na tom, aby byly všechny vědecké věci v pořádku."

Někteří z herců v Teorii velkého třesku spolu pracovali na televizním seriálu
Roseanne a to včetně Johnnyho Galeckiho, Sary Gilbertové a Laurie Metcalfové
(hraje Sheldonovu matku Mary Cooperovou). Mimoto byl Chuck Lorre scenáristou
tohoto seriálu.

Kanadská hudební skupina alternativního rocku Barenaked Ladies napsala a nahrála
titulní píseň seriálu, která umělecky popisuje historii a stvoření vesmíru a
Země. Autoři seriálu Chuck Lorre a Bill Prady oslovili hlavního zpěváka a
kytaristu skupiny Eda Robertsona a požádali ho, aby napsal titulní píseň pro
seriál po té, co navštívili jeden z koncertů skupiny v Los Angeles. Shodou
okolností Ed Robertson dříve přečetl knihu Simona Singha Big Bang a na koncertě
předvedl improvizaci pomocí freestyle rapu o původu vesmíru. Lorre a Prady
později z toho důvodu zavolali Robertsonovi a zeptali se ho, zda má zájem napsat
titulní píseň k seriálu. Robertson souhlasil pouze pod podmínkou a po ujištění,
že Lorre a Prady nebudou již shánět žádné další autory.

9. října 2007 byla komerčně vydána plná verze (1 minuta a 45 sekund) písně.
Ačkoliv některé zdroje uvádějí píseň pod názvem "History of Everything", tak na
obalu singlu je píseň uvedena jako titulní píseň Teorie Velkého Třesku. Hudební
videoklip byl vydán a přiložen jako bonus při vydání DVD a Blu-ray Kompletní 4.
sezóny (anglicky The Complete Fourth Season). Píseň byla také uvolněna pro
nejznámější album skupiny Barenaked Ladies pod názvem "Hits from Yesterday & the
Day Before", k vydání alba došlo 27. září 2011.

Během prvních tří sérií tři hlavní představitelé (Galecki, Parsons a Cuoco)
vydělávali maximálně 60 000 amerických dolarů za jednu epizodu. Výdelky těchto
tří vyrostly ve 4 sérii na 200 000 dolarů za epizodu, v rámci smlouvy bylo
upraveno, že v následujících třech sériích porostou jejich platy o 50 000 dolarů
v každé sérii, tj. v sedmé sérii tito herci vydělali 350 000 dolarů za epizodu.
Začátkem srpna 2014 pak ústřední trojice podepsala kontrakt na další tři série,
přičemž honorář má činit zhruba 1 milion dolarů za epizodu.

Leonard, který se zabývá experimentální fyzikou, a geniální teoretický fyzik
Sheldon s IQ 187 spolu žijí v jednom bytě. Zajímají se o kvantovou mechaniku,
teorii superstrun, sci-fi a fantasy. Jejich život se skládá z výpočtů nových
vlastností elementárních částic a hraní her jako například Halo s dalšími dvěma
vědci, Howardem a Rajeshem zabývajícím se astrofyzikou.

Hned v prvním díle do jejich života vtrhne Penny, přitažlivá blondýnka, která
přestože neví nic o Schrödingerově kočce, ani neumí klingonsky, Leonarda zaujme
především tím, že je žena. Leonardova náklonnost k ní diváky provází nejen celou
první sérií a je jednou z hlavních studnic situačního humoru.

Johnny Galecki jako Leonard Hofstadter, Ph.D. (český dabing Aleš Háma) je
experimentální fyzik s IQ 173. Titul Ph.D. získal ve 24 letech. Původně je z New
Jersey. Je tzv. férovým mužem v seriálu, bydlí s kolegou a přítelem Sheldonem
Cooperem v Pasadeně. Autoři seriálu předpokládali potenciální vztah mezi
Hofstadterem a jeho sousedkou Penny, a sexuální napětí mezi nimi vede k občasným
schůzkám. V třetí sérii spolu tito dva začínají chodit, ačkoliv stále žijí
odděleně, později se rozchází. V páté sérii spollu začínají chodit opět a
zkoušejí experiment pod názvem "betatest vztahu", ve kterém mohou oba reportovat
chyby. V sedmé sérii se zasnoubí a po více než roce se vezmou.

Jim Parsons[35] jako Sheldon Cooper, M.A., Ph.D.[36] (český dabing Jakub
Wehrenberg) pochází z Galvestonu v Texasu[37] byl zázračným dítětem s eidetickou
pamětí a vysokou školu začal studovat v 11 letech (po dokončení páté třídy),
vyšší stupěň vysoké školy začal studovat ve 14 letech a v 16 letech získal titul
Ph.D. Je teoretickým fyzikem zkoumajícím kvantovou mechaniku a teorii strun, má
dva tituly Ph.D. a Sc.D. a také má IQ 187. Také předvádí typické dodržování
rutiny a zvyků a má problém s pochopením sarkasmu a ironie, také má problém
pochopit romantické vztahy svých přátel. Sheldon sdílí byt s Leonardem
Hofstadterem, bydlí naproti přes chodbu od Penny a na tyto spoléhá při řešení
společenských situací a problémů. Sheldon je velmi sobecký tím, že se často
chlubí svojí velmi vysokou inteligencí a někdy podceňuje některé ze svých
přátel. Sheldon spoléhá na to, že některý z jeho přátel (obvykle Leonard) jej
odveze někam autem, nicméně v druhé sérii zkusil neúspěšně získat řidičský
průkaz. Ve čtvrté sérii poznal Amy Farrah Fowlerovou, se kterou později rozvíjí
vztah i přes to, že má problémy se strachem z bakterií a z fyzického kontaktu.

Kaley Cuoco jako Penny (český dabing Jitka Moučková) pochází z města nedaleko
Omahy v Nebrasce. Penny se snaží být herečkou a žije v bytě naproti bytu
Sheldona a Leonarda. Penny zkoušela získat několik televizních rolí pomocí
kastingů, nicméně prozatím nebyla při této snaze úspěšná. Od první do poloviny
sedmé série se živila jako číšnice a občasná barmanka v Cheesecake Factory.
Nezískala univerzitní titul, ale má mnohem lepší cit pro situaci a sociální
inteligenci než ostatní hlavní hrdinové. Prozatím nebylo v seriálu uvedeno její
příjmení. Na konci první série a během třetí, páté a šesté série chodila s
Leonardem Hofstadterem. S ním se poté zasnoubila a vdala se. Od čtvrté sezóny se
spřátelila s Bernadette a Amy a scházejí se v bytě či v jiných prostorách.

Simon Helberg jako Howard Joel Wolowitz,M.Eng. (český dabing Matěj Hádek) je
letecký inženýr. Je židovského vyznání a dlouhou dobu žil s matkou, jako jediný
z hlavních hrdinů nezískal doktorský titul, na svoji obranu často uvádí, že
získal magisterský titul z prestižní univerzity MIT a navrhuje zařízení, které
jsou vysílány do vesmíru, oproti abstraktní práci ostatních hrdinů seriálu. Toto
vyvrcholilo tím, že v posledním díle 5. série letěl do vesmíru. Občas předvádí
židovský humor, který Leonard a Raj shledávají přehnaný či neopodstatněný.
Prohlašuje o sobě, že je polyglot, uvádí, že mluví šesti jazyky: francouzsky,
rusky, mandarínsky, persky, arabsky a klingonsky. Chodil a později si vzal
Bernadette Rostenkowski a v šesté sérii se s ní přestěhoval do vlastního bytu. A
po nějakém čase Bernadette otěhotní.

Kunal Nayyar jako Rajesh Ramajan Koothrappali, Ph.D. (český dabing Petr Burian)
pochází z Nového Dillí v Indii, pracuje jako částicový astrofyzik na Caltechu.
Jeho otec je gynekolog a tak jsou poměrně ,,ve vatě". Byl velmi stydlivý v
komunikaci s ženami a v prvních šesti sériích s nimi nedokázal promluvit (kromě
své sestry a matky). Mluvit se ženami dokázal pouze v případě, že pil alkohol
(nebo si aspoň myslel, že pil alkohol) nebo v případě, že užival experimentální
medikamenty. I přes to však měl větší úspěchy s ženami než jeho přespříliš
sebevědomý nejlepší přítel Howard. V poslední epizodě šesté série překonal svůj
ostych v komunikaci s ženami a od té doby dokáže mluvit se ženami bez užívání
alkoholu. Je velmi zženštilý a často na sebe bere typicky ženskou roli v
přátelství s Howardem, ale je si jistý, že není homosexuál. Během čtvrté sezóny
s ním sdílela byt jeho sestra Priya (Aarti Mann). V této sérii se Priya
seznámila s Leonardem a stala se jeho přítelkyní (ač to Rajovi vadilo). V
epizodě šesté série "Nesporný důkaz náklonnosti" (anglicky "The Tangible
Affection Proof") Raj v obchodě s komiksy potkal Lucy (Kate Micucci) a začal s
ní rozvíjet vztah. Nicméně v epizodě "Reakce na Bon Voyage" Lucy ukončila vztah
s Rajem z důvodu, že byla příliš stresována tím, že ji chce představit svým
přátelům. Na konci této epizody Raj promluvil s Penny bez alkoholu.

Sara Gilbertová jako Leslie Winkle, Ph.D. (český dabing Lucie Juřičková,
vracející se postava v sérii 1, hlavní postava v sérii 2, vracející se v sérii
3) je fyzikem a pracuje ve stejné laboratoři jako Leonard. V seriálu hraje
Leonardův ženský protějšek, nosí brýle s černými obroučkami a pletené kostýmky.
Je ostře vyhraněna vůči Sheldonovi, často z hlediska jiného náhledu na vědecké
problémy. Navzájem si o sobě myslí, že jsou intelektuálně výš, než ten druhý,
Leslie je ovšem mnohem vtipnější a pohotovější než Sheldon a často ho označuje
jako blbce (anglicky "dumbass"). Leslie měla přátelský a i sexuální vztah s
Leonardem a později s Howardem, v případě vztahu s Leonardem došlo k obnovení
vztahu, který spolu měli jejich postavy Darlene Connorové a Davida Healyho v
seriálu Roseanne. Gilbertová byla v druhé sérii přesunuta mezi hlavní postavy,
ale později byla přesunuta zpět mezi postavy vracející se, protože autoři
seriálu nebyli schopni generovat dostatek obsahu pro její roli. Gilbertová
odešla ze seriálu po třetí sérii z důvodu větší zainteresovanosti v seriálu The
Talk, ve kterém působí jako výkonný producent pro CBS.

Melissa Rauchová jako Bernadette Rostenkowski-Wolowitz, Ph.D. (český dabing
Terezie Taberyová, vracející se postava v sérii 3, hlavní postava od série 4) je
mladá žena, která zpočátku působila jako servírka a kolegyně Penny, tímto
zaměstnáním si přivydělávala v rámci doktorského studia mikrobiologie. Na konci
čtvrté série obhájila svoji dizertaci a nastoupila na vysoce placené místo ve
vývoji. Penny představila Bernadette Howardovi. Zpočátku neměla o Howarda vůbec
žádný zájem a prohlašovala, že spolu nemají nic společného. Po zjištění, že měli
podobné problémy s matkou se sblížili, během třetí série spolu začali chodit a
také se rozešli, ve čtvrté sérii se k sobě ovšem vrátili. Na konci čtvrté série
se zasnoubili a na konci páté série se vzali. A zanedlouho Bernadette
otěhotněla.

Stuarta Blooma v seriálu hraje Kevin Sussman (česky nadaboval Pavel Vondrák).
Stuart provozuje obchod s komiksy v centru Pasadeny. Stuart je charakteristický
svým nízkým sebevědomím a osamělostí, což má za následek ubohé pokusy, jak se
zapojit do rozhovoru s ženami. Přitom je talentovaný umělec, dokonce chodil na
Rhode Island School of Design. Mimo to má téměř encyklopedické znalosti o
komiksech a superhrdinech. Když se poprvé v seriálu, přátelé přivedli Penny do
jeho obchodu, on ji pozval na rande a Penny souhlasila. Rande by dopadlo dobře,
kdyby Stuart nepožádal o radu Sheldona, který mu poradil věci, které Penny nudí.
Při druhém rande Stuart požádal o radu Leonarda jakožto bývalého přítele Penny,
a ten mu záměrně poradil špatně. Následkem toho se Stuart zachoval přesně tak,
jak neměl. V páté řadě seriálu pak šel na rande s Amy (Sheldonovou přítelkyní),
ale to jim překazil Sheldon, čímž upevnil svůj vztah s Amy. Stuart byl také
spoluhráčem Willa Wheatona v karetním turnaji, v němž porazili dvojici Raje a
Sheldona.

Amy Farrah Fowler v seriálu zastoupila Mayim Bialik (česky dabovala Nikola
Votočková). Amy je neurobioložka původem z Kalifornie a studovala na Harvardu.
Nosí brýle, většinou rozpuštěné vlasy a hlídá si, aby svým oblékáním nevyšla z
„komfortní zóny“. I když je povahově a intelektuálně velmi podobná Sheldonovi,
nesdílí některé z jeho zájmů. Jde především o zálibu v superhrdinech a vláčcích.
Nicméně, je nutné pro Sheldona činit kompromisy a v jeho úchylkách naopak
nachází způsob, jak se s ním sblížit.

Měla dohodu se svou matkou, že půjde alespoň jednou za rok na rande. K hledání
obětí využívala online seznamku. Osud zasáhl, když Raj a Howard vytvořili na
stejné seznamce účet Sheldonovi a perfektní volba protějšku padla na Amy.
Vysokému hubenému doktoru Cooperovi dala ihned jasně najevo, že je jakýkoli
fyzický kontakt vyloučen a ejhle, vznikl vztah, který se v seriálu rozvíjí již
několikátým rokem.

V seriálu se také objevilo v menších rolích několik známějších osob, které
sehrály samy sebe (cameo). Jako první to byl Charlie Sheen ve 4. epizodě
(Griffinova ekvivalence) druhé série, v 17. epizodě (Setkání s terminátorem)
téže série se objevili Summer Glau, George F. Smoot. V 5. epizodě (Korolár
hrůzostrašné polevy) třetí série se poprvé objevil Wil Wheaton, jakožto úhlavní
nepřítel Sheldona Coopera, který poté pokračoval jako vedlejší postava. Stan Lee
si zahrál v 16. epizodě (Kauza Excelsior) třetí série. Steve Wozniak si zahrál v
2. epizodě (Obohacení koštálovou zeleninou) čtvrté série. V 17. epizodě
(Archimedův princip) čtvrté série a 7. epizodě (Párové dilema) šesté série si
zahrál i LeVar Burton. V 15. epizodě (Následky hypotetické katastrofy) páté
série se objevil astronaut Michael Massimino. V 21. epizodě (Hawkingova
excitace) páté série si zahrál Stephen Hawking, který poté v seriálu pokračoval
stejně jako Wil Wheaton nebo Michael Massimino. V 4. epizodě (Minimalizace
dopadu návratu) šesté série se objevil Howie Mandel. V 5. epizodě (Holografická
stimulace) šesté série se ve videu jakoby na YouTube objeví druhý astronaut na
Měsíci, Buzz Aldrin. Elon Musk se objevil v 9. epizodě (Vystřídání partnerských
rolí) deváté série. Na konci 9. epizody (The Geology Elevation) desáté série se
objevila Ellen DeGeneresová, jakožto moderátorka.



https://cs.wikipedia.org/wiki/T%C5%99ezalka_te%C4%8Dkovan%C3%A1

Třezalka tečkovaná (Hypericum perforatum) je známým představitelem rodu
třezalka. Je to vytrvalá bylina se zlatožlutými květy v bohatých květenstvích.
Je rozšířena v Evropě, Asii a severní Africe. V České republice roste zejména na
výslunných stanovištích nižších a středních poloh.

Třezalka tečkovaná je významná léčivá rostlina. V současné medicíně je využívána
zejména při léčení deprese a úzkosti a také pro její antivirotické účinky.
Hlavními účinnými látkami jsou hypericin a hyperforin.

Třezalka tečkovaná je statná, vytrvalá, lysá bylina dorůstající obvykle výšky 20
až 60 cm. Lodyha je přímá nebo vystoupavá, většinou nevětvená, se 2 vystouplými
podélnými lištami, jednoletá, v průběhu sezóny poněkud dřevnatějící. U báze
stonku bývají lišty někdy nezřetelné. Listy jsou podlouhlé, vejčité nebo
kopinaté, přisedlé nebo krátce řapíkaté, 15 až 35 mm dlouhé a 5 až 15 mm široké.
Čepel listů je celokrajná, na okraji slabě až silně podvinutá, na ploše
tečkovaná siličnými nádržkami a tmavými žlázkami. Proti světlu prosvítají jen
hlavní žilky, zatímco drobnější žilky jsou nezřetelné.

Květenství jsou bohatá, poměrně volně uspořádaná. Květy mají průměr 15 až 30 cm.
Koruna je zlatožlutá, složená z 5 výrazně nesouměrných, na jedné straně zubatých
korunních lístků o délce 8 až 18 mm. Tyčinek je asi 50. Na vrcholu semeníku jsou
3 volné čnělky, asi 2x delší než semeník. Plodem je vejcovitá, přehrádkosečná
tobolka obsahující mnoho hnědých až černých, drobných, jen asi 1 mm dlouhých
semen.

Třezalka tečkovaná je zaměňována zejména s třezalkou skvrnitou, která je rovněž
hojným druhem. K jejich bezpečnému rozlišení stačí prohlédnout list proti
světlu. U třezalky tečkované jsou v žilnatině dobře patrné pouze hlavní žilky,
zatímco postranních je málo, jsou nepříliš zřetelné a nespojují se. U třezalky
skvrnité je jasně patrná i postranní žilnatina, která je podstatně hustší a
síťovitě pospojovaná. Dalším spolehlivým rozlišovacím znakem je počet lišt na
lodyze. Třezalka tečkovaná má 2 nepříliš výrazné podélné lišty, zatímco u
třezalky skvrnité jsou 4 lišty. Tento znak je lépe patrný v horní části lodyhy.
Další, méně běžný druh třezalka čtyřkřídlá má rovněž 4 lišty, které jsou u
tohoto druhu výrazné a silně vystouplé. Žilnatina listů je řídce síťovitá.
Všechny ostatní, vesměs vzácnější, vzpřímeně rostoucí druhy třezalek vyskytující
se v ČR mají žláznatě zubatý okraj kališních lístků, kdežto zmíněné 3 druhy mají
kališní lístky celokrajné. Třezalka chlupatá se navíc liší ochlupenou lodyhou i
listy.

Třezalku tečkovanou lze odlišit od řady jiných druhů též mikroskopicky podle
listového okraje, a to i v sušeném nebo drceném stavu.

Rostlina nese 2 typy žlázek s rozdílnou funkcí, obsahem i stavbou. Nejhojněji
jsou zastoupeny bezbarvé, průsvitné siličné žlázky, které daly třezalce
tečkované její druhové latinské jméno (perforatus = propíchaný, dírkovaný).
Proti světlu vypadají jako drobné vpichy, rovnoměrně rozptýlené po celé ploše
listu. Jsou přítomny i ve květech a plodech. Žlázky jsou tvořeny schizogenní
nádržkou, vzniklou v mezibuněčném prostoru rozestoupením buněk. Žlázka vyplňuje
celou tloušťku listové čepele a na povrchu listu je překryta pouze jednobuněčnou
vrstvou pokožky. Od listového parenchymu je oddělena vrstvou plochých buněk.
Obsah je olejovitý, tvořený zejména esenciálními oleji (silicemi). Ve žlázkách
nacházejících se v květech a nezralých plodech je obsažena také medicínsky
významná látka hyperforin.

Tmavé žlázky naproti tomu vypadají jako drobné černé tečky a mají zcela odlišnou
stavbu. Jsou tvořeny shlukem (uzlinou) větších buněk obklopených ze všech stran
dvojitou vrstvou plochých buněk. Obsah je černý a má zrnitou strukturu. Tmavé
zbarvení jim dává obsažené červené barvivo hypericin a pseudohypericin. Na
listech jsou soustředěny zejména podél listového okraje, několik jich však bývá
rozptýleno i na ploše čepele. V květech se nacházejí zejména podél okraje
korunních plátků a na vrcholu tyčinek.

Vrstvy plochých buněk obklopující žlázky obou typů jsou napojeny na cévní
systém. Na korunních lístcích bývají mimo kulovitých žlázek přítomny i světlé a
tmavé trubicovité struktury s obdobným obsahem.

Druh je rozšířen téměř v celé Evropě s výjimkou arktických oblastí. V Asii jeho
areál dosahuje po střední Sibiř, Mongolsko, Čínu a severozápadní Indii.
Vyskytuje se též v severozápadní Africe (pohoří Atlas), Madeiře a Kanárských
ostrovech. Byla zavlečena do mírných a subtropických oblastí téměř celého světa.

V České republice je třezalka tečkovaná hojně rozšířena zejména v nižších a
středních polohách. Ve vyšších horských polohách se vyskytuje vzácněji.
Nejčastěji roste na výslunných stanovištích na stráních, mezích a pastvinách, na
okrajích lesů, pasekách a podobně, na stanoviště však není moc vybíravá.

Třezalka tečkovaná byla lidskou činností postupně zavlečena do oblastí mírného
pásu téměř celého světa. Hojně se rozšířila zejména v Severní a Jižní Americe,
Austrálii a Jižní Africe. V mnohých oblastech se intenzivně šíří a celkem ve 20
zemích světa je vedena jako invazní rostlina. V USA a Kanadě je řazena mezi
přední plevelné rostliny.

Do Austrálie byla třezalka tečkovaná přivezena v patrně v polovině 19. století,
kdy byla pěstována v botanických zahradách v Melbourne a Adelaide. Zplaněle
rostoucí byla poprvé nalezena v roce 1880 ve státě Victoria, o 10 let později i
v Novém Jižním Walesu. Následně se masově rozšířila zejména v jihovýchodní části
kontinentu, kde je celková výměra jejích porostů odhadována na 400000 hektarů.
Roste zejména na různých typech pastvin, řídké lesní vegetaci i savanách, podél
cest a na narušených místech. V rozpětí 70 let bylo v Austrálii v rámci boje s
touto rostlinou postupně vysazeno 12 druhů hmyzu, z nichž polovina se uchytila.
V první polovině 20. století sem byly dovezeny z Evropy 2 druhy mandelinek,
které třezalku spásají: Chrysolina quadrigemina a Ch. hyperici. Výsledky ovšem
nebyly dostatečné a později byl úspěšně introdukován roztoč Aculus hyperici,
který patří k hlavním patogenům třezalky ve Středomoří. Ve 40. letech 20.
století byly oba druhy mandelinek dovezeny též do USA.

Ve Spojených státech pochází první záznam o výskytu třezalky tečkované z
Pensylvánie z roku 1793. Později se masově rozšířila zejména v západních
oblastech kontinentu. Jenom v Kalifornii okupovala ve 40. letech 20. století
území o rozloze 1 milión hektarů. Nejvíce jsou postiženy pastviny které byly v
minulosti nadměrně vypásány a dominují na nich nepůvodní, jednoleté druhy trav,
jako je např. sveřep střešní (Bromus tectorum). Na pastvinách třezalka snižuje
kvalitu píce a způsobuje dobytku zdravotní potíže vlivem fotosenzibility. V
některých oblastech USA se podařilo třezalkové porosty silně zredukovat. Např. i
Idaho dnes zabírají jen asi 3 % rozlohy z roku 1948. V některých oblastech však
pastviny po úspěšné biologické redukci třezalky zarostly nějakým jiným
nežádoucím druhem, jako je toxický starček přímětník (Senecio jacobaea) nebo
chrpa Centaurea maculosa. V Kalifornii pokleslo zamoření třezalkou po 10 letech
od aplikace biologické kontroly na 1 % původního stavu. Počáteční úspěch byl tak
velký, že mandelince Ch. quadregemina byla ve městě Eureka postavena téměř 2
metry velká bronzová socha.

Na třezalce tečkované se živí řada druhů hmyzu. V České republice jsou to např.
některé mandelinky rodu Chrysolina a housenice pilatky Tenthredo amoena. Hmyz
živící se třezalkou se musí vypořádat se škodlivým působením hypericinu,
koncentrovaného v tmavých žlázkách. Nespecializovaní spásači se zpravidla
vyhýbají částem rostliny s větší koncentrací tmavých žlázek, jako je listový
okraj. Příkladem mohou být různé kobylky, např. kobylka zelená. Někteří
specializovaní spásači třezalky se chrání před slunečním světlem, které iniciuje
toxicitu hypericinu. Mezi takové spásače náleží např. můra osenice půvabná
(Actinotia polyodon, syn. Cloantha perspicillaris), mandelinky bázlivec
vratičový (Galeruca tanaceti) a Chrysolina geminata. Některé druhy hmyzu jsou
schopny hypericin odbourávat pomocí enzymů s antioxidačním účinkem (zejména
glutathion-S-transferáza). Patří mezi ně zavíječ kukuřičný (Ostrinia nubilalis),
píďalka úhorová (Anaitis plagiata) a lišaj Manduca sexta. Ve Středomoří třezalku
spásá hlavně krascovitý brouk polník třezalkový (Agrilus hyperici) a roztoč
Aculus hyperici.

Třezalka tečkovaná se převážně rozmnožuje apomikticky, je však schopna i
pohlavního rozmožování. Převažují tetraploidní rostliny (2n = 32), příležitostně
byly zjištěny i diploidní a hexaploidní typy, což je vysvětlováno jako důsledek
fakultativní apomixie. Druh je považován za dávného křížence dvou různých
diploidních druhů třezalek. Jako jeden z rodičovských druhů byla identifikována
třezalka skvrnitá (konkrétně poddruh H. maculatum subsp. immaculatum), druhým by
mohl být asijský druh H. attenuatum, nesoucí znaky přítomné u třezaly tečkované
a chybějící u třezalky skvrnité. Areály obou taxonů se překrývají v oblasti
Altaje. Při studiu embryologie tetraploidní třezalky tečkované bylo zjištěno, že
meióza probíhá pouze asi ve 3 % zárodečných vaků, zatímco ve zbývajících vacích
dochází k apomixii. Zárodečná buňka při ní sice vstupuje do procesu meiózy,
později však zakrňuje a funkci zygoty přebírá somatická buňka zárodečného vaku s
neredukovaným počtem chromozomů, která se dále dělí mitoticky bez redukčního
dělení. Při oplození tak nedochází k rekombinaci DNA, proces oplození je však
přesto nutný pro pólová jádra zárodečného vaku, z nichž se formuje endosperm.
Bez něj embryo postupně zakrní. U rostliny je tak i při apomiktickém způsobu
rozmnožování tvorba semen podmíněna opylením. Tento proces se nazývá
pseudogamie. Diploidní rostliny se rozmnožují klasickým pohlavním způsobem. Pyl
vzniká normálním meiotickým dělením a je tedy haploidní. Vlivem poruch meiózy
bývá okolo 30 % (někdy až 70 %) pylových zrn sterilních.

Rostlina se množí také vegetativně úlomky kořenů a růstem z postranních kořenů.
Vegetativní množení je stimulováno zejména spásáním, působením ohně nebo
odlistěním rostlin. Mladé rostlinky se brzy osamostatní. Třezalka má hluboký
kořenový systém a jeho pomocí přečkává případné požáry vegetace. Kromě toho žár
ohně stimuluje klíčení dormantních semen v půdní semenné bance.

Květy třezalky tečkované jsou opylovány různým hmyzem sbírajícím pyl. Nektar se
v nich nevytváří. Jsou též schopny samoopylení. Jedna rostlina vytvoří asi 15000
až 34000 semen. V jedné tobolce bývá 400 až 500 semen. Semena se šíří větrem,
vodou, prostřednictvím zvířat nebo lidskou činností. Tobolky mají lepkavý povrch
a přítomnost tohoto lepkavého exudátu na povrchu semen blokuje klíčení, dokud
jej vnější vlivy neodstraní. Semena si udržují klíčivost přibližně 6 až 30 let a
bývají v půdní semenné bance zastoupena v hojném počtu.

Druh Hypericum perforatum je v rámci rodu Hypericum řazen do sekce Hypericum a
stejnojmenné podsekce a série. Série Hypericum obsahuje celkem 12 druhů, z
třezalek rostoucích v ČR sem patří též třezalka skvrnitá, třezalka čtyřkřídlá a
třezalka ozdobná.

V přírodě se třezalka tečkovaná nejčastěji kříží s autotetraploidním taxonem H.
maculatum subsp. obtusiusculum ze vzniku tetraploidních nebo řidčeji i
hexaploidních kříženců. Tito kříženci bývají dále plodní. Jsou známi též
kříženci s dalšími taxony, kteří však vesměs tvoří jen málo klíčivých semen:
nominátním poddruhem H. maculatum subsp. maculatum, H. tetrapterum, H. montanum
a H. pulchrum. Kříženec s H. maculatum se nazývá Hypericum × desetangsii.

Účinné látky ze skupiny naftodiantronů jsou v třezalce tečkované zastoupeny
hypericinem a strukturně velmi podobným pseudohypericinem. Souhrnně se obě tyto
látky označují jako hypericiny. Jsou koncentrovány v tmavých žlázkách, jimž
dávají černé zbarvení. V roztoku jsou červené. Tmavé žlázky jsou s různou
četností rozptýleny po celé nadzemní části rostliny. Největší množství
hypericinů je obsaženo v květech ve stádiu plného květu (asi 5x až 8x více než v
listech), a to zejména v tyčinkách a korunních lístcích. S odkvětem pak jejich
obsah klesá. Dvouletá rostlina obsahuje asi dvojnásobek množství hypericinů
oproti rostlině v prvnímu roce po výsevu. Biosyntéza hypericinu začíná v zelené
rostlinné tkáni prostřednictvím polyketidové dráhy a pokračuje v tmavých
žlázkách kondenzační reakcí emodinu a emodin anthronu. Výsledný emodin
de-anthron je fenolickou oxidací přeměňován na protohypericin (případně
protopseudohypericin), který se působením světla přeměňuje na hypericin (resp.
pseudohypericin).

V surové nati kolísá obsah hypericinů v závislosti na stádiu rostliny v rozmezí
od 0,03 do 0,3 %. Hypericiny jsou zodpovědné za fotosenzibilující efekt, mají
antivirové účinky a přispívají též k antidepresivnímu účinku.

Hyperforin je v rostlině téměř výhradně koncentrován v průsvitných žlázkách, a
to zejména v generativních orgánech. Největší obsah této látky je v nedozrálých
plodech, kde je obsažen v množství asi 4,4 % hmotnosti sušiny (spolu s 1,8 %
adhyperforinu). Je obsažen také v poupatech a květech, naopak v listech a stonku
téměř chybí. Je doprovázen adhyperforinem, který se liší pouze jednou ethylovou
skupinou namísto methylové, základní struktura je však stejná. Látka je poměrně
nestabilní a snadno oxiduje na celou řadu rozkladných produktů. Je rozpustný v
organických rozpouštědlech, v lipofilních roztocích je však značně nestabilní,
což souvisí s množstvím dvojitých vazeb ve struktuře a jejich snadnou oxidací
mj. atomárním kyslíkem vznikajícím působením světla na hypericin. V lihovém
výluhu ze sušeného materiálu je rozložen v průběhu několika dní, v případě
výluhu z čerstvých rostlin je jeho životnost i několik měsíců, což je
vysvětlováno přítomností stabilizujících složek v čerstvé rostlině. Hyperforin
byl dosud zjištěn v celé rostlinné říši výlučně v třezalce tečkované. Jeho obsah
ve dvouletých rostlinách je asi o pětinu vyšší než v 1. roce.

Biosyntéza hyperforinu je úzce spojena s biosyntézou monoterpenických
esenciálních olejů (silic) a probíhá sloučením acylfloroglucinolu se 3
molekulami isopentenyldifosfátu a jedné molekuly geranyldifosfátu. Hyperforin je
hlavním nositelem antidepresivního účinku a je zodpovědný za interakce s
ostatními léčivy. V extraktech je obsažen v množství od 0 do 6 %.

Flavonové sloučeniny jsou přítomny buď jako volné flavonoidy či biflavonoidy
nebo vázané v podobě glykosidů. Jejich celkový obsah v sušině činí asi 2 až 4 %.
Jsou přítomny v květech i listech. Z volných jednoduchých flavonoidů převládá
kvercetin, kempferol, myricetin, dihydrokvercetin a luteolin. Flavonoidní složka
glykosidů (aglykon) je tvořena téměř výhradně kvercetinem. Mezi tyto glykosidy
náleží u třezalky rutin, hyperosid, isokvercitrin, kvercitrin a jiné. Z
biflavonoidů jsou přítomny zejména biapigeniny a amentoflavon. Byly zjištěny
výhradně v květech.

Bylo zjištěno, že obsah hyperosidu v prvním roce po výsevu představuje jen asi
13 % jeho obsahu ve dvouleté rostlině. Množství a poměr rutinu a kvercitrinu se
mění v závislosti na nadmořské výšce. Se stoupající nadm. výškou obsah rutinu
stoupá, zatímco obsah kvercetinu klesá. Flavonoidy představují nejrozsáhlejší
skupinu sekundárních metabolitů třezalky. Mají antidepresivní účinek, zejména
však zlepšují farmaceutické působení jiných obsahových látek, jako jsou např.
hypericiny.

Esenciální oleje jsou koncentrovány v průsvitných žlázkách, rozptýlených po celé
nadzemní části rostliny. V silici bylo zjištěno celkem 29 různých složek.

Xanthony jsou látky charakteristické pro čeledi třezalkovité a hořcovité. Jsou
koncentrovány zejména v kořenech. V kořeni třezalky tečkované jsou zastoupeny
zejména norathyriolem, mangiferinem, isomangiferinem a kielkorinem. Norathyriol
je přítomen v množství asi 0,0004 %.

Třísloviny jsou v třezalce zastoupeny v množství asi od 6 do 15 %. Jsou tvořeny
zejména katechinovými a epikatechinovými jednotkami. Jsou přítomny též
jednodušší procyanidiny.

Hlavní medicínský význam třezalky spočívá v léčení lehkých a středně těžkých
forem deprese. Tento účinek byl potvrzen množstvím kontrolovaných
randomizovaných klinických studií (do roku 2009 jich bylo provedeno více než 50)
a je z medicínského i farmakologického hlediska nejprozkoumanější. Dále byl také
prokázán účinek při léčbě somatoformních poruch a úzkostných stavů. Z jiných
oblastí využití ukazují ojedinělé studie pozitivní účinek při léčbě oparu a v
kombinaci s ploštičníkem hroznatým (Cimicifuga racemosa) při klimakterických
potížích. V rámci provedených klinických studií nebyl prokázán účinek na dětskou
hyperaktivitu, sociální fobii, bolesti při polyneuropatii a syndrom pálících
úst. Třezalková mast standardizovaná na obsah hyperforinu (1,5 %) má prokázanou
účinnost při léčbě atopického ekzému. Preklinické studie ukázaly také jejich
potenciálně slibné sedativní, anxiolytické (proti úzkostným stavům), nootropické
(zlepšující schopnosti mozku), antischizofrenické (léčba schizofrenie),
antikonvulzivní (tlumící křeče např. při epilepsii), antidiabetické a
analgetické účinky. Mají též potenciál při léčení alkoholové a nikotinové
závislosti. Mohou být také účinné při léčbě celé řady psychických poruch, jako
je generalizovaná úzkostná porucha, poruchy spánku, somatoformní poruchy,
obsedantně kompulzivní porucha a sezonní afektivní porucha.

Toxikologické studie neprokázaly že by třezalka tečkovaná měla v krátkém a
střednědobém horizontu toxické účinky. Vedlejší účinky užívání této rostliny
nebo přípravků z ní vyrobených bývají mírné a zahrnují zejména trávicí potíže a
únavu. Poškození kůže vlivem fotosenzitivity se při běžných terapeutických
dávkách objevuje zřídka. Výjimečně byly popsány vážnější vedlejší účinky,
spočívající v kožních, alergických nebo psychiatrických reakcích. Největším
rizikem spojeným s užíváním třezalkových preparátů je jejich interakce s jinými
léčivy. Z tohoto důvodu je doporučováno o užívání třezalky informovat
ošetřujícího lékaře.

Fotosenzitivita a následné riziko poškození kůže slunečním zářením jsou v
souvislosti s třezalkou často zmiňovány. Účinnými látkami jsou hypericiny. K
vyvolání projevů fototoxicity je zapotřebí dávky obsahující 30x až 50x více
hypericinu než je v běžných terapeutických dávkách. Pro 60 kilogramového člověka
tato dávka Fotosenzitivita se jako vedlejší účinek objevuje výjimečně, projevuje
se slabě a odezní v horizontu několika dní po konci léčebné kůry. Jedinci s
bledou pletí bývají citlivější.

Výzkum farmakologického působení třezalky ukázal, že floroglucinoly v ní
obsažené (hyperforin, adhyperforin) ruší účinek některých léků. Mechanismus
tohoto účinku spočívá v aktivaci enzymů které léčiva v organismu odbourávají,
konkrétně cytochromu P450 3A4 a P-glykoproteinu. Výsledkem pak je pokles hladiny
daných medikamentů v krvi a související oslabení jejich terapeutického účinku.
Mezi léky, které třezalka takto ovlivňuje mimo jiné patří antikoncepční
přípravky, léky na ředění krve (warfarin), imunosupresiva (cyklosporin),
antidepresiva, chemoterapeutika používaná při léčbě rakoviny (irinotekan),
kardiotonika (digoxin), antiastmatika (theofylin) a léky proti AIDS (idinavir).

Autoři prvních odborných studií účinku třezalky na centrální nervovou soustavu
došli k závěru, že hlavní mechanismus antidepresivního účinku této rostliny
spočívá v inhibici monoamin-oxidázy, enzymu který se v těle podílí na
odbourávání biogenních aminů. V kombinaci se stravou bohatou na tyramin, jako je
červené víno nebo sýr, anebo s některými léčivy (sympatomimetika, antidepresiva)
je v takovém případě riziko potenciálně škodlivých vedlejších účinků
projevujících se zejména prudkým zvýšením krevního tlaku (hypertenzní krize).
Tyto závěry ovšem v pozdějších studiích nebyly potvrzeny a bylo zjištěno, že
účinek třezalky je komplexnější a postavený na odlišných mechanismech. Obsah
flavonoidových aglykonů vyvolávajících tento účinek je v třezalce příliš nízký
na to, aby se mohl při běžném dávkování tento účinek projevit. Navíc není v
odborné literatuře dosud popsán ani jediný klinický případ takové interakce.
Přesto s tímto potenciálním účinkem dále operuje např. i oficiální zpráva
Evropské komise z roku 2002, týkající se zdravotních rizik potravních doplňků s
obsahem třezalky a hypericinu.

Účinek užívání třezalkových preparátů na vývoj plodu není dosud uspokojivě
prozkoumán. Obecně se užívání těchto preparátů v době těhotenství a při kojení
spíše nedoporučuje. Některé studie ukázaly nižší porodní váhu, zatímco v jiných
bylo užívání třezalky v době těhotenství bez viditelného dopadu na vývoj plodu.

Třezalka je ve větším množství toxická pro spásající dobytek kvůli obsahu
hypericinu a následné fotosenzibilitě. Mezi charakteristické projevy patří u
hospodářských zvířat zejména puchýře a otoky. Nejméně odolní jsou koně, nejvíce
kozy. Obecně jsou tmavě zbarvená zvířata lépe chráněna než světlá. Úhyn zvířat
je výjimečný, některé průvodní jevy (slepota, otok nebo bolesti tlamy) zabraňují
zvířatům v přijímání potravy a vody, což následně může vést ke smrti dehydratací
nebo hladověním. Kozy a hovězí dobytek se třezalce spíše vyhýbá a konzumuje ji
zejména při nedostatku jiné pastvy.

Třezalka byla využívána jako léčivá rostlina již za časů Starověkého Řecka a
také ve středověku. Věřilo se, že je naplněna magickou silou a ochraňuje před
zlem a nemocemi. Pedanius Dioscorides, řecký lékař a botanik žijící v prvním
století našeho letopočtu, rozlišoval celkem 4 druhy třezalek, mezi nimi i
třezalku tečkovanou pod názvem Uperikon. Doporučoval je spolu s medovou vodou na
ischias a zevně na spáleniny. V Galénově systému je třezalka popisována jako
bylina povahy horké a suché. Paracelsus píše že může být užita jako amulet proti
zakletí a přízrakům. Bylina byla hojně využívána v předkřesťanské Anglii a z
této doby se k ní dochovala řada legend. Středověký botanik John Gerard uváděl
že mast z této byliny je nejdrahocennější prostředek k hojení hlubokých zranění
a že lepšího přírodního balzámu pro tyto účely není. Herbalisté ze 16. a 17.
století ji uvádějí pod starým latinským názvem Fuga daemonum s tím, že sloužila
k odhánění démonů. Niocholas Culpeper, anglický botanik, lékař a astrolog ze 17.
století, přiřadil třezalku zvířetníkovému znamení Lva a domu Slunce. Doporučoval
ji jako jedinečnou bylinu k léčení ran s tím, že léčí vnitřní zranění a
zhmoždění a v podobě masti rozpouští otoky, uvolňuje neprůchodnost a uzavírá
okraje rány k sobě. Doporučoval ji také při bodnutí či kousnutí jakýmkoliv
jedovatým zvířetem, ischiasu, epilepsii a ochrnutí. Třezalkový olej byl v
minulosti používán chirurgy k čištění ran. V Evropě patřil k neoblíbenějším
lidovým prostředkům na odřeniny, zranění a pohmožděniny. Brzy po jejím zavlečení
do USA ji zařadili do svého výběru léčivých rostlin po bok severoamerickým
druhům třezalek i domorodí indiáni, zatímco mezi bílými Američany začala být
oceňována až v polovině 19. století. Koncem 19. století již zde byla používána v
obdobných indikacích jako v dnešním bylinářství.

Čerstvá nebo sušená kvetoucí nať třezalky tečkované se označuje jako Herba
hyperici. Ta se různými způsoby zpracovává na celou řadu přípravků, přičemž
způsob zpracování má zásadní vliv na obsah a skladbu účinných látek. Při léčbě
depresí jsou nejvyužívanější sušené alkoholové extrakty upravené do podoby
tablet nebo kapslí. Alkoholový výluh se získává ze sušené nati a v rámci poměrně
komplikovaného zpracování je zahuštěn, vysušen a poté standardizován na obsah
účinných látek. Rozpouštědlem je nejčastěji ethanol, řidčeji methanol. Dalšími
lékovými formami získávanými ze sušené rostliny jsou tinktury (tekuté alkoholové
výluhy), olejové extrakty nebo tablety lisované přímo z jemně drcené rostliny.
Výrobce obvykle při výrobě smísí nať planých i pěstovaných rostlin pocházejících
z různých zdrojů a různých let. Čerstvá nať je zpracovávána na homeopatické
přípravky, vyluhována v oleji nebo je z ní lisována šťáva.

Na trhu je prodávána celá řada třezalkových preparátů: drcená nať sypaná nebo v
nálevových sáčcích, prášek z byliny lisovaný do tablet, suchý extrakt v
tabletách a kapslích, tinktury, šťáva lisovaná z čerstvých bylin, macerát v
oleji a rovněž homeopatické přípravky.

Medicínský význam preparátů z třezalky prudce vzrostl před rokem 2000. V roce
1995 se v USA prodaly přípravky za 20 miliónů dolarů, o 2 roky později to již
byl desetinásobek. V roce 1996 němečtí lékaři předepsali celkem 131 miliónů
denních dávek léčivých přípravků z třezalky a na německém trhu bylo v nabídce
více než 50 různých preparátů. V roce 1999 se v Evropě prodala třezalka
tečkovaná za 6 miliard dolarů (200 miliard Kč podle tehdejšího kurzu dolaru). V
letech 2007 až 2008 bylo v Evropě prodáno téměř 10 miliónů balení třezalkových
přípravků za rok. Největšími trhy jsou Německo, Ruská federace a Polsko. Prodej
v těchto 3 zemích představuje téměř 80 % prodeje v celé Evropě. Prodej preparátů
v Německu čtyřnásobně převyšuje prodej antidepresiva fluoxetinu, známého jako
Prozak.

Třezalkový olej (Oleum Hyperici) je tradiční medicínská podoba třezalky. Je
používán k domácímu léčení spálenin, drobných zranění a různých kožních neduhů,
vnitřně pak při potížích s trávením (dyspepsie). Při přípravě v domácích
podmínkách se čerstvé třezalkové květy napěchují do zavařovací sklenice a zalijí
olejem. Většinou se doporučuje olej olivový, občas je používán i lněný nebo
kvalitní slunečnicový. Sklenice se uzavře a postaví na několik týdnů na slunce.
Po vylouhování se olej zcedí. Uchovává se v uzavřené tmavé nádobě. Trvanlivost
je minimálně jeden rok. Ve veterinární péči se používá buď tekuté podobě nebo ve
formě masti. Aplikuje se zevně při zánětech vemene, na záněty, ekzémy, dermatózy
ap.

Působením slunečního světla při maceraci dochází k rozkladu hypericinu na
rozkladné produkty, které dávají výslednému produktu červené zbarvení a jsou na
rozdíl od hypericinu rozpustné v oleji. Čerstvý olej obsahuje účinnou látku
hyperforin, její obsah však při uskladnění vlivem oxidace rychle klesá.

V minulosti byla většina třezalky sbírána v přírodě, v souvislosti s rostoucím
významem v psychoterapii je stále více pěstována. K získání co do obsahových
látek stejnoměrné produkce byly vyšlechtěny kultivary. Je jako zemědělská
plodina poměrně nová, přesto je již registrováno několik kultivarů zejména v
Německu. Šlechtění dále probíhá. Mezi žádané vlastnosti náleží zejména vysoký a
vyrovnaný obsah účinných látek, životaschopnost a odolnost vůči antraknóze.
Jednou z nejpěstovanějších forem je polský kultivar 'Topas', registrovaný v roce
1982.

V roce 1995 se na třezalkových plantážích ve Švýcarsku objevila antraknóza,
houbové onemocnění způsobující odumírání rostlin, které v podstatě kultury
zničilo. Původce byl identifikován jako Colletotrichum gloeosporioides. Později
byly vyšlechtěny kultivary proti tomuto onemocnění odolnější.

Hlavními producenty jsou Německo, Polsko a Mallorka. V roce 2003 bylo v Německu
oseto třezalkou více než 600 hektarů.



https://cs.wikipedia.org/wiki/David_Krej%C4%8D%C3%AD

David Krejčí (* 28. dubna 1986 Šternberk) je profesionální hokejový útočník
hrající v National Hockey League (NHL) za Boston Bruins, který ho v roce 2004
draftoval z 63. pozice, a jenž je doposud jeho jediným klubem v zámořské
nejvyšší soutěži.

Vzhledem k tomu, že jeho otec sám hrál hokej a později se stal hokejovým
rozhodčím, dostala Davidova sportovní dráha předem daný směr. David se postavil
poprvé na brusle asi ve 4 letech na místním rybníku. Hokej ho začal opravdu
bavit, když se s bratrem chodili dívat na zápasy, které soudcoval jeho otec.
Jeho hlavním idolem se stal Jaromír Jágr.

Lední hokej začal hrát v místním klubu HC TJ Šternberk pod trenérským vedením
svého otce a Václava Vrány (otce Petra Vrány), ve čtvrté třídě odešel do
Olomouce, dva roky strávil v Třinci a jednu sezónu odehrál v dresu kladenské
juniorky. To byla také sezóna, ve které poprvé nakoukl do reprezentace, do
výběru do 18 let. Sezóna 2003/2004 byla také na delší dobu jeho poslední sezónou
v české lize, protože se rozhodl zkusit štěstí v zámořské juniorské lize. V
sezóně 2012/2013, během výluky v NHL, nastoupil za klub HC ČSOB Pojišťovna
Pardubice.

David Krejčí byl první volbou Boston Bruins v druhém kole draftu v roce 2004
(63. celkově). Byl draftován z české juniorské extraligy, kterou hrál za HC
Kladno. Poté, co byl draftován, se přestěhoval do Severní Ameriky hrát nejvyšší
zámořskou juniorskou ligu Quebec Major Junior Hockey League (QMJHL) za tým
Gatineau Olympiques, kde strávil dvě sezóny.

V sezóně 2006/07 přestoupil do mužů, do American Hockey League (AHL), kde hrál
za farmářský tým Bostonu – Providence Bruins. V této sezóně, konkrétně 30. ledna
2007, si odbyl svou premiéru v NHL. V zápase proti Buffalo Sabres, který Boston
prohrál 1:7, ale utrpěl ve svém třetím střídaní otřes mozku, po zákroku Adama
Maira a tak na ledě pobyl pouhé 2 minuty a 7 sekund. V následující sezóně
2007/2008 Krejčí odehrál 25 zápasů v AHL za Providens Bruins a následně se
probojoval na stálo do prvního týmu, kde stihl odehrát 56 zápasů. Dne 19. února
2008 ve venkovním zápase Bruins proti Carolina Hurricanes se Krejčí „zapsal“
úspěšným nájezdem (nebyl to však vítězný gól) při vítězství Bostonu 3:2 na
samostatné nájezdy. Na svou první oficiální trefu v NHL však čekal jen týden,
26. února si ji připsal proti Martinu Gerberovi z Ottawy. Byl to druhý gól jeho
týmu při domácí výhře 4:0. Svou nováčkovskou sezónu v NHL skončil s 6 góly a 21
asistencemi.

V sezóně 2008/2009 zaznamenal dne 18. prosince 2008 proti Torontu svůj první
hattrick v NHL. Dva góly vstřelil Vesu Toskalovi a jeden Curtisu Josephovi při
výhře Bruins 8:5. Před zápasem 2. dubna 2009 byl vyhlášen vítězem ceny Boston
Bruins Seventh Player Award 2009. Tato cena se uděluje každoročně hráči, který
„jde nad rámec svých povinností a přesahuje všechna očekávání“ v celém průběhu
sezóny. V průběhu utkání Krejčí asistoval u gólu Milana Lucice, vítěze téhož
ocenění z roku 2008, při výhře 2:1 na domácím ledě nad Senators. David Krejčí je
oceňován pro skvělou kontrolu puku a pro schopnost tvořit hru. Svoji druhou
sezónu v NHL dokončil se 73 body v 82 zápasech a nejlepším výsledkem plus/minus
(+37) hodnocení v celé NHL, čímž získal prestižní ocenění NHL Plus-Minus Award.

Dne 2. června 2009 podepsal Krejčí víceletý kontrakt s Bruins, údajně na tři
roky s platem 3,75 milionu dolarů ročně. Na počátku listopadu 2009 onemocněl,
dne 5. listopadu 2009 mu byla diagnostikována infekce virem H1N1, kterou ale
velice rychle překonal.

Dne 5. května 2010 v průběhu playoff si Krejčí vykloubil zápěstí, když ho na
modré čáře srazil centr Philadelphia Flyers Mike Richards. Hned po zápase šel
Krejčí na operaci a nezahrál si zbytek playoff.

V průběhu playoff 25. května 2011 zaznamenal svůj druhý hattrick v NHL, bylo to
v 6. finálovém utkání Východní konference. Stal se tak prvním hráčem Bruins,
který od doby Cama Neelyho zaznamenal hattrick v playoff. Dne 15. června 2011
získali po třiceti devíti letech Bruins Stanley Cup a pro Krejčího to tak byl
první zisk nejslavnějšího hokejového poháru. Playoff dokončil Krejčí se 23 body
v 25 zápasech a měl na svém kontě 4 vítězné trefy.

Svého třetího hattricku se Krejčí dočkal 1. března 2012 v zápase proti New
Jersey Devils. Své branky vstřelil v první, ve třetí třetině a v prodloužení,
když rozhodl o vítězství svého mužstva poměrem 4:3. Ve čtvrtém zápase úvodního
kola playoff 2012/13 v sérii s Torontem Maple Leafs vstřelil hattrick, který
dovršil vítězným gólem v prodloužení.

Dne 1. října 2013 byl jmenován asistentem kapitán Bruins. Dne 25. října 2013
zaznamenal vítěznou branku 0,8 desetin sekundy před koncem základní hrací doby
proti San Jose Sharks, když překonal finského gólmana Anttiho Niemiho.

Dne 3. září 2014 se dohodl s vedením Bruins na nové šestileté smlouvě, která
platí do konce sezóny 2020/21. Za tuto dobu by si měl přijít na více než 43
milionů dolarů.

Jeho premiéra v seniorském národním dresu se uskutečnila na 72. Mistrovství
světa v ledním hokeji, v květnu 2008. V pěti zápasech zaznamenal 8 střeleckých
pokusů, 0 bodů a 2TM. Český tým vypadl ve čtvrtfinále se Švédskem 2:3 v
prodloužení.

V prosinci 2009 byl nominován do týmu pro olympijský turnaj ve Vancouveru 2010.
Začínal na centru třetí formace, s křídly Tomášem Fleischmannem a Martinem
Eratem. Stal se jedním z nejpříjemnějších překvapení týmu a podle mnohých i
nejlepším hráčem. Rozhodl osmifinálové trápení českého týmu proti Lotyšům v
prodloužení vstřelil branku na 3:2. Z pěti zápasů měl 2+1 a plus-minus +2.

V květnu 2012 vybojoval na Mistrovství světa v ledním hokeji 2012 v Helsinkách s
českou reprezentací bronz, když vstřelil vítězný gól v zápase o bronz s Finskem
(vítězství 3:2).

V tomto článku byl použit překlad textu z článku David Krejčí na anglické
Wikipedii.



https://cs.wikipedia.org/wiki/Singapur

Singapur je městský stát v jihovýchodní Asii na stejnojmenném ostrově a
přilehlých 54 ostrůvcích při jižní výspě Malajského poloostrova. Počet obyvatel
se blíží pěti a půl milionům (v roce 2000 byl 4 117 700). Úředními jazyky jsou
angličtina, čínština, malajština a tamilština. Jeho název je odvozen ze sanskrtu
a v překladu znamená Lví město.

Singapur založil v roce 1819 Sir Thomas Stamford Raffles z Britské
východoindické společnosti. V roce 1867 se stal britskou korunní kolonií jako
součást Průlivových osad. Přístav je velice strategické místo a Britové zde
udržovali početnou vojenskou posádku. I přesto byl přístav dobyt během druhé
světové války Japonci. Na konci války s blížící se porážkou Japonska získali
přístav opět Britové. Singapur byl přijat do Malajské federace roku 1963, ale
roku 1965 z ní byl kvůli závažným neshodám vyloučen a zůstal dodnes nezávislou
republikou. Hlavou státu je prezident a zákonodárná moc je v rukou parlamentu,
který má 81 členů.

Singapur leží na ostrově, který je oddělen od malajského poloostrova úzkým
Johorským průlivem. Ostrov je mírně zvlněný a má uprostřed kopec Bukit Timah,
dosahující výšky 163,63 m n. m. Ostrovy jsou rozšiřovány tím, že je okolní moře
zasypáváno pískem. Od roku 1965 do roku 2015 se zvětšila rozloha Singapuru z 580
km² na 710 km², do roku 2030 je plánováno zvětšení o dalších 55 km².

Klima je po celý rok velmi teplé a ve spojení s vysokou vlhkostí nepříjemné.
Monzuny přinášejí velké množství srážek. Toto podnebí je vhodné pro pěstování
některých druhů rostliny durian. Tato rostlina se nesmí v Singapuru kvůli
pověstnému zápachu vnášet do vládních budov a metra.

Singapur je jedním z vůbec nejhustěji zalidněných států na planetě, a i přesto
si uchovává rychlý růst populace, především díky vysoké imigraci. V roce 2012
činil počet obyvatel 5 312 400, což je srovnatelné s mnoha rozlohou většími
státy, jako např. Slovensko, Finsko a Turkmenistán. Úhrnná plodnost je ale
nízká, takže imigrace je pro Singapur jediným prostředkem, jak zabránit
populačnímu poklesu.

Náboženské složení oficiálních rezidentů v městě je velice pestré. Obyvatelé
jsou z 55% buddhisté, z 15,5% muslimové, z 12,5% křesťané a z 3,5% hinduisté.

Singapur patří mezi nejvyspělejší ekonomiky světa, je finančním, obchodním a
dopravním centrem světového významu. Zdejší přístav je druhým největším
přístavem kontejnerové námořní dopravy na světě. Ekonomika země je vysoce
závislá na vývozu a zároveň je v ní uplatňována vysoká úloha státu, který
vlastní zásadní podíly ve firmách tvořících asi až 60% HDP, stát ale většinou
není ve firmách zastoupen jako vlastník přímo, nýbrž prostřednictvím jiných
entit, především investičních fondů.

Singapur, i přes svoji vysokou ekonomickou vyspělost, vykazuje nebývale rychlé
tempo růstu ekonomiky, které v roce 2006 činilo 7,9% a v roce 2010 dokonce
14,7%.

Singapur náleží mezi nejdůležitější dopravní uzly na planetě. Je druhým
největším přístavem na světě. Letiště Changi potom slouží jako letecký uzel mezi
Evropou, Asií a Austrálií.

Singapur má armádu čítající přes 50 000 vojáků. Náklady na ozbrojené síly činí
3,7 % státního rozpočtu a v přepočtu na hlavu jsou 4. nejvyšší na světě.
Singapur investuje do zbrojení více než jeho mnohem lidnatější sousedé Malajsie
a Indonésie. Když se Singapur v roce 1965 oddělil od Malajsie, požádal o
spolupráci Izrael, se kterým sdílel v té době podobnou situaci jako neuznaný
stát obklopený státy s převážně muslimským obyvatelstvem. Izrael Singapuru
poskytl vojenskou pomoc. Vzhledem ke své relativně malé rozloze spoléhá ve své
bezpečnostní koncepci především na odstrašení a případný preventivní úder na
území protivníka s cílem vyhnout se boji přímo v Singapuru, kde by byly možnosti
obrany velmi omezené.

Mýtný systém (congestion charge) zavedl Singapur pravděpodobně jako první na
světě, a to již od roku 1975 formou vydávání licencí za vjezd do centra.



https://cs.wikipedia.org/wiki/Metamfetamin

Metamfetamin, též metylamfetamin nebo (mimo odborný kontext nejčastěji) pervitin
(dřívější obchodní název), MA, desoxyefedrin, methedrin je syntetické
stimulancium z řad amfetaminů. Poprvé byl připraven v roce 1887 v Japonsku.
Zprvu byl odhalen jeho potenciál při léčbě chorobné spavosti a astmatu, masově
byl poté spolu s amfetaminem použit jako povzbuzující prostředek během II.
světové války (na obou stranách, především osazenstvem letadel a tanků), dodnes
je FDA povolen k léčbě syndromu ADHD, ke krátkodobému zvládání extrémní exogenní
obezity a k léčbě narkolepsie.

V dnešní době je MA hlavně zneužíván jako snadno připravitelná pouliční droga,
která stimuluje centrální nervovou soustavu. Metamfetamin velmi účinně potlačuje
únavu a potřebu spánku, zrychluje psychomotorické tempo, očekávaným účinkem je
rovněž extrémní euforie a zvýšená sebedůvěra. Tato vlastnost je dána rozsáhlým
uvolňováním dopaminu, noradrenalinu a serotoninu do synaptických štěrbin v
mozku. Dlouhodobé nadužívání však může vést k poškození až zániku nervových
buněk působením oxidačního stresu (neurotoxicita). Se zneužíváním je spojen i
negativní dopad na kardiovaskulární systém. Častějším užíváním dochází k rozvoji
tolerance a riziku psychické závislosti. Návyk bývá často provázen depresemi a
citovou labilitou. Největším rizikem je pak toxická psychóza připomínající
paranoidní schizofrenii. U těžce závislých osob byla rovněž popsána dilatační
kardiomyopatie, parkinsonismus i trvalé poškození mozku.

V České republice je častěji prodáván v podobě bílého nebo různě zbarveného
prášku. Ve Spojených státech je dodnes vyráběn jako léčivo pod názvem Desoxyn,
indikován zejména k terapii poruch pozornosti. Metamfetamin je značně rozšířen
ve Spojených státech a Asii. V Evropě se zejména vyskytuje na území bývalého
Československa, kde je nezákonně syntetizován, již od 70. let, z pseudoefedrinu
extrahovaného z léčiv proti chřipce a rýmě (Nurofen stopgrip, Modafen, dříve i
aspirin apod.) v amatérských varnách. Nezákonná syntéza je levná, jednoduchá,
ale i velmi nebezpečná, neboť k reakci je používán velmi hořlavý červený fosfor,
žíravá kyselina chlorovodíková i jedovatá ředidla (toluen či aceton). V poslední
době pak metamfetamin proniká i do Německa.

V Japonsku probíhal ke konci 19. století výzkum tradiční čínské drogy Ma Huang
(ephedra sinica, chvojník čínský), ze které byl izolován efedrin. V roce 1893 se
podařilo chemikovi Nagai Nagayoshimu poprvé syntetizovat látku metamfetamin. V
roce 1919 farmakolog Akira Nogata redukoval efedrin kyselinou jodovodíkovou a
fosforem, čímž dal vzniknout krystalickému metamfetamin hydrochloridu.

(S)-metamfetamin byl v Německu prvně zkoumán až po roce 1934; berlínská firma
Temmler Werke patentovala originální metodu výroby (S)-metamfetaminu hydrogenací
hydrochloridu 1-chloroefedrinu v alkoholu na platinovém katalyzátoru za mírně
zvýšeného tlaku. Roku 1937 a na německý trh uvedla přípravek Pervitin Tabletten
(tablety po 3 mg (S)-metamfetaminium chloridu) v roce 1938; později přibyla
injekční galenika a ampule po 2 ml/15 mg účinné látky. Preparát Temmlerových
závodů Pervitin byl prvním komerčním preparátem dextrometamfetaminu na Západě.
Podávání pervitinových tablet vojákům praktikovala během druhé světové války i
německá armáda. Tato „zázračná pilulka“ je mimo jiné odpovědná za rychlý postup
a „mimořádnou odvahu“ německých vojáků (poprvé v masovém měřítku při napadení
Francie). V Japonsku byl MA vyráběn pod názvem Philopon, jenž byl podáván i
továrním dělníkům. Po válce se rekreační užívání Philoponu v rodném Japonsku
velice rozšířilo. Přes Havaj, kde se poprvé začal inhalovat led, se obliba
metamfetaminu rozšířila až do Spojených států.

V Československu se pervitin nelegálně v improvizovaných podmínkách vyrábí od
70. let. Užíván byl hlavně nitrožilně, přičemž v dnešní době je oblíbená
aplikace šňupáním.

Droga má podobu bílého, jemně krystalického prášku, či větších, světlých
krystalů, silně nahořklé chuti. Čistý metamfetamin hydrochlorid má zpravidla
krystalickou podobu, snadno absorbuje vlhkost, rozpouští se ve vodě (v
maximálním možném poměru 1:1) i alkoholu. Svým účinkem několikrát předstihuje
D-amfetamin, jelikož je více lipofilní, má však podstatně vyšší neurotoxicitu.
Ve Spojených státech je D-metamfetamin hydrochlorid, či
(S)-metamfetaminiumchlorid často produkován právě v podobě tříštivých lesklých
krystalků nazývaných ice (led), obvykle ve velmi vysoké kvalitě (až 90%). Droga
má nízký bod tání, proto bývá ice aplikován inhalováním výparů zahřátých kousků
metamfetaminu. Ve všech různých podobách se nicméně jedná o D-metamfetamin HCl.
Volné báze amfetaminů mívají zpravidla podobu těkavé olejovité kapaliny a běžně
se nevyskytují.

V ČR připravovaný pervitin (získaný redukcí pseudoefedrinu jodovodíkem za
přítomnosti fosforu) je také prakticky čistě pravotočivým izomerem (s
kolísajícími příměsemi vedlejších produktů reakce, např. iodoefedrin a
iodobenzen). Čistota pouličního metamfetaminu v Česku kolísá mezi 45 – 80%. Může
být přítomen nažloutlý, narůžovělý, namodralý i jiný odstín, což je dáno
výskytem zbytkových produktů typu fosforu, aj. Droga bývá navíc často ředěna
různorodými látkami, např. kofeinem, mléčným cukrem, pudrem, v horších případech
i paracetamolem (ve větších dávkách poškozuje játra), omítkou, hnojivy nebo
pesticidy.

Pro drogu existuje mnoho slangových výrazů. K českým patří například vareso,
párno, perník, piko či peří. V angličtině pak crystal, meth, tina, glass, ice
nebo crank. V Německu je droga známá hlavně pod přízviskem crystal speed,
crystal nebo tschecho (většina německého MA totiž pochází z Česka). V Thajsku je
pak metamfetamin rozšířen v podobě barevných tabletek zvaných Yaba.

Jedna dávka (15 až 100 mg, závislí toxikomani užívají i vyšších dávek) je
zpravidla užita šňupáním, nitrožilně, kouřením, popř. perorálně v podobě tablet
(oblíbeno v Thajsku pod přízviskem Yaba, popř. jako lék). V případě lékařského
využití se nepřekračuje 25 mg. Látka účinkuje zhruba 6 až 8 hodin, s vyšší
dávkou mnohem déle (až 12 hodin). V moči lze MA zaznamenat dva až tři dny od
požití.

Po užití nízkých dávek se dostavuje povznesená nálada, čilost, zvýšená bdělost a
ostražitost. Se středními dávkami uživatel pociťuje příval energie a vzrušení,
mizí potřeba spánku a ustupuje chuť k jídlu. V popředí je velká hovornost,
činorodost a družnost. Prohlubuje se schopnost empatie a soustředění, zrychluje
se tok myšlenek, zostřuje se vnímání barev, tónů a pachů, výbavnost vzpomínek je
jasnější, ačkoliv na úkor přesnosti. S užitím vyšších dávek je spojena euforie,
touha po pohybu, nebo naopak úzkost, labilita a hádavost. Bývá přítomen výrazný
neklid, logorea (přehnaná povídavost), myšlenkový trysk, subjektivní pocit velké
duševní a fyzické výkonnosti, v těchto dávkách se však myšlení stává
stereotypním a bizarním, nápadné se stávají svalové fascikulace, pohybové
stereotypie a mimovolní pohyby, tzv. vykroucenost, může se objevit nevolnost,
bolesti hlavy či světloplachost. Poměrně časté jsou ve vysokých dávkách iluze,
halucinace, pocit ohrožení, agresivita a u predisponovaných osob až přechodná
psychóza.

S nepřímým drážděním sympatiku je spjato rozšíření zornic, tachykardie, pocení,
stažení cév a následně vzestup krevního tlaku, sucho v ústech, zvýšená tělesná
teplota, s vyšší pak dávkou bledost, třes, hypertenze a riziko dehydratace.
Zvýšené napětí žvýkacího svalstva se často projevuje bruxismem (skřípáním zubů).
Jako vedlejší účinek se mohou vyskytnout i závratě, nystagmus, nevolnost,
zvracení, průjem, bušení srdce, arytmie nebo zimomřivost střídaná pocitem horka.

Po odeznění účinků nastává (týká se to zejména opakovaných dávek) vlivem deplece
(vyčerpání) zúčastněných neurotransmiterů velmi nepříjemný stav zvaný dojezd,
který se projevuje celkovým vyčerpáním, obtížemi s usínáním a nekvalitním
spánkem, depresivním laděním, úzkostmi a často i nutkáním opakovat dávku.

Akutní předávkování se projevuje silnými bolestmi na hrudi, agitovaným neklidem,
svalovými křečemi, poruchami srdečního rytmu, halucinacemi, deliriem, popř. až
několikahodinovým bezvědomím. Typická je výrazná hypertenze nebo reflexní
hypotenze. Může dojít k rozvoji epileptických záchvatů, k infarktu myokardu, ve
vzácnějších případech se dostavuje rabdomyolýza (nekróza buněk kosterního
svalstva s vyplavením myoglobinu, následuje kolaps ledvin, kóma až smrt).
Příčinou úmrtí u těžké intoxikace metamfetaminem obvykle bývá selhání srdce,
krvácení do mozku, kolaps dechového centra či zmiňované selhání ledvin.

Metamfetamin (s částečným přispěním vedlejších produktů amatérské syntézy)
poškozuje srdce, játra, ledviny a zubní sklovinu a oslabuje imunitní systém.
Hlavním psychickým rizikem je plíživě rostoucí paranoia, deprese, úzkost a
halucinace.

Na rozdíl od opiátů (morfin, heroin), alkoholu a sedativ, metamfetamin nevede k
rozvoji fyzické závislosti, příznačné je však riziko silné závislosti psychické,
podobně jako u kokainu. U heroinu se rychle dostavuje somatický návyk s
typickými abstinenčními příznaky, u budivých látek je otázka vzniku návyku velmi
individuální. Člověk je hnán bažením (tzv. craving) po další dávce. To je
způsobeno zejména tím, že pervitin vyplaví několikanásobně větší množství
dopaminu (=potěšení), než je mozek schopný maximálně uvolnit normálním způsobem.
Postupně tedy ztrácí zájem o cokoli jiného mimo drogu, těžce závislí tráví čas
zdlouhavými, bezcílnými činnostmi (demontáž elektroniky, zapalovačů, psaní
sáhodlouhých, obsahově prázdných textů, přehrabávaní popelnic, zaobírání se
paranoidními prožitky – štěnice, kamery, tajné čipy), časové úseky mezi
jednotlivými dávkami se postupně zkracují, a s narušením přirozeného systému
odměn v mezimozku (pokles počtu dopaminergních receptorů) vyplývá potřeba
navyšovat dávkování i sklony ke zvláštnímu chování, paranoie a úzkosti.

Tolerance na účinek látek typu amfetaminu se vyvíjí rychle a přetrvává i díky
silné touze dosáhnout maximální euforie a vzrušení. Pro dosažení požadovaného
účinku musí být množství zneužívané látky zvyšováno. Užívané dávky mohou být i
mnohonásobně vyšší než dávky počáteční, látka vyvolává akutní chronické otravy,
při kterých se objevují gastrointestinální poruchy, bušení srdce, arytmie,
vzestup krevního tlaku, neklid, nespavost, myšlenkový trysk, dráždivost, kolaps,
jež může vést až ke smrti.

Abstinence u závislého vyúsťuje v odvykací syndrom. Ten může v závislosti na
míře návyku setrvávat od několika týdnů po několik měsíců. Příznačná je zejména
únava, letargie, zvýšená chuť k jídlu, nesoustředěnost, deprese, podrážděnost,
úzkost, bažení po droze, hypersomnie, velmi živé sny, atd.

Toxická psychóza, též amfetaminová psychóza, kterou může užívání amfetaminů
způsobit, je typická nápadnými změnami v chování, zrakovými, sluchovými a
hmatovými halucinacemi, paranoidními bludy, nejčastěji s obsahem pronásledování
a neustálým pocitem ohrožení, tzv. stíha, panikou, agresivitou agitovaným
neklidem, zmateným myšlením. Toxická psychóza může být v těžších případech téměř
nerozlišitelná od akutní paranoidní schizofrenie. Po detoxifikaci a splacení
často výrazného spánkového deficitu však poměrně rychle odeznívá. U jedinců s
predispozicemi ke schizofrenii však může chronická psychóza skutečně propuknout.
Riziko toxické psychózy spočívá zejména v bodu, kdy se nemocný uchyluje k
sebevraždě.

Česko je největším ilegálním producentem pervitinu v Evropě a ročně jsou v ČR
odhalovány stovky varen této návykové látky. Droga patří podle některých zdrojů
k nejčastějším drogám v ČR. Vyrábí se obvykle z léků obsahujících pseudoefedrin.
Udává se, že je v ČR na pervitinu závislé 0,7 % populace mezi 15. a 64. rokem, z
nich problémových je zhruba 30 000 osob.



https://cs.wikipedia.org/wiki/%C5%BDid%C3%A9

Židé (hebrejsky יְהוּדִים, Jehudim, sg. יְהוּדִי, Jehudi) jsou semitským národem
pocházejícím z oblasti Blízkého východu. Kromě označení Židé jsou nazýváni též
jako Izrael (hebrejsky Jisra’el) nebo Synové Izraele, Izraelité (hebrejsky Bnej
Jisra’el). Občas se pro Židy používá i označení Hebrejové či Hebrejci (hebrejsky
עברי, Ivri (sg.), עברים, Ivrim (pl.); rusky Jevrej). Nejstarší záznamy o
existenci izraelského národa spadají do 2. tisíciletí př. n. l. Během 3 000 let
se Židé ze své pravlasti – Izraele – rozšířili do celého světa. Kromě
národnostně-etnické skupiny tvoří Židé i skupinu náboženskou.

Pokud se píše s velkým prvním písmenem, označuje slovo Žid příslušníka
židovského národa, tedy Žida v etnickém slova smyslu, zatímco žid (s malým
písmenem) je příslušníkem židovského náboženství. Oba významy se do velké míry
překrývají, protože židovské náboženství bylo původně náboženstvím národním a
bylo jedním z určujících rysů příslušnosti k židovskému národu. Dalšími
národními rysy bylo území státu Izraele a Palestiny a jazyk (hebrejština).

Slovo „Žid“ přešlo do češtiny pravděpodobně z italského Giudeo, které pochází z
latinského Iudeus, respektive řeckého Ἰουδαῖος (Iudaios), což je zkomolenina
hebrejského יְהוּדִי Jehudi, znamenající „judský“, „pocházející z Judska“,
„Judejec“. V původním významu znamenalo „příslušník kmene Jehuda“ (Juda), viz
Izraelský národ. Samotné jméno Jehuda znamená „Ten, jenž děkuje“ nebo „Ten, jenž
vzdává chválu“.

Podobnou cestou, tedy přes řečtinu, přešel do češtiny i výraz „Hebrejec“ (z
řeckého Ἑβραῖος, Hebraios), zkomolenina hebrejského עברי, Ivri. Kořen עבר
znamená „překračovat“, „přecházet“. Může tedy odkazovat jak na kočovníky („Ti,
kdo chodí sem a tam“) nebo na národ „z druhé strany (řeky)“ – v tomto případě
Eufratu. Výraz Hebrejci se dnes používá především v souvislosti se starověkými
kmeny nebo skupinami kmenů, které mluvily hebrejsky a které později vytvořily
kmenové společenství Izrael.

Jméno „Izrael“ (hebrejsky ישראל, „Bůh bojuje“, „Ten, jenž zápasí s Bohem“),
přesněji בני ישראל, Bnej Jisra’el, „Synové Izraele“, odkazuje v národnostním
kontextu na celý izraelský národ, včetně deseti ztracených kmenů, v náboženském
pak na celé společenství lidí uznávajících a věřících pouze v jednoho Boha
Izraele. V současnosti je třeba odlišovat mezi slovem Izraelité, což se vztahuje
na biblický národ, potažmo na příslušníka náboženské komunity; a Izraelci, což
je označení občanů státu Izrael.

V judaismu bylo vždy náboženství úzce propojeno s myšlenkou vlastního národa a
země. Ve starověku byli Židé (respektive Izraelci) vždy považováni za národ a na
jejich náboženství nebyl kladen žádný zvláštní důraz. Změna přišla v poexilním
období, zvláště pak během řecké a římské nadvlády, kdy začalo být židovství
považováno za samostatné (a státem vesměs uznávané) náboženství, jehož hlavním
nositelem je národ – Židé. V té době také roste počet konvertitů, tudíž se
stávalo, že člověk židovského vyznání byl zároveň římským občanem. V období
středověku se zvláště v křesťanském a muslimském prostředí naopak národnostní
princip v židovství vytrácí – Židé jsou považováni za náboženskou skupinu a
zřeknutím se své víry nebo přestupem na jinou víru židy být přestávají. Pokřtěný
žid již není brán jako žid, nýbrž jako křesťan. Termín „židovské etnikum“ je
poměrně nový a vychází až z nacionalistických tendencí během 19. století a je
přímým důsledkem sekularizace společnosti, ve které přestalo hrát roli rozdělení
náboženské a začalo naopak být důležité rozdělení národnostní. Uvnitř samotného
judaismu existovaly v té době rozporuplné tendence. Některé skupiny dávaly
přednost asimilaci (tyto skupiny považovaly židovství za projev víry, nikoli
etnické či národnostní příslušnosti), jiné skupiny začaly klást důraz na národní
svébytnost Židů (zvláště pod dojmem událostí, jako Dreyfusova aféra, která
znamenala pro řadů příznivců asimilace zklamání) – z této skupiny se posléze
zrodil sionismus. První definici Žida na základě „rasy“ byla stanovena až v
nacistickém Německu prostřednictvím tzv. norimberských zákonů. Tyto zákony
definovaly jako Žida každého, kdo má oba rodiče Židy (Volljude). Člověk, který
měl Židem jednoho z rodičů, byl považován za míšence prvního stupně (Mischling
ersten Grades), člověk, který měl židovského jednoho prarodiče pak za míšence
druhého stupně (Mischling zweiten Grades). Zákony dále rozebíraly případy, kdy
byl jeden nebo oba rodiče či prarodiče míšenci prvního nebo druhého stupně.
Všichni lidé, označení nacistickým režimem jako Židé (Volljuden) i míšenci
(Mischlinge) byli během druhé světové války perzekvováni a v konečném důsledku
měli být podle záměrů nacistů vyhlazeni. Po založení státu Izrael roku 1948 byl
přijat zákon zaručující, že každý člověk, který byl nacisty a jejich rasovými
zákony označen za Žida, a jako takový perzekvován, má právo odstěhovat se do
Izraele, kde této nebo podobné perzekuci již vystaven nebude. Tato klauzule pak
dala vzniknout Zákonu o návratu, podle kterého je každý, kdo má alespoň jednoho
židovského prarodiče, považován Státem Izrael za Žida a je možné mu udělit
občanství. Zákon o návratu se stal normou pro přijetí členů i pro řadu
židovských obcí ve světě.

Žid a žid nemusí být vždy jedno a totéž. Zatímco „etnickým Židem“ je nutné se
narodit, židem podle židovského náboženského práva – halachy – je možné se
narodit i stát. Tzv. halachickým židem je každý, kdo:

Z této definice vyplývá, že člověk, který měl např. židovského dědečka, je sice
považován za Žida státem Izrael, nicméně není již považován za žida z
náboženského hlediska – není započítáván do minjanu, není vyvoláván k Tóře a
jeho náboženský status je stejný jako u jakéhokoli jinověrce.

Většina náboženských (věřících) židů nepovažuje „nehalachické židy“ vůbec za
židy a „etnický“ charakter židovství víceméně neuznávají, rozhodující je pro ně
halacha. Některé malé skupiny ultraortodoxních židů nejenže neuznávají
nehalachické židy, ale neuznávají ani konvertity jako plnoprávné židy. Tato
praxe je ovšem spíše výjimkou potvrzující pravidlo.

Hlavním dorozumívacím jazykem Židů byla ve starověku hebrejština. Ta později
přešla do liturgického užívání a její funkci v běžné komunikaci přejala
aramejština, případně řečtina nebo latina. Od babylónského zajetí se stalo
nepsaným pravidlem, že Židé přijímali a dorozumívali se jazykem země, ve které
žili. Kromě toho Židé vytvořili a užívají své vlastní jazyky – jidiš (směs
hebrejštiny a středověké němčiny), užívaná mezi aškenázskými Židy, a ladino
(směs hebrejštiny a kastilštiny) používaná mezi Sefardy. Kromě těchto dvou
jazyků ještě existují různé variace jako judeo-arabština nebo judeo-perština.
Všechny tyto jazyky vznikly vzájemným ovlivňováním jazyků hostitelských zemí a
hebrejštiny. Zvláštním jazykem je ge'ez, kterým se hovořilo v Etiopii před
nástupem amharštiny a který zůstal jako liturgický jazyk etiopských Židů.
Hebrejština se udržela jako jazyk literární. Na přelomu 19. a 20. století byla
hebrejština obnovena jako živý jazyk v Izraeli (ivrit).

Judaismus vznikl jako kmenové náboženství hebrejských kmenů přibližně ve 2.
tisíciletí př. n. l.[zdroj?] V současné době je jediným náboženstvím židovského
národa. Podle náboženských zákonů ani podle zákonů světských není možné[zdroj?]
být Židem (příslušníkem židovského národa) a zároveň být příslušníkem nějakého
jiného náboženství, než judaismu, pokud se pro toto jiné náboženství člověk
svobodně rozhodne[zdroj?] (je ovšem možné být Židem „bez vyznání“).[zdroj?]
Náboženský a národnostní fenomén je v židovství neodmyslitelně spjat. Judaismus
je monoteistickým náboženstvím, tzn. že uctívá jediného Boha. Uctívání jiných
bohů je zapovězeno, stejně jako uctívání soch, jiných předmětů či míst nebo
přírodních úkazů. Judaismus odmítá dogmata a podobné „nezvratné pravdy“. Po
dlouhou dobu bylo jediným dogmatem to, že Tóra je Boží Zákon seslaný
Bohem[zdroj?] a Izrael jej následuje,[zdroj?] aby dodržel podmínky smlouvy s
Bohem uzavřené, totiž vyvolení výměnou za následování jediného, pravého Boha.

Starověké dějiny Izraele jsou vymezeny prvními zmínkami o izraelském národě ve
13. století př. n. l. a arabskou expanzí na počátku 7. století n. l. Podle Tóry
pochází celý Izraelský národ z jednoho rodu patriarchů. Ti se přestěhovali do
Egypta, kde se značně rozrostli. V Egyptě ale byli zotročeni a utlačováni Proto
Izraelité z Egypta odešli, prošli pouští a vstoupili do Kanaánu, zabrali zemi a
usadili se v ní. Podle biblického chápání se Izraelský národ stejně jako jeho
náboženství ustavuje především při svém putování pouští, kdy od Boha dostává
zákon a kdy se stává Božím lidem. Můžeme-li datovat tyto události, tak podle
údajů o městech Ramses a Pitom, na jejichž stavbě se Izraelité měli jako otroci
podílet, lze hovořit o 13. století př. n. l..

Podle biblických pramenů se z vlády soudců jednotlivých kmenů vyvinula
monarchie. Na přelomu stála osoba Saula, který byl sice pomazán na krále, ale
jeho činnost připomínala spíše soudce. Prvním skutečným králem byl David, po něm
pak jeho syn Šalomoun. Jelikož bible neudává přesná data a mimobiblické prameny
mlčí, datace těchto panovníků je jen přibližná. Davidovská říše (jak se
označuje) zabírala nejen území Izraelských kmenů, ale všechno okolí. Byla
spravována centrálně, hlavním městem byl Jeruzalém, který David dobyl na
Jebusejcích. Během tohoto období byl v Jeruzalémě zbudován Šalomounův chrám.

Po Šalomounově smrti došlo k rozdělení davidovské říše. Rozpadl se i svazek
severních izraelských kmenů a kmenů jižních (konkrétně Judy a Benjamína) –
vzniklo tzv. severní království neboli Izrael a jižní království neboli Juda
(Judské království, Judsko). Izraelské království zaniko v roce 722, když jeho
hlavní město Samaří (Šomron) dobyli Asyřané pod vedením Salmanassara V. Severní
kmeny byly z velké části deportovány a usídleny mimo svou vlast, asimilovaly se
s okolím a zanikly. V Judském (jižním) království (v Jeruzalémě) vládla i po
rozdělení davidovská dynastie. Podle oficiálních pramenů přetrvala celou dobu až
do zániku království v roce 587/6. Jeruzalém padl v roce 587 nebo 586 (datum
nejisté i v babylonských pramenech). Velká část Židů byla v několika etapách
odvedena do exilu v Babylonii.

Období po pádu Jeruzaléma v roce 586 př. n. l. a deportaci židovských obyvatel z
Judska do Babylonie se nazývá babylonské zajetí. Jeho trvání však nebylo dlouhé.
V roce 539 př. n. l. obsadil perský král Kýros II. Babylon. Skončilo babylonské
zajetí a Židé se mohli, pokud chtěli, vrátit zpět do vlasti. Zdaleka ne všichni
této možnosti využili a tak vzniká první velká židovská diaspora v Mezopotámii.
Jeruzalém i Chrám byl obnoven – do tohoto období spadá působení Ezdráše a
Nehemjáše. Ezdráš s sebou měl přinést Persií schválený „zákon našeho Boha“ –
někteří badatelé se domnívají, že se jednalo buď o konečnou nebo o jednu ze
závěrečných verzí Tóry. Život židovské komunity se začínal zaměřovat na psaný a
tradovaný zákon. V tomto období vznikají teologické a písemné základy židovského
náboženství – judaismu. Od zajetí také bude pravidlem, že vždy bude větší část
Židů žít mimo území Izraele.

Alexandr Makedonský roku 331 př. n. l. ovládl území Blízkého východu a Judsko
přešlo pod vládu Řeků. Po jeho smrti (323 př. n. l.) byla říše rozdělena mezi
diadochy a Judsko připadlo na egyptským Ptolemaiovcům. V této době vznikla a
rozmohla se alexandrijská diasporní komunita, kde došlo i překladu Starého
zákona do řečtiny (Septuaginta). V roce 198 př. n. l. dobyli po několika válkách
Seleukovci Sýrii a Kanaán. Když Antiochos IV. Epifanés zakázal provádět základní
rituály judaismu, povstalo venkovské obyvatelstvo a toto povstání nakonec
přerostlo roku 167 př. n. l. v makabejské povstání. Makabejské války započala
roku 167 př. n. l. rodina Makabejských, otec a jeho synové. Otec záhy zemřel a
vedení se ujal Juda Makabejský. V roce 164 př. n. l. se podařilo Judovi
ovládnout Jeruzalém a přilehlé oblasti a obnovit Chrámový kult. Boje pokračovaly
za všech jeho nástupců-bratrů Jónatána a Šimona. Tyto války skončily založením
vládnoucí královské dynastie Hasmonejců. Panování Hasmonejské dynastie bylo
zmařeno vnitřními spory v samotné rodině. Když se bratři Aristobúlos II. a
Hyrkanos II. nemohli shodnout na vedení země, zasáhli do sporu jak Pompeius, tak
idumejský vládce Antipatros II.. Pompeius nakonec přiřkl vládu Antipatrovi, čímž
Hasmoneovská dynastie skončila svou vládu a jejich místo zaujali Herodovci.

Po Césarově vítězství zůstal Hyrkanos v Judsku veleknězem, ale prokurátorem
Judska byl jmenován Idumejec Antipatros Idumejský. Po Antipatrově smrti zůstali
v Judsku jeho dva synové, Fasael a Herodes. Marcus Antonius jim potvrdil jejich
úřad etnarchy. V letech 40–37 se dostal díky parthské expanzi na trůn Hasmonejec
Antigon, syn Aristobúla II. Herodes utekl do Říma, kde získal hodnost krále.
Vrátil se v roce 37, porazil Antigona, dobyl Jeruzalém a stal se prakticky
jediným vládcem v zemi. Po Herodově smrti (4 př. n. l.) nastoupil na
jeruzalémský trůn jeho syn Archelaos, byl však krátce na to (6 n. l.) Římany
sesazen a Judsko přešlo pod přímou správu Říma. Judsko bylo spravováno římskými
prefekty (6–41) a prokurátory (44–68). Od roku 41 do roku 44 vládl v Judsku
Herodes Agrippa I. Po jeho smrti Judsko opět přechází do přímé správy Říma a
spravují je prokurátoři.

Za prokurátora Gessia Flora přerostla všeobecná nespokojenost v celonárodní
židovské povstání. Počáteční úspěch byl zastaven postupem Vespasiana. Když byl
Vespasianus zvolen císařem (69), převzal velení vojsk jeho syn Titus. Titovi se
podařilo v roce 70 dobýt Jeruzalém a v roce 73 zlomit poslední odpor Židů v
pevnosti Masada. O několik desetiletí později, v letech 132–135, došlo k dalšímu
povstání, které vedl Šim'on bar Kochba. I toto povstání však bylo rozdrceno,
Židé byli vyhnáni z Jeruzaléma, z něhož bylo učiněno nové město, Aelia
Capitolina a provincie přejmenována z Judska na Palestinu, aby byla vyhlazena
jakákoli památka na neustále se bouřící Židy. Po Druhé židovské válce se těžiště
židovského života přesunulo do Galileje, kde se židovský život začal znovu
obnovovat.

Ve 3. století mnoho židů během krize Římské říše zemi opustilo. Jejich cílem
byla především Babylónie, která nebyla pod nadvládou Říma a navíc zde již od dob
babylónského zajetí sídlila silná a početná židovská komunita. Po povolení
křesťanství a jeho přijetí za státní náboženství se vztah římské a později
byzantské říše k Židům zhoršoval. Židé proto přivítali, když roku 614 získala
oblast Persie avšak Jeruzalém byl roku 629 dobyt zpět. Roku 638 byla oblast
podmaněna Araby a situace v oblasti se na dlouhou dobu zcela změnila. Židé
získali podobně jako křesťané status Dhimmi – tj. lidí druhého řádu – mohli
svobodně vyznávat své náboženství, ale nesměli jej šířit, ani nosit zbraně a
museli platit zvláštní daň. Tolerance muslimů byla závislá na toleranci
konkrétního panovníka.

Vzhledem k roztroušení (diaspoře) Židů po světě přestalo být určujícím faktorem
obývané území a postupně se vytratil i původní společný jazyk. Náboženství a
kulturní tradice zůstaly.

Protože během středověku žili Židé mnohdy v ghettech a přinejmenším teoreticky
se nemísili s nežidovským obyvatelstvem, lze tak nadále mluvit o národu, je-li
chápán jako společenství odvozované od společného předka. Existuje však množství
náhledů na tuto otázku; realitě snad bližší je výklad židovství jako druhu
kulturního či diskursivního společenství (Eliyahu).

Ve středověku i ranném novověku se Židé v Evropě stávali terčem pogromů a
katolické inkvizice. Během 18. a 19. století se židé stále více začali považovat
za příslušníky národů, v jejichž zemích žili. V těchto případech už označení žid
zůstalo pouze vyjádřením náboženské příslušnosti.

Od roku 1948 existuje na území zhruba odpovídající bývalému Britskému mandátu
Palestina stát Izrael, v němž Židé opět tvoří majoritní skupinu a hovoří moderní
hebrejštinou (ivrit). Nejpočetnějším náboženstvím země je judaismus, většina
obyvatel Izraele se však považuje za sekulární. Do země se postupně vystěhovalo
mnoho Židů, poslední velkou vlnou byli sovětští židé v roce 1990.

Je známo, že v rámci určitých skupin židovské populace se vyskytují některé
genetické choroby nadprůměrně často. Příčina tohoto jevu není jasná, ale vliv
mohl mít genetický drift způsobený inbreedingem v izolovaných židovských
populacích. Například Aškenázové trpí často Riley-Dayovým syndromem,
Tay-Sachsovou chorobou, Gaucherovou chorobou, Niemann-Pickovým syndromem, ale
dále také v hojné míře cukrovkou, pentosurií, dystonií a kolorektálním
karcinomem. Mezi Sefardskými židy se ve zvýšené míře vyskytuje familiární
středomořská horečka (FMF), naopak Tay-Sachsova choroba u nich nepředstavuje tak
vysoké riziko. Mezi orientálními židy perského původu je zvýšená incidence
hypoaldosteronismu a Dubin-Johnsonova syndromu, mezi libyjskými židy je zvýšené
riziko propuknutí Creutzfeldt-Jakobovy choroby. Existuje organizace Dor ješorim,
která poskytuje židovským komunitám screening před těmito a dalšími genetickými
chorobami.



https://cs.wikipedia.org/wiki/Gardsk%C3%A9_jezero

Gardské jezero (italsky Lago di Garda nebo Lago di Benaco) je největší italské
jezero, které se nachází na severu země mezi Alpami a Pádskou nížinou v
regionech Tridentsko – Horní Adiže, Veneto a Lombardie, do nichž náleží také ze
správního hlediska. Jezero bylo vytvořeno po poslední době ledové Etschským
ledovcem, jehož stopy se ještě dnes velmi výrazně zachovaly. Severní úzká a
dlouhá část jezera připomíná fjord, který obklopují hřbety až 2000 m vysoké.
Jižní širší část je tvořena morénovými zbytky. Jezero má rozlohu 369,98 km². Je
dlouhé 51,6 km a široké 17,2 km. Délka jeho břehu je 158,4 km. Průměrnou hloubku
má 136 m a maximální hloubku 346 m. Leží v nadmořské výšce 65 m.

Největší přítok je řeka Sarca na severu a z jezera vytéká řeka Mincio (levý
přítok řeky Pád) na jihu. Jezero je spojeno vodním tunelem s řekou Adiže.

Největší města na břehu jsou Desenzano del Garda, Riva del Garda a Salò. Podél
dvou pobřežních silnic okolo jezera, Gardesana Occidentale (západní břeh) a
Gardesana Orientale (východní břeh), se nachází mnoho malířských míst s
historickým pozadím. Známá místa jsou: Riva del Garda, Gargnano, Brencone,
Bogliaco, Gardone Riviera, Salò, Desenzano del Garda, Sirmione, Peschiera del
Garda, Lazise, Bardolino, Garda, Torri del Benaco, Limone sul Garda, Malcesine a
Torbole. Severní část jezera patřila do roku 1918 Rakouska-Uherska.

Klima Mimořádná mnohotvárnost krajiny a klimatických oblastí v okolí jezera
Garda ovlivňuje nesmírné bohatství druhů živočišného a rostlinného světa. Klima
je díky poloze zcela středomořské. Díky teplému větru, tzv. Ora, je skoro každé
odpoledne na jezeře čerstvý vítr. Po hladině a nad ní se však prohání na 50
pojmenovaných větrů, které se zde dělí na nebezpečné, noční, ranní a denní
větry. Tyto větry vanou z různých směrů jak směrem do jezera (většina), tak
směrem z jezera (Ander). Mezi nejvýznamnější gardské větry patří: Ora, Sóver,
Vinessa, Pelér či Balinot. Flora Středozemský ráz klimatu je typický pro celé
zdejší předhůří a přispěl k tomu, že se zde vytvořila uzavřená vegetační
společenstva, v nichž se vyskytuje převážně vřes, zimostráz vždyzelený, janovec
metlatý a dub cesmínovitý. Na skalnatém povrchu rostou rozmarýn, routa, oleandr
a baldrián. Substředomořská oblast je zvláště bohatá na orchideje, zatímco ve
vyšších polohách - především v masivu Monte Baldo najdeme spíše narcisy, protěž,
barevné pivoňky a druhy lilií. Na protilehlém břehu se nachází krásné
Valvestino, které stejně jako vrcholy Tombea a Monte Caplone, poskytuje
botanikům řadu překvapení - např. lomikámen a jiné, pouze zde se vyskytující
endemické druhy, které přečkaly různé doby ledové. Okolo jezera rostou stromy
charakteristické pro středomoří, jako cypřiše, cedry, olivovníky a řídce se
objevují také palmy. V prakticky celém okolí Lago di Garda jsou pěstovány
rozdílné plodiny, na severu jsou vinice na východě a jihu olivy a citrony. Fauna
Mírné klima a geografická poloha jsou příznivé také pro alpskou a středomořskou
ptačí říši (zimoviště pro tažné ptáky). Na ploše několika kilometrů se zde
vyskytují tak rozdílné druhy, jakými jsou potápky nebo orli skalní. Mezi Tignale
a Limone se nachází kolonie racků středomořských.

Na jezeře je rozvinutá vodní doprava. Přístavy pro okružní výletní lodi jsou v
Riva del Garda, Torbole, Malcesine, Campione, Gargnano, Castelletto, Bogliacco,
Moniga del Garda, Desenzano, Peschiera del Garda, Lazise.

Zatímco ze západního břehu se zvedají nízké, osamělé skupiny hor přírodního
parku Parco Alto Garda Bresciana, východní břeh je ve stínu jednolitého až 60 km
dlouhého řetězce hor Monte Baldo (Cima Valdritta, 2218 m), jenž převyšuje
Gardské jezero o více jak 2000 metrů. Severozápadně od jezera se nachází
nejvyšší skupina Gardských hor - Monte Cadria (2254 m).

Gardské jezero je Denominazione di origine controllata (zkr. DOC) oblast pro
bílé, růžové a červené víno. Oblast zahrnuje 25 obcí provincie Brescia, 6 obcí
provincie Mantova a 40 obcí provincie Verona. Pěstované odrůdy jsou Barbera,
Cabernet Franc, Cabernet Sauvignon, Chardonnay, Cortese, Merlot, Pinot Blanc,
Pinot Noir, Pinot Gris a Riesling. Jednotlivé zóny DOC jsou Riviera del Garda
Bresciano, Lugana, San Martino della Battaglia und Bardolino.

Hladina jezera je díky teplému větru Ora takřka ideální plochou pro provozování
windsurfingu. V nedávné době byla kolem jezera dostavěna nová cyklostezka, která
střídá roviny kolem vinohradů či jablečných sadů s horskými stezkami mířícími do
těch nejvyšších pater okolních masivů a míjí několik středověkých hradů. Trasy
jsou vhodné pro všechny typy cyklistů od nenáročných vyjížděk po náročný biking.
V okolí jezera je také mnoho kilometrů kvalitního asfaltu pro in-line bruslaře.

Hustá síť značených turistických cest předurčuje hory v okolí jako výborný cíl
mnohých turistů. Opět jsou zde možnosti turistiky od lehkých procházek po
rozkvetlých loukách několik set metrů nad jezerem přes vysokohorskou turistiku
po náročné horolezectví ve vápencových stěnách místních masivů. Velmi oblíbené
jsou zde zajištěné cesty typu via ferrata, kterých podél celého jezera nalezneme
stovky.



https://cs.wikipedia.org/wiki/Pablo_Escobar

Pablo Emilio Escobar Gaviria (1. prosince 1949 – 2. prosinec 1993) byl největším
kolumbijským drogovým baronem. Escobar nashromáždil takové bohatství, že jej v
roce 1989 zařadil časopis Forbes na sedmé místo v žebříčku nejbohatších lidí
planety.

Escobar začal svoji kriminální kariéru už jako náctiletý. Poprvé byl obviněn ve
dvaceti letech z krádeží aut, později kradl a zase prodával náhrobní kameny
(Escobar to však za svého života vehementně popíral). Následoval přechod k
lukrativnějším aktivitám, začal obchodovat s kokainem. V průběhu sedmdesátých
let vytvořil obrovské drogové impérium. V době svého vrcholu vydělával až 60
miliónů amerických dolarů denně.

V průběhu osmdesátých let se jeho drogová síť stala proslulá i na mezinárodním
poli. Medellínský kartel kontroloval většinu drog mířících do Mexika, Portorika
a Dominikánské republiky, kokain povětšinou pocházel z Peru a Bolívie, koka z
Kolumbie v té době nebyla dostatečně kvalitní. Escobarův produkt se rychle
rozšířil do obou Amerik a pravděpodobně vznikla drogová síť i v Asii. Medelínský
kartel je také dobře známý jako tzv město samopalů.

Escobar uplácel mnoho státních úředníků, soudců a politiků. Nepohodlné
společníky často sám odstranil. Pro Kolumbii těchto let byla příznačná korupce,
zastrašování, únosy a vydírání. Používal velmi efektivní strategii a řídil se
příslovím (ze španělštiny: Plata o Plomo), stříbro nebo olovo, čímž se myslí buď
budeš úplatný nebo budeš čelit likvidaci. Escobar nechal během volební kampaně
zabít tři kandidáty na kolumbijského prezidenta. Je odpovědný za bombu umístěnou
v letadle Avianca let 203 a bombu umístěnou v budově bezpečnostních složek v
Bogotě v roce 1989. Některé analýzy naznačují, že byl i za útokem na Kolumbijský
nejvyšší soud v roce 1985, které vedly levicové guerily, výsledkem byla smrt
poloviny soudců nejvyššího soudu. Medellínský kartel byl ve válce se svým
rivalem kartelem z Cali po většinu své existence.

Díky ohromnému množství drog, které se mu dařilo úspěšně pašovat přes Bahamy do
USA, se z něj stal nepřítel Spojených států a Kolumbie, naproti tomu v Medellínu
z něj byl hrdina. Měl velmi dobré vztahy s kolumbijským chudým obyvatelstvem. Po
celý život byl velkým sportovním fanouškem a sponzoroval malé fotbalové kluby ve
městě. Pasoval se do role Robina Hooda a často rozdával peníze chudým. Obyvatelé
Medellína často Escobarovi pomáhali – sloužili mu jako ochranka, kryli ho před
úřady a byli ochotni pro něj udělat cokoliv.

V roce 1991 vyhlásil díky tlaku veřejnosti a místních autorit konec násilí,
snažil se tak zabránit vydání do Spojených států a odstranění znepřátelenými
kartely. Vzdal se místní vládě a nechal se zavřít do luxusního vězení La
Catedral, které si mohl sám postavit. S kolumbijskou vládou uzavřel dohodu, že
zde bude pobývat pět let, vláda ho za to na oplátku nevydala do Spojených států.
Nicméně opravdové vězení to není a Escobar měl relativní volnost, často byl
viděn při nákupech v Medellínu nebo na fotbalových utkáních. Poté co byly v
místních mediích zveřejněny fotografie jeho opulentního vězení a vyšlo najevo,
že nechal zabít několik obchodníků, kteří k němu přijeli na schůzku, se veřejné
mínění k Escobarovi definitivně obrátilo zády. 22. července 1992 se vláda
pokusila Escobara přemístit do opravdového vězení. Escobarovi se podařilo utéct,
a hrozilo mu vydání do Spojených států.

V roce 1992 se jednotky Spojených států Delta Force a později Navy SEALs
podílely na honbě za Escobarem a taktéž pomáhaly s výcvikem kolumbijských
speciálních jednotek. Byla vytvořena speciální kolumbijská jednotka s cílem
vyhledání a předvedení Escobara ke spravedlnosti. Konflikt mezi Escobarem na
jedné straně a Spojenými státy a Kolumbijskou vládou na straně druhé se rozšířil
o skupinu Escobarových nepřátel a obětí, které si za svoji krvavou kariéru
nadělal, jsou to takzvané Los Pepes. Skupina se mstila na Escobarových
příbuzných a příznivcích, celkem jich bylo přes tři sta zabito.

Někteří pozorovatelé soudí, že s Los Pepes spolupracovaly zpravodajské služby
Spojených států a Kolumbie. Jedním z vůdců Los Pepes byl bývalý člen
Medellínského kartelu Diego Murillo známý jako Don Berna, údajně to byl on, kdo
si vyměňoval informace se zpravodajskými službami, ale tyto informace se dají
těžko ověřit.

Válka proti Escobarovi skončila 2. prosince roku 1993, kdy se Pablo Escobar
snažil uniknout před pátracími jednotkami. Díky technologiím dodaným Spojenými
státy se kolumbijským technikům podařilo Escobara zaměřit ve středostavovské
Medellínské čtvrti. Následovala přestřelka, ale jak byl opravdu zabit, není
zcela jasné. Escobar byl zahnán na střechu, kde byl zasažen do zad a nohy,
smrtící ránu dostal však za ucho, údajně od členů kolumbijské policie. Panují
však dohady, že Pablo Escobara zastřelil odstřelovač z Delta Force. Podle jiné
verze spáchal Escobar sebevraždu. Svým blízkým přátelům se údajně jednou svěřil
s tím, že radši než padnout do rukou spravedlnosti, se sám zastřelí přímo za
ucho.



https://cs.wikipedia.org/wiki/Liberec

Liberec (německy Reichenberg) je statutární město na severu Čech a krajské město
Libereckého kraje. Má přes 100 tisíc obyvatel a je tak pátým největším městem
České republiky (třetím v Čechách). Spolu se sousedním Jabloncem nad Nisou a
okolními obcemi vytváří širší sídelní aglomeraci, sám katastr města obsahuje
jako enklávu obec Stráž nad Nisou. Liberec je zakládajícím členem Euroregionu
Nisa, od roku 2004 i jeho hlavním městem.

Liberec se nachází zhruba 91 km severo-severovýchodně od Prahy a 99 km
severo-severozápadně od Hradce Králové. Město leží v Liberecké kotlině Žitavské
pánve mezi Ještědsko-kozákovským hřbetem jižně a Jizerskými horami
severovýchodně. Pata radnice je ve výšce 374 m n. m., nejvyšším bodem katastru
města je vrchol Ještědu (1012 m n. m.), nejnižší je hladina Nisy v severní části
Machnín (325 m n. m.) Městem protéká Lužická Nisa a její přítoky, například
Černá Nisa a Harcovský potok, na němž leží Harcovská přehrada. Přirozenými
vodními plochami jsou rybníky: například Vesecký (tzv. Teich), Kačák (Žabák) v
Krásné Studánce či rybník Seba (hráz) v Janově Dole.

Liberec se do roku 1939 rozprostíral na ploše 6,2 km², což dnes představuje
historický střed města. Po připojení 11 obcí 1. května 1939 se město rozrostlo o
dalších 23 obcí v letech 1954, 1963, 1976, 1980 a 1986. Po roce 1989 se naopak
čtyři obce od města oddělily. Rozloha katastru města tak činí 106,09 km². Z toho
tvoří 35,2 % zemědělská půda, přes polovinu jí jsou louky a pastviny. Dvě
třetiny nezemědělské půdy tvoří půda lesní (celkem 39,9 % rozlohy).

Podnebí Liberce určuje jeho poloha v kotlině mezi dvojicí horských masivů.
Protože jsou tyto horské hřebeny překážkou proudění vlhkého atlantického
vzduchu, jsou ve městě poměrně hojné srážky. Jejich průměrný úhrn je 803,4 mm
ročně – nejdeštivějším měsícem je srpen s 88,4 mm, nejsušší je únor s 46,2 mm.
Průměrná teplota vzduchu je 7,2 °C, nejteplejším měsícem je červenec s 16,2 °C,
nejchladnější leden, kdy je průměrná teplota −2,5 °C.

Původ jména města je stále nejasný, býval předmětem mnoha diskusí, často dokonce
národnostně podbarvených. Patrně nejstarším uváděným názvem je Reychinberch z
roku 1352 a Raichmberg (1369). Přípona -berg znamená německy „hora“ a reich
„bohatý“. Protože však tehdejší osada zvláštním bohatstvím neoplývala, považuje
se jméno buď za přání osadníků, nebo za jméno přinesené z Německa.

Český ekvivalent jména vznikl zkomolením: Rychberk (1545), Lychberk (1592),
Libercum (1634), Liberk (1790) a konečně Liberec (1845). V případě, že po sobě
následovala v jednom slově dvě písmena „r“, docházelo v lidové mluvě ke změně
jedné z nich na „l“, podobným vývojem prošel také název osady Liberk (původně
Rehberg či Richnberg) u Rychnova nad Kněžnou. Přípona -ec se do slova dostala
přes přídavné jméno „liberecký“, jehož původní tvar „liberkský“ byl obtížně
vyslovitelný.

Znak města Liberce tvoří stříbrný štít, na kterém je hradební zeď rubínové barvy
s dvojicí věží a cimbuřím. Na stříbrných závěsech zavěšené zlaté veřeje brány
jsou otevřené, horní polovinu brány uzavírá zlatá padací mříž se stříbrem
kovanými špičkami. V každé z věží se nachází otevřená branka, nad kterou je
střílna a podlouhlé okénko dělené křížem. Věže mají stříšku rubínové barvy
zakončenou zlatou makovicí s modrým, vlajícím praporkem. Na zdi nad bránou visí
štít lazurově modré barvy se stříbrným kolem, které bylo znakem Redernů. Na
cimbuří mezi věžemi stojí rozkročen zlatý lev s korunkou na hlavě, červeným
jazykem a vztyčeným ocasem.

List městské vlajky se dělí na dva vodorovné pruhy, červený nahoře a bílý dole.
List má poměr šířky k délce 2:3. V jeho žerďové polovině je znak města ve
španělském štítě.

Městské logo je tvořené stylizovanými siluetami dvojice nejvýznamnějších staveb
města: radnice a hotelu Ještěd, kde levá část radnice a pravá část hotelu jsou
spojeny v jeden celek. Logo je doplněno nápisem Liberec.

Patrně na konci 13. století začala na obchodní cestě z Čech do Lužice, na brodě
přes Harcovský potok, vznikat osada, kde si obchodníci mohli po náročném
přechodu Ještědského hřebene odpočinout. První zmínka o této obci je z roku 1352
(původní název Reychinberch). V té době byl Liberec proti sousednímu Hrádku nad
Nisou nebo Frýdlantu bezvýznamný.

Prvními významnými vlastníky okolního území byli Bieberštejnové. O rozvoj města
se však zasloužili Redernové, kteří založili liberecký zámek s nádhernou kaplí,
špitál a další stavby a za jejichž panování císař Rudolf II. roku 1577 povýšil
Liberec na město. Na znaku nového města je od té doby znak Redernů – stříbrné
kolo. Kateřina z Redernu dala také podnět k budování radnice v letech 1599–1603.
Ve stejné době již určovaly ráz města první kamenné stavby.

Když Redernové po Bitvě na Bílé hoře opustili Frýdlantsko i Liberecko, získal
toto panství Albrecht z Valdštejna. Ten město změnil v továrnu na sukno, do
kterého oblékal svou armádu. Založil také Nové Město v oblasti dnešního
Sokolovského náměstí zastavěné hrázděnými domy. Poslední tři tyto „Valdštejnské
domky“ zůstávají ve Větrné ulici. Po vévodově smrti připadl Liberec Matyáši
z Gallasu.

Zlaté období nastalo pro Liberec v 18. století s rozvojem textilního průmyslu.
Nejprve se původní cechovní výroby přerodila v manufakturní, kdy v Liberci
pracovalo na 800 soukenických mistrů, 480 tovaryšů a víc než 1000 jejich
pomocníků. Liberec se tak stal největším manufakturním městem Království českého
a jeho důležitost ještě stoupla přeměnou manufaktur na textilní továrny. Na
počátku 19. století ve městě vznikla řada reprezentativních budov odpovídajících
jeho významu jakožto druhého největšího města Čech; 21. prosince 1850 Liberec
získal postavení statutárního města, čímž se ze správního hlediska co do
důležitosti zařadil v Čechách hned za Prahu. Toto období bylo zlatým věkem
města, stavělo se mnoho honosných vil, moderních škol, do města byla roku 1859
zavedena železnice z Pardubic a Žitavy. V této době zde průmyslník Johann
Liebieg založil továrnu Johann Liebieg & Comp. (pozdější Textilana). Ve městě
byly 3 konzuláty, 50 textilních továren a 60 kovoprůmyslových podniků včetně
automobilové továrny RAF. Na konci století byla také postavena nová liberecká
radnice a divadlo. Liberec byl převážně německým městem se 7% českou menšinou.
Prosperitu ukončila první světová válka. Na místě čtvrti Ostašov tehdy vznikl
zajatecký tábor pro víc než 40 000 ruských a italských vojáků.

Národnostní složení města se stalo problémem po vzniku Československa na podzim
1918. Aby se sudetští Němci neocitli ve státě, kde jejich město budou ovládat
Češi, vyhlásili v severním pohraničí provincii Deutschböhmen s vlastní vládou,
měnou a Libercem jako hlavním městem. Jejich snaha přidružit se k Německu nebo
Rakousku skončila, když nová československá armáda v prosinci téměř bez boje
území obsadila.

Vyhláška č. 68/1923 prezidenta české zemské správy politické ze 6. dubna 1923
libereckému magistrátu odňala kompetence okresního úřadu a území města,
tvořeného tehdy pouze pěti centrálními čtvrtěmi (Staré Město, Nové Město, Jeřáb,
Perštýn a Kristiánov), bylo spojeno s okolním politickým okresem Liberec-venkov
do politického okresu Liberec, čímž prakticky přestalo být statutárním městem,
ačkoliv jím formálně i nadále zůstalo. V roce 1935 vyhrála volby v Liberci
Sudetoněmecká strana (Sudetendeutsche Partei – SdP), jejímž předákem byl rodák
z Vratislavic nad Nisou Konrad Henlein. Po Mnichovské dohodě v říjnu 1938
připadly Sudety německé Třetí říši a téměř veškeré české obyvatelstvo muselo
odejít do vnitrozemí. Liberec se stal hlavním městem nové sudetské župy
(Gauhauptstadt) a sídlem místodržícího. 1. května 1939 připojením předměstských
obcí Rochlice, Horní Růžodol, Dolní Hanychov, Janův Důl, Františkov, Růžodol I,
Staré a Nové Pavlovice, Ruprechtice, Starý a Nový Harcov vznikl tzv. „Velký
Liberec“, ve kterém žilo 70 tisíc obyvatel. Druhá světová válka město výrazně
nezasáhla, vynutila si však změny struktury průmyslu. Během posledních dnů války
byly v Liberci vydávány polooficiální bankovky v hodnotě 20 říšských marek. Po
skončení války byli během dvou let vysídleni Němci.

Roku 1945 se Liberec stal opět plnohodnotným statutárním městem. Tím přestal být
po správní reformě roku 1949, stal se však střediskem tehdejšího Libereckého
kraje. Tento kraj byl zrušen roku 1960 a Liberec se tak stal pouze městem
okresním v rámci Severočeského kraje spravovaného z Ústí nad Labem. V srpnu roku
1968 projížděla Libercem polská okupační vojska Varšavské smlouvy. Tento vpád ve
městě mimo jiné způsobil smrt 9 nevinných obětí, jejichž památník je dnes
umístěn na radnici, a zničení průčelí domů na Náměstí Edvarda Beneše. Invaze
zastihla v Liberci také Václava Havla a Jana Třísku, kteří se účastnili
svobodného vysílání libereckého rozhlasu.

Po sametové revoluci se Liberec roku 1990 stal opět statutárním městem. Po
krachu textilních továren se změnila struktura průmyslu, vznikly nové průmyslové
a obchodní zóny a Liberec se stal centrem nového Libereckého kraje.

Podle sčítání 1921 zde žilo v 2 514 domech 34 985 obyvatel, z nichž bylo 18
453 žen. 4 894 obyvatel se hlásilo k československé národnosti, 27 929 k německé
a 130 k židovské. Žilo zde 29 139 římských katolíků, 2 725 evangelíků, 173
příslušníků Církve československé husitské a 1 312 židů. Podle sčítání 1930 zde
žilo v 3 072 domech 38 568 obyvatel. 6 314 obyvatel se hlásilo k československé
národnosti a 30 023 k německé. Žilo zde 30 285 římských katolíků, 3 294
evangelíků, 889 příslušníků Církve československé husitské a 1 392 židů.

Od konce druhé světové války počet obyvatel Liberce stále stoupal. V roce 1985
přesáhl stotisícovou hranici a zatím největšího počtu, 104 233 obyvatel, dosáhl
ke konci roku 1990. Pak začal počet libereckých občanů klesat, v roce 1998 až
pod hranici statisíc, o sedm let později ale došlo k obratu a v roce 2009 se
opět vrátil mezi stotisícová města. Vlastní aglomerace Liberec – Jablonec nad
Nisou, do níž kromě těchto dvou měst spadá dalších 22 okolních obcí, má zhruba
170 tisíc obyvatel.

Jedním ze symbolů města je Liberecká radnice, novorenesanční stavba z roku 1893,
která nahradila starou radnici z let 1599–1603 (původně renesanční stavba s věží
a štítem stavitele Marcuse Antonia Spazia de Lanza), jejíž půdorys je naznačen v
dlažbě náměstí Dr. E. Beneše. Širším symbolem nejen města, ale i kraje je hotel
a vysílač na Ještědu. Významnou památkou je také liberecký zámek, nejstaršími
dochovanými stavbami jsou pak tzv. Valdštejnské domky ve Větrné ulici z let
1678–1681. Na Zámeckém kopci (375 m n. m.) se nachází zřícenina hradu Hamrštejn,
nad Libercem lze také nalézt Libereckou výšinu, restauraci a rozhlednu
postavenou v letech 1900–1901. Na břehu Lužické Nisy byl roku 1771 postaven tzv.
Šolcův dům, patrový roubený domek, kde dnes sídlí správa CHKO Jizerské hory. V
údolí Harcovského potoka se nachází novorenesanční bývalé sídlo rodiny
textilních průmyslníků Liebiegů z roku 1897, tzv. Liebiegův zámeček. Naopak u
městského zámku je možné navštívit Liebiegovu vilu, postavenou též v
novorenesačním slohu mezi roky 1871 a 1872, kde až do konce roku 2013 sídlila
Oblastní galerie v Liberci (od roku 2014 ji najdete v bývalých městských
lázních).

Novorenesančních staveb je ve městě řada, zejména Divadlo F. X. Šaldy, postavené
vídeňskými architekty Fellner a Helmer v letech 1882–1883. Divadelní opona
pochází od Gustava Klimta. Dále městské lázně z let 1901–1902 nebo budova
spořitelny, vystavěná v letech 1888–1891 dle projektu Miksche a Niedzielskiho.
Hlavní průčelí je orientováno do Felberovy ulice, delší postranní fasáda je
orientována do parku. Třípodlažní dům je na východní straně zvýšený o suterén
dostavěný r. 1891 A. Bürgerem. Dům je novorenesanční, vnějšek je členěn pilastry
a polosloupy, má okrové zbarvení díky obkladu z hořického pískovce. Vstup je
zdoben dvěma toskánskými sloupy, které nesou trojúhelníkový štít podepřený
triglyfy a metopami (deska dórského vlysu, obvykle s reliéfní výzdobou). Autorem
plastik na fasádě je R. Weyr. Na nárožích atiky jsou obelisky sejmuté ze staré
radnice. V interiéru jsou sloupky s dříky z hlazené mauthausenské žuly a s
hlavicemi z caraského mramoru, mramorové schodiště s kovovým uměleckým
zábradlím. Stropy jsou zdobeny sádrovou a stěny mramorovou štukou, na obojím
jsou medailóny významných osob, jež se zasloužily o postavení spořitelny.

V Liberci jsou ovšem i doklady baroka nebo klasicismu. Jde o domy například na
Sokolovském (před válkou a těsně po druhé světové válce Masarykově) náměstí (čp.
264 z roku 1793, klasicistní se sloupovým portálem a balkónem, tzv. Appeltův
dům), na Barvířské ulici (čp. 122 z roku 1800 s lomenou atikou se sochami čtyř
ročních období; čp. 46 kolem roku 1820, klasicistně-empírový s portálem), Růžové
ulici (čp. 299 klasicistní se štítem), náměstí Dr. E. Beneše (čp. 14 z roku
1796, klasicistní se štítem a bohatou štukovou výzdobou, tzv. Krausův dům),
Kostelní ulici (čp. 7 z let 1784–1785, klasicistní budova arciděkanství),
Moskevské ulici (čp. 10 klasicistní s podloubím; čp. 14 z roku 1800,
klasicistní), náměstí Českých bratří (čp. 24, 25, 26 a 35 z let 1796–1797,
všechny klasicistní, dva s bohatou štukovou výzdobou) nebo Boženy Němcové (čp.
70 po roce 1800, klasicistní). Od roku 1823 se na dnešním náměstí Dr. E. Beneše
nacházela empírová Neptunova kašna, která byla roku 1925 přenesena na Nerudovo
náměstí, aby se roku 2010 opět vrátila na původní místo. Originál sochy Neptuna
je ale uložen v muzeu.

Významnou stavbou je i Severočeské muzeum z let 1897–1898 s hranolovou věží
(kopií věže původní liberecké radnice), před nímž se na Masarykově třídě nalézá
busta T. G. Masaryka, odhalená Přemyslem Sobotkou v roce 2010 k prezidentovým
160. narozeninám. Dominantou spodního centra Liberce je budova Krajského úřadu
Libereckého kraje. S výškou 78 metrů je desátou nejvyšší budovou v České
republice a nejvyšší budovou v Libereckém kraji (mimo věže); má 30 pater, v 17.
patře je vyhlídka. Známou stavbou v centru města byl Hubáčkův obchodní dům
Ještěd půdorysného tvaru „včelích buněk“, výrazný netradičním žlutým keramickým
obkladem a ocelovým obložením, který byl zbourán roku 2009 a postupně nahrazen
budovami nového obchodního centra Forum Liberec.

Ze zaniklých církevních staveb je nejdůležitější stará synagoga v Liberci,
vypálená za křišťálové noci nacisty, na jejímž místě však byla v roce 2000 jako
součást Krajské vědecké knihovny, tzv. Stavby smíření, postavena s německým
přispěním synagoga nová. Roku 1976 byl také pro celkovou zchátralost a zanedbání
základní údržby stržen novogotický evangelický kostel (poté, co byla v roce 1973
Českobratrská církev evangelická donucena jej bezplatně převést na město)
postavený dle plánů Gustava Sacherse na náměstí Českých bratří v letech
1864–1869.

Zdejší krematorium je nejstarší v Čechách. Na místě zaniklého hřbitova vznikl
park Zahrada vzpomínek, kam byly přemístěny některé památkově chráněné objekty.

Liberecký kraj má rozlohu 3163 km² a žije v něm zhruba 440 tisíc obyvatel. Okres
Liberec se skládá z 59 obcí, liberecký obvod obce s rozšířenou působností z
28 obcí.

V oblasti justice zde působí okresní soud i pobočka ústeckého krajského soudu
(existují však dlouhodobé snahy o osamostatnění pobočky), stejně jako okresní a
pobočka krajského státního zastupitelství. Existuje zde také samostatné krajské
ředitelství Policie České republiky.

Liberec má 26 katastrálních území a člení se na 33 místních částí nazývaných
městské čtvrti, přičemž 32 je spravováno přímo libereckým magistrátem a
Vratislavice nad Nisou jsou samosprávný městský obvod. Městské čtvrti se
tradičně číslují římskými číslicemi, na počátku 90. let se ale osamostatnily:
Liberec XXVI-Stráž nad Nisou, Liberec XXVII-Svárov, Liberec XXXVI-Dlouhý Most,
Liberec XXXVII-Jeřmanice, Liberec XXXVIII-Minkovice a Liberec XXXIX-Šimonovice.

Tradičním průmyslem ve městě byl vždy textilní průmysl – zejména soukenictví a
plátenictví. První soukeničtí mistři Urban Hoffmann ze Zawidówa a Christoph
Krause vyučený ve Frýdlantě přišli do Liberce roku 1579. Zpracovávali vlnu
z ovčínů na redernských panstvích a od konce 16. století ji také dováželi z
okolních panství. V letech 1579–1580 zřídilo společenstvo soukeníků vlastní
barvírnu a vrchnost nechala postavit valchu. Díky tomu se zlepšila kvalita
sukna, se kterým se začalo obchodovat na výročních trzích. Díky narůstajícímu
významu obchodu se suknem vydala[kdo?] 21. února 1599 městu příslušné
privilegium, kterým byl formálně ustaven liberecký soukenický cech. Po založení
měl 10 mistrů, velmi rychle se však rozrůstal – během dvaceti let přibylo
dalších 23 mistrů soukenického řemesla a jeho členové se stali nejbohatšími a
nejváženějšími občany města.

Významný rozvoj soukenictví nastal za Albrechta z Valdštejna v souvislosti
s jeho postavením v čele armády. Objem vévodových objednávek nových uniforem byl
značný, platil však údajně málo a vyžadoval krátké termíny dodávek. Proto byly
lepším zdrojem příjmů soukeníků objednávky sukna od jeho důstojníků a úředníků.
Kvůli narůstajícímu objemu výroby přijal cech dalších 75 mistrů a měl na
103 tovaryšů. Roku 1632 byla postavena nová valcha a roku 1633 také barvírna.

Po třicetileté válce výroba prudce poklesla kvůli početné emigraci v důsledku
protireformace. I přes nepříznivou hospodářskou situaci a velké dávky odváděné
Gallasům se Liberec stal v 18. století největší výrobnou sukna v Čechách. Roku
1728 měl soukenický cech 419 členů, za ním zaostával i cech plátenický. Jeho
členové pracovali hlavně v příměstských čtvrtích, ve městě samotném bylo
60 mistrů – asi desetina celkového počtu tkalců lnu na Liberecku. Zatímco
v Linci vznikla první manufaktura na výrobu jemného sukna již roku 1672,
liberecké cechy se „novotám“ usilovně bránily a dokonce požadovaly zničení
manufaktury založené roku 1710 v Plánici u Klatov. Kvalita cechovního sukna se
však postupně ukazovala jako horší než kvalita sukna z manufaktur, vláda se
pokoušela modernizovat výrobu sukna v mocnářství postupným omezováním cechovních
privilegií a vyjímáním stále více výrobců z cechovní pravomoci.

Z řad cechovních mistrů vyšli také první obchodníci se sukny. Jedním z prvních
byl Gottfried Möller roku 1780. Ten a na něm závislí podomní dělníci vytvořili
první rozptýlenou manufakturu. Dalším takovým výrobcem byl Johann Georg Berger,
který se na přelomu 18. a 19. století stal jedním z největších textilních
výrobců v Čechách. Berger byl také prvním, kdo roku 1808 zkoušel nové strojní
spřádání vlny ve Stráži nad Nisou. Na počátku 19. století působily na Liberecku
celkem čtyři manufaktury a osm velkoobchodníků se suknem. Také došlo
k mechanizaci výroby. První spřádací stroje provozovala firma Anton Thum
v Kateřinkách, roku 1800 bylo v provozu 200 mechanických vřeten a roku 1841 jich
bylo již 50 000. Většina výrobních mechanismů byla poháněna vodními koly,
kterých bylo v okolí města instalováno více než 100.

Tito první podnikatelé – Möller, Berger a Franz Ulbrich – sice vytvořili
koncentrované manufaktury, nedokázali je však přeměnit na velké továrny a
všechny jejich společnosti pod tlakem silnějších obchodních domů zanikly.
Textilní tovární impérium založil v Liberci teprve Johann Liebieg, jehož podnik
Johann Liebieg & Comp. zaměstnával až 8000 lidí a měl roční obrat
2 490 000 zlatých. Staré cechy již ztrácely vliv a byly nahrazeny tzv. nucenými
společenstvy. Výroba vlny dosáhla vrcholu v letech 1867–1872, pak však došlo ke
krizi, nejprve v důsledku otevření trhu anglickému textilu, poté po krachu na
vídeňské burze 9. května 1873. Krize skončila až roku 1879, během ní zanikla
většina menších podniků, velké firmy z ní naopak vyšly posíleny.

Po vzniku Československé republiky došlo k oslabení německých podniků, jejichž
majitelé měli svá odbytiště převážně v Rakousku a Německu. Dalšími faktory byla
inflace německé marky, vzdálenost ke zdrojům surovin, nedostatek energie a
poloha mimo hlavní dopravní tahy. Liberecký textilní průmysl tak musel spoléhat
na levnou pracovní sílu a začal za zbytkem světa zaostávat. Světová hospodářská
krize tak zasáhla textilní průmysl na Liberecku tvrdě, firmy byly nuceny
zredukovat počet zaměstnanců na minimum a omezit provoz. Celkem 26 podniků
s 2021 zaměstnanci skončilo úplně. Situace se začala zlepšovat v roce 1935, za
druhé světové války se opět dostavil nedostatek surovin, řada podniků byla
převedena na válečnou výrobu.

Všechny německé textilní firmy byly nejprve v roce 1945 konfiskovány a o rok
později znárodněny. V Liberci se to týkalo společností Johann Liebieg,
Herminghaus a spol., Hoffman a Hettwer, C. Neumann a synové, Spojené barvírny a
spol. a Textilana a. s. Protože tyto podniky ve státních rukou měly být členěny
oborově, připadly některé mimolibereckým národním podnikům. Liberec se naopak
stal 7. března 1946 sídlem Českých vlnařských závodů. Po všech konfiskacích
tvořilo tento podnik, který přijal 18. září 1948 název Textilana, 39 závodů s
9000 zaměstnanci.

Od 90. let je textilní průmysl ve městě na ústupu; v tomto oboru působí firmy
Interlana a Elmarco vyrábějící nanovlákna. Zaměstnanci Textilany postupně
přecházeli do jiných podniků nebo byli propuštěni. V letech 2003 až 2004 byl
celý areál Textilany zbourán. Jako poslední byl 5. března 2005 odstřelen komín.

Automobilový průmysl reprezentovala v letech 1907–1916 továrna Reichenberger
Automobil Fabrik (RAF), dnes také Denso, Webasto či Magna exteriors &interiors
Czech. Významná byla také výroba textilních strojů Elitex, v polygrafici
Tiskárna RUCH, v potravinářství výroba cukrovinek Lipo, mj. stejnojmenných
bonbónů, po revoluci zaniklá. V 90. letech proslula napojením na orgány města a
ODS stavební společnost Syner. Firma se stala veřejně známá hlavně svým
propojením s politickým vedením města Liberce a netransparentním způsobem
získávání zakázek. Původně nevýznamná firmička se díky svým politickým kontaktům
stala dominantní stavební firmou v regionu, kdy dokázala "vyhrát" většinu
velkých zakázek, které byly nezřídka značně předražené, např. Liberecká
multifunkční hala kde sídlí i Bílí tygři, v níž společnost Syner vlastní
většinový podíl.

Liberec získal železniční spojení roku 1859, kdy byly otevřeny tratě do Pardubic
a německé Žitavy. Z města vychází pět jednokolejných a neelektrizovaných
železničních trati začleněných do celostátní dráhy, s výjimkou tratě do
Tanvaldu, což je regionální dráha. Liberec má přímé rychlíkové spojení do Děčína
a Ústí nad Labem nebo Hradce Králové a Pardubic; spojení do Prahy je špatné a
nemůže konkurovat silničnímu. Spěšné vlaky spojují Liberec se saskými Drážďany.

Na území Liberce je 11 železničních stanic a zastávek. Nejvýznamnější hlavní
nádraží bylo postaveno v roce 1859, první velkou rekonstrukcí prošlo před
otevřením dráhy do České Lípy roku 1900 a druhou v letech 2009–11. Má pět
nástupišť přístupných dvěma podchody s výtahy, je vybaveno audiovizuálním
informačním systémem. Další jsou nádraží Liberec-Horní Růžodol na trati 086 nebo
frekventovaná zastávka nejblíže centru Liberec-Rochlice na trati 036.

Silniční síť na Liberecku tvoří zejména silnice I/35 (E442), na kterou v Turnově
navazuje dálnice D10 na Prahu. Další silnice míří do Jablonce nad Nisou (odtud
do Harrachova a do Polska), Frýdlantu, Hrádku n. Nisou a německé Žitavy, Ústí
nad Labem a Nového Boru.

V Liberci sídlí dopravní společnost ČSAD Liberec a.s. Vznikla transformací
někdejšího závodu 406 krajského podniku ČSAD n. p. Ústí nad Labem, k němuž
patřily i provozovny Český Dub, Frýdlant, Hrádek nad Nisou. Od 1. ledna 1991 byl
tento závod transformován ve státní podnik Československá automobilová doprava
Liberec, ten poté od 1. ledna 1999 v ČSAD Liberec a. s. V roce 2009 podnik
vlastnila z 70 % společnost Liberecká automobilová doprava (LIAD), kterou
vlastní Petr Wasserbauer, a zbylých 30 % akcií vlastní města a obce na Liberecku
(7,13 % město Liberec). ČSAD Liberec a. s. je dominantním autobusovým dopravcem
v okrese Liberec, autobusové provozovny má v Liberci, Českém Dubu a Frýdlantu.
Zabývá se i dálkovou autobusovou dopravou, nákladní dopravou a dalšími
činnostmi. V roce 2008 valná hromada schválila záměr oddělit do samostatných
společností nákladní dopravu a logistiku (do Severotrans Liberec),
autoopravárenství (Autocentrum-Nord) a správu nemovitostí (FinReal Liberec), v
roce 2008 rovněž společnost prodala divizi autobusové MHD Dopravnímu podniku
města Liberce. V roce 2009 měla ČSAD Liberec a. s. asi 320 zaměstnanců (v roce
2006 měla 391), tržby v roce 2006 činily 308 milionů Kč, v roce 2008 jen 260
milionů. Osobní i nákladní doprava se na tržbách podílely zhruba stejnou měrou.

Liberecká městská hromadná doprava se skládá ze systému autobusových a
tramvajových linek, které provozuje Dopravní podnik měst Liberce a Jablonce nad
Nisou, a.s. (do 21. října 2010 pod názvem Dopravní podnik města Liberce).
Centrálním místem je terminál MHD ve Fügnerové ulici.

V dubnu 2016 provozoval DPMLJ celkem 51 pravidelných linek, včetně školních,
nočních a linek 500 a 600, které jsou provozovány zdarma a vedou z terminálu MHD
Fügnerova k obchodním centrům na okraji Liberce (OC Nisa, Globus).

Liberec začal provozovat tramvajovou dopravu v roce 1897 od vlakového nádraží
k dnešní ZOO. Liberec má dvě tramvajové trati: trasu mezi Horním Hanychovem a
Lidovými sady, tzv. městskou tramvajovou trať, stavěnou původně s rozchodem
1000 mm, od roku 2005 zrekonstruovanou na standardní rozchod 1435 mm, a
meziměstskou tramvajovou trať do Jablonce nad Nisou. Trať do Rochlice a
Růžodolu, otevřená v roce 1899 a 1904, byla zrušena v roce 1960. Město
dlouhodobě plánuje její znovuvybudování kvůli obsluze rochlického sídliště, ale
nemá dostatek financí. V roce 2011 se v této oblasti budovala nová trať běžného
rozchodu, kvůli čemuž byla od dubna do srpna uzavřena ulice Jablonecká.

Meziměstská tramvajová trať bude nejspíše přerozchodována jen v úseku z centra
po Vratislavice nad Nisou a dál bude vedena po souběžné železniční trati 036.
Uvažuje se o hybridních vozidlech lehké železnice, která by v rámci projektu
Regiotram Nisa spojila i další města Euroregionu Nisa jako např. Žitava, Jelenia
Góra, Tanvald, Harrachov či Železný Brod. Tento projekt zatím však nebyl
finančně podpořen.

Jízdné bylo dlouho nejdražší v republice.[zdroj?] V roce 2004 však zlevnilo:
dospělá dvacetiminutová jízdenka stála 10 korun a pětačtyřicetiminutová 16
korun. Od ledna 2008 začaly v Liberci platit nové ceny jízdenek, dospělá
čtyřicetiminutová (o víkendu platí 60 minut) za 16 Kč, dětská polovic. 1. ledna
2012 se zvedla cena opět: čtyřicetiminutová jízdenka stála 18 Kč, celodenní 70
Kč. Další zdražení přišlo už za rok – čtyřicetiminutová jízdenka od 1. ledna
2013 stojí 20 Kč, pro děti polovic. Od roku 2007 jsou v Liberci používány
jízdenky širokého formátu podobně jako v Praze. Od listopadu 2009 se rovněž
používá SMS jízdenka.

České dráhy provozují i kabinovou lanovou dráhu na Ještěd dlouhou 1188 m s
převýšením 402 m, jejíž dolní stanice se nachází v libereckém Horním Hanychově
nedaleko konečné stanice tramvaje. Další čtyři lanovky v okolí Liberce provozují
soukromé společnosti. Jen sedačková lanová dráha Liberec – Skalka, otevřená
2006, ale je v provozu i v letní sezóně, ostatní slouží pouze lyžařům.

V Ostašově na jihozápadě Liberce je nevelké letiště s travnatou dráhou, které
používá místní Aeroklub Liberec a Letecká záchranná služba.

Městské Divadlo F. X. Šaldy je třísouborové; kromě něj je v Liberci Malé
divadlo, Krátké a úderné divadlo, či loutkové Naivní divadlo. Také se zde koná
pravidelný festival loutkového divadla Mateřinka, zaměřený na děti předškolního
věku. Dříve zde fungovala např. kina Varšava a Lípa, vytlačila je však multikino
Cinestar v OC NISA a multikino Cinema City v OC FORUM.

Ze vzdělávacích institucí jsou významné Krajská vědecká knihovna, v jejímž rámci
působí i nová synagoga, dále Severočeské muzeum v Liberci, Oblastní galerie
Liberec, Zoologická zahrada Liberec (nejstarší v Česku), Botanická zahrada
Liberec (rovněž nejstarší v Česku), IQLANDIA a Technické muzeum.

Další zábavní instituce jsou Dům kultury Liberec, Lidové sady (kulturní a
společenské centrum postavené v letech 1900–1901 na konečné tramvaje), Centrum
Babylon Liberec, kde sídlí aquapark a zábavní, společenský a hotelový komplex,
dále Obchodní centrum Nisa Liberec, největší obchodní, kulturní a společenské
centrum na sever od Prahy, a Obchodní centrum Forum Liberec přímo v centru
města.

V Liberci je 36 mateřských škol a 26 základních škol (z toho jedna nižšího
stupně a jedna umělecká). Dále 6 středních odborných učilišť a 15 středních
odborných škol, včetně škol zdravotnických, např.:

Existuje zde také Obchodní akademie a Jazyková škola, čtyři vyšší odborné školy
a čtyři gymnázia:

Z vysokých škol zde funguje zejména Technická univerzita v Liberci, kromě ní pak
pobočka Vysoké školy Karla Engliše v Brně a pobočka Metropolitní univerzity
Praha.

Vědu a výzkum provádí Výzkumný ústav textilních strojů a Technická univerzita v
Liberci.

Okolí Liberce i město samo skýtá množství příležitostí k nejrůznějším sportům
provozovaným jak na amatérské, tak i na profesionální úrovni. K rekreačnímu
sportování využívají místní obyvatelé okolních hor, jež vytvářejí ideální
podmínky zejména pro turistiku, cykloturistiku nebo běh na lyžích. Na Ještědu je
vybudován sportovní areál určený pro sjezdové lyžování, běh na lyžích a skoky na
lyžích, pro běh na lyžích byl vybudován běžecký areál ve Vesci. Ke sportování
přímo ve městě slouží moderní multifunkční Home Credit Arena, která je domovem
hokejového klubu Bílí Tygři Liberec, fotbalový Stadion U Nisy, domovský stadion
Slovanu Liberec, nebo plavecký bazén.

Liberečtí sportovci mají zastoupení v nejvyšších republikových i mezinárodních
soutěžích. Nejúspěšnějšími sporty jsou basketbal, volejbal, lední hokej, fotbal,
florbal, házená, orientační běh, karate, lyžování a judo.



https://cs.wikipedia.org/wiki/Phishing

Phishing (někdy převáděno do češtiny jako rhybaření) je podvodná technika
používaná na Internetu k získávání citlivých údajů (hesla, čísla kreditních
karet apod.) v elektronické komunikaci. K nalákání důvěřivé veřejnosti
komunikace předstírá, že pochází z populárních sociálních sítí, aukčních webů,
on-line platebních portálů,úřadů státní správy nebo od IT administrátorů.

Principem phishingu je typicky rozesílání e-mailových zpráv nebo instant
messaging, které často vyzývají adresáta k zadání osobních údajů na falešnou
stránku, jejíž podoba je takřka identická s tou oficiální. Stránka může
například napodobovat přihlašovací okno internetového bankovnictví. Uživatel do
něj zadá své přihlašovací jméno a heslo. Tím tyto údaje prozradí útočníkům,
kteří jsou poté schopni mu z účtu vykrást peníze.

Phishing je příkladem techniky sociálního inženýrství používané k oklamání
uživatelů za využití slabých míst současných bezpečnostních technologií (jejich
implementací). Ochrana proti rostoucímu množství nahlášených případů phishingu
zahrnuje legislativu, trénování uživatelů, veřejnou osvětu a technická opatření.

Anglické slovo fishing znamená rybaření, rybolov, což v tomto kontextu označuje
rozesílání „návnady“ (e-mailových zpráv) v naději, že „se chytí“ některé oběti.
Náhrada prvního f za homofonní ph má několik vysvětlení; nejpravděpodobnější je
přirovnání k tzv. phreakingu, resp. obecně je záměna f za ph běžná v tzv.
leetspeaku (též lama), slangu používaném v jisté internetové subkultuře.
Objevuje se i teorie s významem zkratky password harvesting fishing, tzn. zhruba
„rybolov sklízením hesel“, ta je však chybná.

V češtině se slovo používá velmi často neupravené, případně se používá
„počeštěná“ varianta rhybaření, případně rhybhaření, rhybolov, rhybholov.
Inspirací pro českou variantu se stal Kantůrkův překlad jazyka zeměplošských
Igorů, který češtinu komolí podobným způsobem jako originál angličtinu.

Technika phishingu byla detailně popsána v roce 1987 v práci a prezentaci
předané International HP Users Group, Interex. Poprvé byl termín phishing použit
v usenetové skupině alt.online-service.america-online dne 2. ledna 1996, ačkoli
se označení mohlo objevil již dříve v tištěném magazínu 2600: The Hacker
Quarterly.

Phishing na AOL byl úzce spjat s warez komunitou, jež si vyměňovala pirátský
software, a scénou crackerů, která padělala kreditní karty a páchala jiné
internetové zločiny.

Phisher (původce phishingu) se mohl vydávat za pracovníka AOL a odeslat zprávu
potenciální oběti, ve které žádal odhalení jejího tajného hesla. Ve zprávě byly
většinou žádosti jako „ověřit účet“, nebo „potvrdit informace“, což by vedlo
samozřejmě k prozrazení choulostivých informací oběti. Jestliže se útočník
dozvěděl heslo, mohl disponovat účtem oběti, nebo rozesílat nevyžádanou poštu
(spam). Oboje, jak phishing, tak warez na AOL, obecně vyžadovaly programy
napsané uživateli, jako například AOHell. Phishing začal být tak častý, že byl
do všech zpráv přidán řádek: „Žádný pracovník AOL se vás nemůže nikdy ptát na
heslo, ani údaje ohledně vašeho účtu.“

První známka o přímém pokusu napadnout platební systém je z června 2001, kdy se
cílem stal e-gold. Tento pokus byl následován „post-9/11 ID kontrolou“ krátce po
útocích 11. září 2001 na Světové obchodní centrum. Oba pokusy prakticky
ztroskotaly, ale lze na ně pohlížet jako na prvotní pokusy vůči následným
plodnějším útokům na přední banky.

K roku 2004 byl již phishing považován za plně rozvinutou ekonomiku zločinu,
která poskytovala za hotovost součásti, které byly shromažďovány na konečný
útok. Odhaduje se, že mezi květnem 2004 a květnem 2005 se vinou phishingu
ztratilo 929 milionů USD. Z té doby je známá spousta různých technik.

Útočníci se převážně zaměřují na zákazníky bank a on-line platebních služeb.
E-maily zdánlivě od IRS (finanční úřad USA) sbíraly citlivá data amerických
daňových poplatníků. Zatímco první takové pokusy byly rozesílány náhodně s
očekáváním, že některé přijdou zákazníkům dané banky nebo služby, novodobý
výzkum ukazuje, že útočníci v principu dokáží rozpoznat, jaké banky potenciální
oběti používají a příslušně falešné e-maily přizpůsobují. Takto cílenému
phishingu se říká spear phishing (z anglického oštěp). Jsou známé případy útoků
směřovaných specificky na nejvyšší management a jiné vysoké cíle z hlediska
byznysu. Pro takový druh útoků se ustálil pojem whaling (z anglického velryba).

Jedním z hlavních cílů současného phishingu jsou služby sociálních sítí, neboť
osobní detaily z těchto sítí mohou být použity k odcizení identity; koncem roku
2006 počítačový červ převzal kontrolu nad službou MySpace a pozměnil odkazy, aby
přesměrovaly návštěvníky na adresu navrženou k odcizení přihlašovacích údajů.
Experimentální phishing na sociální sítě ukazuje úspěšnost přesahující 70 %.

Phishing se zaměřil i na stránky služby pro sdílení souborů RapidShare, aby tak
získával prémiové účty, které odstraňují rychlostní omezení během stahování,
automatické odstraňování nahraných souborů, čekání na spuštění stahování a
časové prodlevy mezi stahováními.

Následující e-mail obdrželo velké množství českých uživatelů na začátku října
2006:

Každoročně vznikají nové a nové taktiky útoků, které drasticky ovlivňují
statistiky. V roce 2011 dominuje taktika, která je ve skutečnosti stará, avšak
do té doby spíše povrchní. V tomto případě útočník vnikne do webového serveru,
který hostuje mnoho domén - tzv. sdílený virtuální server. Jakmile je útočník
uvnitř takového serveru, namísto vložení své „návnady“ (stránka s falešným
obsahem) napřed na server nahraje svůj obsah. Následně změní konfiguraci serveru
tak, aby všechny obsažené weby začaly jeho obsah zobrazovat. To je standardní
schopnost webových serverů, která umožňuje administrátorům nastavovat sdílené
informační stránky, administrační zařízení a chybové stránky („stránka
nenalezena“ a další).

Takže místo nabourávání se do jedné stránky po druhé, útočník může infikovat
stovky až tisíce webů naráz, podle velikosti daného serveru. V první polovině
roku 2011 bylo identifikováno přes 40.000 unikátních útoků používajících tuto
taktiku. Každý z nich pomocí jiné domény. To je 37 % všech útoků celosvětově.
Hromadných útoků bylo identifikováno celkem 122, každý zahrnující minimálně 50
domén. Útoky zahrnovaly jen 25 institucí; z toho nejčastější byly PayPal (přes
23.000 domén/útoků) a Wells Fargo (přes 6.500 domén/útoků).

Většina metod phishingu využívá některou z forem technického oklamání navrženého
tak, aby odkazy v e-mailech (a příslušné falešné stránky) vypadaly, že náleží
falšované organizaci. Následující odkaz http://www.konkretnibanka.novasluzba.cz/
vypadá, jako by vedl na sekci nová služba na webu konkrétní banky; ve
skutečnosti tento odkaz míří na sekci „konkrétní banka“ (tedy phishing) stránky
„nová služba“.

Běžným trikem bývají překlepy v odkazech. Dalším běžným trikem je, aby text
odkazu vypadal jinak, než skutečný odkaz. Následující odkaz
http://cs.wikipedia.org/wiki/Radost vypadá, že vede na stránku „Radost“, avšak
ve skutečnosti vede na stránku „Smutek“. V levém dolním rohu většiny prohlížečů
se zobrazuje skutečný cíl daného odkazu, na který právě ukazuje myš.

Další problém s odkazy vznikl v souvislosti se zpracováním
internacionalizovaných doménových jmen (IDN). Ve webových prohlížečích je možné
docílit, aby vizuálně identické adresy vedly na různé, potenciálně nebezpečné,
weby. Některá písmenka vypadají totiž skoro (nebo úplně) stejně a rozdíl adres
nemusí být patrný. Jindy se může jednat o adresu s diakritikou - přičemž v
originále diakritiku postrádá.

Navzdory publicitě této vady známé jako IDN spoofing či homografový útok,
zneužívají útočníci tohoto rizika použitím otevřeného URL přesměrování na
stránkách důvěryhodné organizace k zamaskování škodlivého obsahu s důvěryhodnou
doménou. Ani digitální certifikát neřeší tento problém, protože pro útočníka je
možné si pro tyto účely pořídit platný certifikát a následně měnit obsah, aby
důvěryhodnou stránku zfalšoval.

Zkracování domén je taženo popularitou Twitteru a dalších sociálních sítí a
mobilních telefonů a dalších zařízení. Uživatelé těchto služeb mohou získat
velmi krátký odkaz pro vložení do svých (znakově omezených) zpráv, které
automaticky přesměrují návštěvníka na o mnoho delší „skrytý“ odkaz.

Útočníci začali používat obrázky místo textů, aby tak zkomplikovali
anti-phishingovým filtrům detekovat běžně používané texty nebezpečných e-mailů.

Navštívením podvržené stránky klamání nekončí. Některé podvodné stránky
používají JavaScript pro změnu adresního řádku. Toho je docíleno buďto umístěním
obrázku legitimní adresy přes adresní řádek nebo zavřením původního adresního
řádku a otevření nového s legitimní adresou.

Útočník může dokonce využít chyby ve skriptu důvěryhodné stránky proti oběti.
Tento typ útoku (známý jako cross-site scripting) je částečně problematický,
protože nabádají uživatele k přihlášení na stránce banky nebo služby, kde se
všechno od webové adresy po bezpečnostní certifikát jeví korektně. Ve
skutečnosti je však odkaz na stránku vytvořený tak, aby provedl útok. Bez
specializovaných znalostí je velmi obtížné útok vystopovat. Právě taková vada
byla použita v roce 2006 proti společnosti PayPal.

V roce 2007 byl odhalen univerzální balíček Man in the middle (MITM) Phishing
Kit, poskytující jednoduše použitelné rozhraní, díky kterému útočník přesvědčivě
zreplikuje webové stránky a zaznamená přihlašovací údaje vložené na falešné
stránce.

Aby se vyhnuli technikám skenujícím weby pro odhalování phishingu, začali
útočníci vytvářet falešné stránky v technologii Flash. Ty vypadají jako skutečné
stránky, ale skrývají text v multimediálním objektu.

Ne všechny metody phishingu vyžadují falešné stránky. Zprávy, které tvrdí, že
jsou z banky nabádaly uživatele, aby zavolali na určité číslo s odvoláním na
problémy s jejich bankovními účty. Jakmile klient zavolal na uvedené číslo
(vlastněné útočníkem a poskytované službou Voice over IP), byl vyzván k vložení
čísla účtu a PINu. Takzvaný Vishing (z anglického voice phishing) někdy používá
zfalšovanou identifikaci volajícího. Vyvolá tak dojem, že volá z důvěryhodné
organizace.

Existuje několik úrovní boje s phishingem: na uživatelské úrovni zejména osvěta
a dodržování bezpečnostních pravidel, na softwarové úrovni je možné používat
specializované nástroje, které phishingové útoky umožňují detekovat a
upozorňovat na ně. Také existují organizace, které se bojem s phishingem
zabývají cíleně a stránky využívané k těmto útokům odstraňují. Některé státy už
dokonce vytvořily specializovanou legislativu zaměřenou na phishing.



https://cs.wikipedia.org/wiki/Marihuana

Marihuana je droga (léčivo), která se získává usušením květenství samičích
rostlin konopí s obsahem tetrahydrocannabinolu (THC) nad 0,3 %. V České
republice je legální pouze na lékařský předpis.

Výraz marihuana pochází z mexické španělštiny, o přesném původu se ale stále
spekuluje.

Název byl použit i jako propagandistický prostředek boje proti pěstování a
užívání konopí. Slangově, zvláště pak jejími uživateli, bývá označována mnoha
různými názvy jako např. tráva, ganja, skéro či skunk (původně název konkrétní
odrůdy). Označení marijánka je archaismus a v současné době se příliš nepoužívá.

Nejpodstatnější chemickou složkou, která zajímá pěstitele marihuany nejsou
alkaloidy, jako u jiných rostlin, ale kanabinoidy. Konopí je produkuje jako
jediná rostlina na světě. Množství a poměrné zastoupení kanabinoidů rozhoduje o
tom, jaké bude mít marihuana vlastnosti z hlediska účinků. Syntéza kanabinoidů
probíhá především v buňkách živičných (pryskyřičných) žláz, jejichž množství v
rostlině kolísá podle kultivaru, pěstebních podmínek, pohlaví a umístění na
rostlině. Kanabinoidů již bylo izolováno přes 100, mezi nejvýznamnější patří

THC, CBD a CBC vznikají dekarboxylací z karboxylových kyselin THCA, CBDA a CBCA.

Kromě kanabinoidů jsou hlavními složkami silic v konopí také terpeny,
flavonoidy, alkaloidy a lignany.

Podle poměrného zastoupení kanabinoidů v marihuaně bylo pěstiteli stanoveno 5
tzv. chemotypů.

Někdy se zjednodušeně uvádí chemotypy dva - sativa a indica. Dá se říci, že
Sativa je chemotyp 1, má schopnost přivodit stav označovaný jako "high",
víceméně povzbudivé účinky. Oproti tomu Indica, chemotyp 2 nebo 3, obvykle
navozuje stav známý jako "stoned", tedy stav klidové relaxace, "zkamenění". Dnes
pěstované konopí má však s "klasickými" odrůdami jen málo společného - dělení na
sativa a indica už z praktického hlediska ztratilo smysl a používá se spíš k
popisu účinků. Dnešní rekreační a léčebné konopí je vlastně křížencem mnoha
odrůd.

Marihuana pocházející z mírného podnebného pásma je po sklizni zelená, během
sušení dostane barvu zelenou či tmavě zelenou až nahnědlou; zažloutnutí
marihuany způsobuje sušení na slunečním světle. Květenství a plod rostliny
obsahuje velice málo pryskyřice, a proto je nelze slisovat do tabulek. Evropská
marihuana obsahuje více listů než severoamerická, která je složena hlavně z
plodících a kvetoucích konečků větví. Chemické složení evropské marihuany je
mimořádně pestré, protože se zasévají semena pocházející z různých zeměpisných
oblastí, jejichž výsledkem je marihuana různé kvality. Severoafrická marihuana
je světle zelená, případně žlutá, je to nadrobno nasekaná rostlinná drť, která
neobsahuje semena a stonkové části. Západoafrická a karibská marihuana je po
sklizni zelená, během sušení však zhnědne. Je dobře lisovatelná díky vysokému
obsahu pryskyřičných látek. Při zpracování se plodnaté a květnaté části rostliny
rozdrtí, avšak semena – tmavohnědé barvy – jdou rozpoznat. Karibské přípravky
jsou obvykle horší kvality, protože obsahují hodně stonkových částí.
Středoafrická marihuana je podobná západoafrické. Jihoafrická marihuana je blíž
k evropským produktům, jak z hlediska barvy, tak i z hlediska většího obsahu
listů.

V Jižní Americe se vyrábí marihuana podobná karibské, tedy horší kvality,
obsahující více vláknitých částí a méně pryskyřice.

Zvláštní je marihuanový přípravek vyráběný v jihovýchodní Asii z kvetoucích a
plodnatých konečků větví, který se suší ve formě tyčinek zabalených do
bambusových listů. Tyto asi 8 cm dlouhé tyčinky vážící zhruba 2 g jsou na černém
trhu známy pod názvem Buddhova hůl (Buddha-stick).

Konopí se pěstuje obvykle v běžném zahradním nebo kokosovém substrátu nebo se
používá metoda zvaná Hydroponie, tzn. pěstování v živném roztoku. Konopí
vyžaduje kyprý humózní substrát s menším obsahem živin, pravidelně osluněnné
stanoviště a dostatek vláhy. Půda musí být neutrální až mírně kyselá a pH by se
mělo pohybovat mezi 6,5 - 5,3. Pěstování rostliny k produkci drogy je v ČR
nelegální.

Moderní dějiny marihuany se začaly psát koncem šedesátých let, kdy se několika
lidem (nejčastěji jmenován je Sam Skunkman) z kalifornské semenné banky Sacred
Seeds podařilo vyšlechtit první kvalitní odrůdu marihuany zvanou Skunk #1. Za
zdroje genetiky byly zvoleny mexické odrůdy Columbian Gold, Acapulco Gold a
jedna nespecifikovaná afghánská rostlina. Cílem bylo stvořit dříve dozrávající
odrůdu s kompaktním květenstvím, odolnou proti plísni i škůdcům a s vysokým
obsahem THC, což se podařilo. Po zásahu federálních úřadů a rozpadu banky Sacred
Seeds se její členové rozutekli do celého světa a tím, že si semena vzali s
sebou se jeho genetické linie dostaly do Nizozemska, Kanady a dalších států a
Skunk #1 se stal nesmrtelným.

Postupem času se začaly objevovat další a další odrůdy, avšak většinou mají
základ buď v okolí Afghánistánu (Afghan #1 - převážně Indiky), nebo Střední
Americe (většinou Sativy Haze), nebo dalších částech planety, kde se marihuaně
daří a má tam své "domovské místo" (v angličtině označováno jako "landrace").
Šlechtěním odrůd se zabývají hlavně semenné banky (Nizozemsko, Švýcarsko,
Kanada) a někteří domácí pěstitelé. Avšak na vyšlechtění vlastní stabilní odrůdy
je potřeba mnoho času, velkého počtu rostlin, znalost genetiky a samozřejmě i
znalost marihuany jako takové.

Odrůdy často dostávají jména podle země jejich původu a nebo jejich
charakteristických vlastností. Třeba Mazar podle města Mazár-e Šaríf, Hindu Kush
podle pohoří Hindúkuš, Durban Poison podle města Durban atd., podle vlastností
třeba BlueBerry, která dokvétá v modré barvě a má ovocnou vůni nebo Big Bud
podle jeho vysokých výnosů. Dále se můžeme setkat se jmény, která jsou komerčně
velice známá, jako White Widow, AK-47, Jack Herrer, Northern Lights atd. Některé
odrůdy mají kolem sebe uměle vytvořené příběhy, jako je např. G13, při jejímž
vzniku měly údajně stát vládní agentury jako CIA nebo FBI. Cílem prý bylo
vytvořit silnou marihuanu použitelnou jako sérum pravdy. G13 v čisté podobě již
dnes ale sehnat nelze. Některé odrůdy jsou vhodné pro pěstování venku (Outdoor)
nebo vevnitř pod umělým osvětlením (Indoor) popřípadě ve skleníku (Greenhouse).

Marihuana se obvykle plní čistá nebo smíchaná s tabákem do cigaret, dýmek, či
vodních dýmek, které se pak kouří. V Indii se marihuana (ganja) smíchaná s
tabákem žvýká. Rovněž se může jíst (přidává se do koláčků, bramboráčků) nebo se
přepustí s máslem či olejem. Další možností je konopné mléko, které se několik
hodin vaří s méně hodnotnými částmi rostliny, případně konopný čaj. Marihuanu je
také možné louhovat ve vysokoprocentním alkoholu (např. slivovici).

Joint je cigareta obsahující sušenou marihuanu s tabákem nebo bez tabáku, který
funguje jako katalyzátor (pomáhá hoření; marihuana nedoutná). Množství marihuany
v jointu se pohybuje podle zkušenosti, chuti a počtu kuřáků. Název pochází ze
skutečnosti, že cigareta je sdílena několika kuřáky mezi sebou.

Blunt je marihuanový „doutník“, kdy se místo papírku použije list tabáku,
zpravidla z vysypaného doutníku. Tento způsob kouření je rozšířen hlavně v USA,
odkud se začal v poslední době šířit do Evropy. V současné době je i u nás možné
koupit předpřipravené tabákové listy s různými příchutěmi, do kterých je možné
ubalit ihned bez obtížného vysypávání doutníku. Blunt se zpravidla balí čistý,
jako podpora hoření tady slouží tabákový list.

Bong je přenosná jednoduchá vodní dýmka. Při kouření je marihuana uložena v
kotlíku a prochází přes vodní lázeň, takže se kouř ochladí a ve vodě zůstane
podstatná část nečistot, takže je kouření méně škodlivé. Některé zdroje avšak
uvádí, že kouření přes bong je právě více škodlivé než jiné způsoby užívání,
jelikož je kouř ochlazován a je ho možné vdechnout více a podráždit tím tedy
několikanásobně plíce. Velikost bong se pohybuje od malých kapesních modelů až
po velké metrové obry. Některá bonga jsou navíc u náustku zúžená, takže je do
nich možné vložit led, aby se kouř ještě více ochladil.

Skleněnka, regionálně též sklo, je malá skleněná trubička s takzvaným kotlem
(rozšíření na konci), kam se nacpe marihuana, která se zapálí a vdechuje.
Skleněnka bývá většinou dlouhá jako cigareta, ale existuje i ve spoustě různých
provedeních a barvách.

Šlukovka je většinou malá dřevěná dýmka se síťkou v kotli. Do kotle se sype
čistá marihuana a princip kouření je totožný jako u skleněnky. U malých šlukovek
se může stát to, že plamen prošlehne až do krku a nepříjemně popálí rty nebo
jazyk.

Bhang se vyrábí z listů marihuany, které se vyvaří v mléce. Účinky se dostavují
po delší době (někdy i několik hodin), proto se stává, že se dotyčný přecení a
zkonzumuje nadměrné množství, které může vyvolat nepříjemné stavy a pocity.

Vaporizér je další možnost, jak užívat marihuanu. Při takzvaná vaporizaci
nedochází k hoření marihuany, ale marihuana je zahřáta na teplotu (přibližně
185 °C), při které se z ní vypařují aktivní látky. Vaporizér vede horký vzduch
přes vloženou směs, většinou marihuanu, ale třeba i tabák, eukalyptus, šalvěj
atd. Vapor z vaporizéru neobsahuje škodlivé toxické a karcinogenní látky.

Konopí je jedním z nejbezpečnějších známých léčiv. Terapeutické efekty zahrnují
léčení a mírnění nepříjemných symptomů u některých onemocnění.

K medicinálním účelům se užívá kouřením nebo za použití vaporizéru. Dále se
používá konopný výtažek jako sublinguální sprej, protože se dobře vstřebává přes
ústní sliznici. Dají se vyrábět i rektální čípky. Pro různé léčebné účely se
používá marihuana s různým poměrem kanabinoidů a doprovodných látek.

THC účinkuje tak, že zvyšuje šum neuronů a zabraňuje tak normální funkci mozku..

U chronických uživatelů konopí bylo popsáno nadměrné zvracení. O tom, že se
nejedná o vzácný problém, svědčí práce popisující 98 případů.

V případě glaukomu sice marihuana snižuje nitrooční tlak, ale tento efekt je
příliš krátkodobý. Vzhledem k tomu a k vedlejším účinkům drogy American Glaucoma
Society nedoporučuje marihuanu používat v této indikaci.

Dočasné zmírnění zvýšeného svalového napětí u roztroušené sklerózy sice po
marihuaně nastane, ale dojde zároveň postižení kognitivních funkcí (paměť atd.),
které bylo popsáno v případě podávání konopných drog těmto nemocným.

Že by marihuana léčila duševní poruchy jako deprese nikdo neprokázal, zato se
zjistilo, že marihuana deprese vyvolává. Marmorstein a Iacono (2011) i další
autoři konstatují, že zneužívání konopí v dospívání zvyšuje trojnásobně možnost
závažného depresivního onemocnění v pozdějších letech.

Také nikdo neprokázal, že by marihuana léčila nádory. Je to naopak karcinogen.
Taylor a Hall uvádějí, že při kouření marihuany je tkáň vystavena vlivu kouře
více než při kouření tabáku. S tím souvisí vysoký výskyt kašle s expektorací u
kuřáků konopí. Při kouření konopí se ve srovnání s kouřením tabáku hladina
karboxyhemoglobinu asi zvyšuje 5x a navíc se vdechuje 3x více dehtu.

Nešpor a Csémy uvádí, že ačkoliv je výzkum léčebných účinků konopí legitimní,
neměly by se přeceňovat a naopak vážit rizika, která jsou patrně u marihuany
vyšší než se odhadovalo v dřívějších studiích.

Naopak dokládají ve své studii negativní dopad na společnost. Podle autorů Wall
a spol. je spotřeba marihuany vyšší v státech USA, které marihuanu k léčebnému
používání uvolnily (v roce 2008 jich bylo 16 z 50). V těchto státech také
dospívající vnímali marihuanu jako méně rizikovou.

Marihuana se většinou používá k symptomatickému mírnění obtíží, nikoliv jako
léčba příčiny onemocnění. Je otázka, zda dočasné zmírnění symptomu roztroušené
sklerózy vyváží vyšší postižení kognitivních funkcí (paměť atd.), které bylo
popsáno v případě podávání konopných drog těmto nemocným. Takto lze uvažovat o
většině jiných uváděných indikací marihuany. Je např. velká otázka, zda lepší
chuť k jídlu u nemocného s AIDS vyváží jeho zhoršené sebeovládání během
intoxikace THC se všemi možnými důsledky včetně rizika přenosu infekce na další
osoby, možnost recidivy závislosti na jiné droze a vyšší riziko respiračních
infekcí.

Ještě problematičtější je používat marihuanu u duševních onemocnění, protože
naprostá většina duševních chorob zvyšuje riziko vzniku závislosti na
psychoaktivních látkách. To se týká i depresí nebo úzkostných stavů. K
dekompenzaci stavu duševně nemocných kromě samotného účinku drogy mohou přispět
i nepředvídatelnost účinků marihuany. Ta, jak známo vyvolává i u duševně
zdravých lidí někdy úzkosti, paniku, pocity pronásledování, poruchy vnímání a
rozladu během kocovin. Duševní stav může navíc komplikovat selhávání v životních
rolích v důsledku zneužívání drog. Neprokázalo se, že by konopné drogy léčily
Alzheimerovu demenci nebo mírnily její projevy.

Bolest má často signální funkci. Její odstranění nemusí pacientovi prospět. Může
naopak zakrývat příznaky, které by jinak nemocného přiměly vyhledat např.
chirurgickou nebo jinou léčbu akutního onemocnění.

Ještě dodáváme, že dosud jediná slepá kontrolovaná studie neprokázala u
diabetické polyneuropatie vyšší efektivitu konopného extraktu Sativex oproti
placebu.

Není mnoho uživatelů, pro které kromě marihuany přestane vše ostatní existovat
(známka psychické závislosti). Z těch, kdo marihuanu kouří, si vytvoří závislost
asi 9 % osob. Příznaky závislosti jsou: růst tolerance, touha, zanedbávání
jiných oblastí života atd. Po vysazení vyšších dávek konopných drog se mohou
objevovat odvykací stavy, které zahrnují úzkost, podrážděnost, deprese, kolísání
nálad, agresivita, bolesti svalů, poruchy spánku, noční děsy, poruchy
soustředění, bolesti hlavy, noční pocení, zahlenění, nechutenství, křeče v břiše
po jídle, třesy a závratě.

Zdravotní rizika konopí budou patrně podstatně závažnější, než se předpokládá.
Důvodem je okolnost, že laici si často neuvědomí spojitost určitých obtíží se
zneužíváním drogy. I ti, kdo si takovou souvislost uvědomí, nebudou o ní raději
hovořit, jak se o tom ještě zmíníme v případě úrazů. Obsah THC (nejvýznamnější
psychoaktivní látky v konopí), se za 30 let od roku 1970 zvýšil až 15x.
Rizikovost drogy je proto podstatně vyšší, než uváděly starší výzkumy.

Marihuana vyvolává závislost a velká část pacientů nebo klientů zařízení pro
léčbu návykových nemocí vyhledá pomoc právě pro „čistou“ závislost na marihuaně
nebo pro závislost na marihuaně a jiné droze. K recidivám závislých na pervitinu
nebo heroinu dochází často po té, co opět začali kouřit marihuanu. Odhadovalo
se, že v USA a roce 1999 vyhledalo léčbu pro závislost 220 000 těch, kdo uvedli,
že jejich primární drogou je marihuana.

Hovořit o tom, že marihuana vyvolává slabou psychickou závislost je velmi
nepřesné. THC se při chronickém užívání ukládá v tukové tkáni a při abstinenci
se odtud uvolňuje jen zvolna. Jestliže by se podal antagonista THC, objevil by
se rychle silný odvykací stav s tělesnými projevy. To, jestli je závislost silná
nebo slabá, pokud lze tyto výrazy použít, záleží na dávkách, délce podávání,
věku a dalších faktorech. Např. u dospívajícího, který zneužíval konopí řadu
let, se může jednat o závislost mimořádně silnou a úpornou. Marihuana jasně
vyvolává závislost i podle kritérií Mezinárodní klasifikace nemocí (MKN-10),
podle níž je tělesný odvykací stav možným, ale rozhodně ne nutným znakem
závislosti. Podle materiálů amerického National Institute on Drug Abuse (NIDA)
se závislost vytváří u asi 17 % uživatelů, kteří se s touto drogou setkají v
časném věku. U těch, kdo kouří marihuanu denně, je podle téhož pramene přítomna
závislost u 25 až 50 % osob. Návykový potenciál drogy je dnes mimo pochybnost.

Zneužívání drog konopí se navíc pojí se zneužíváním jiných psychoaktivních
látek, čímž ještě rostou zdravotní rizika. Kouření marihuany ztěžuje překonání
závislosti na tabáku. Rey a spol. poukazují na to, že zneužívání konopí často
souvisí s depresí (viz dále), problémovým chováním, pitím alkoholu a užíváním
jiných drog. Ať už se jedná o příčinnou souvislost nebo vliv společných
rizikových faktorů, takový dospívající je podstatně více ohrožen.

I nahodilá prostá intoxikace marihuanou může vyvolávat úzkost a panické stavy.
Je známo, že zneužívání marihuany je spojeno se zvýšeným rizikem psychotických
příznaků nebo zhoršováním již existující psychotické symptomatologie. To se týká
zejména těch, kdo prodělali psychotické onemocnění nebo u nichž se duševní nemoc
objevila v rodině. Nověji zjistili van Gastel a spol., že se subklinické
psychotické projevy objevují v celé populaci dospívajících a přetrvávají i po
nejméně roční abstinenci od této drogy.

Marmorstein a Iacono konstatují, že zneužívání konopí v dospívání zvyšuje
trojnásobně možnost závažného depresivního onemocnění v pozdějších letech.
Citovaní autoři zjistili, že to nelze vysvětlit pouze psychologickými a
sociálními mechanismy (např. selhávání v životních rolích), ale že se uplatňují
i mechanismy biologické.

Během intoxikace se zhoršuje pozornost, paměť a psychomotorický výkon. Chronická
intoxikace vede k poškození pozornosti a paměti, které nemusí být zvratné při
abstinenci. Bolla a spol. zjistili u těžkých uživatelů zhoršené výsledky v
testech paměti, psychomotorické rychlosti a manuální obratnosti až 28 dní po
zahájení abstinence. Crean a spol. uvádějí, že chronické zneužívání konopí
oslabuje motorickou koordinaci a oslabuje složité exekutivní funkce, jako je
plánování, organizaci a rozhodování. To vyvolává komplikace v běžném životě a
také znesnadňuje léčbu. Masivní a dlouhodobý abúzus konopí zhoršuje soustředění,
oslabuje pružnost myšlení a znesnadňuje učení i podle jiných autorů.

Už literatura popisovala u závislých na konopí ztrátu o jiné hodnoty než o ty,
které souvisejí s drogou. S tím by mohla souviset práce Pedersena. Citovaný
autor zjistil, že zejména chroničtí uživatelé konopí (50 a více užití během
posledních 12 měsíců) jsou statisticky vysoce významně častěji na sociální
podpoře, že ji dostávají déle a že je méně pravděpodobné, že by se bez ní
obešli. Uvedené skutečnosti vysvětlují tito autoři postižením kognitivních
funkcí a dalšími faktory, jako je selhávání ve škole nebo vazba na rizikové
známé. Nejedná se sice o zjištění nová, ale tato studie je cenná tím, že se
jednalo o 13 let trvající prospektivní projekt a že autoři brali v úvahu další
proměnné, jako je zneužívání jiných látek nebo socioekonomický status. O tom, že
zneužívání konopí souvisí horším školním prospěchem svědčí řada prací, např.
Lynskey a Hall. Uvažujte se také o tom, že dospívající, kteří tuto drogu
zneužívají, obtížněji přejímají dospělé role a o tom, že konopí narušuje
psychosociální vývoj dospívajících.

Lorenzetti a spol. (24) vyvozují z výsledků vyšetření magnetické rezonance
(MRI), že chronické zneužívání konopí může vést k morfologickým změnám mozku.

K závažným rizikům konopných drog patří dopravní nehody. Domníváme se, že lidé
které jsou pod vlivem THC by neměli motorová vozidla řídit, ani kdyby by drogu
užívali legálně. Mají zpomalený reakční čas, zhoršenou koordinaci a mohou se u
nich objevit i poruchy vnímání. Před zhoršenou schopností řídit pod vlivem
konopí varují materiály Světové zdravotnické organizace s ohledem na vysoký
počet zemřelých, kteří zavinili dopravní nehodu a byli pod vlivem drog z konopí.
Nejednoznačné výsledky některých studií lze snadno vysvětlit tím, že zhoršená
schopnost řídit se tolik neprojeví u zkušených řidičů v klidném provozu, ale v
kritických situacích. Tehdy jsou rychlé a přesné reakce nejpotřebnější. Konopí
více zhorší schopnost řídit u mladých nebo naopak velmi starých lidí a
nezkušených řidičů. Schopnost řídit je zhoršena při kombinaci drog z konopí a
alkoholu ještě více než po samotném alkoholu.

Zneužívání konopí je spojeno s vyšším rizikem úrazů, které vyžadují
hospitalizaci. Riziko úrazů zvyšuje i kombinace drog z konopí a alkoholu. To je
pochopitelné, jestliže uvážíme vliv marihuany na koordinaci a rovnováhu. Řada
úrazů související se zneužívání konopí nebývá rozpoznána, protože aplikaci této
drogy pacienti často tají.

Zneužívání marihuany může souviset i s násilným chováním. Tak Fierro a spol.
zjistili, že řízení pod vlivem marihuany nebo alkoholu zvyšuje riziko násilného
jednání v silniční dopravě (tzv. „road rage“). Zneužívání marihuany bylo častěji
spojeno s agresivním chováním u dospívajících ve studii autorů Sousa a spol..
Není jisté, nakolik se jedná o příčinnou souvislost a nakolik o vliv společných
rizikových faktorů.

Kouření marihuany je spojeno se vznikem nebo zhoršováním řady problémů, které se
týkají dýchacího ústrojí. Patří sem chronický zánět průdušek, tuberkulóza a
změny, které mohou předcházet vzniku nádorů. Existuje i zvýšené riziko rakoviny
v dutině ústní, hltanu a jícnu. Lze namítnout, že počet vykouřených
marihuanových cigaret není tak vysoký, jako v případě kouření tabáku. To je sice
pravda, ale marihuanový kouř obsahuje podstatně více škodlivin a roli hraje i
odlišná technika kouření. Karcinogenní vliv kouření konopí potvrzuje řada prací.
K důvodům patří přítomnost rakovinotvorných látek v marihuanovém kouři, nálezy
premaligních změn při bronchiální biopsii u kuřáků marihuany a oslabení
imunitních obranných mechanismů dýchacích cest. Taylor a Hall (49) uvádějí, že
při kouření marihuany je tkáň vystavena vlivu kouře více než při kouření tabáku.
S tím souvisí vysoký výskyt kašle s expektorací u kuřáků konopí. Při kouření
konopí se ve srovnání s kouřením tabáku hladina karboxyhemoglobinu asi zvyšuje
5x a navíc se vdechuje 3x více dehtu. Vlivem marihuany se také zhoršují již
existující respirační onemocnění, jako jsou záněty průdušek, rozedma plicní nebo
astma. Marihuana sice obvykle vede k bronchodilataci, ale někdy naopak paradoxně
k bronchospasmu. To může být pro nemocného s astmatem osudné. British Lung
Foundation uvedla v roce 2012, že tři až čtyři cigarety marihuany denně poškodí
plíce stejně jako dvacet tabákových cigaret. Tato zpráva je ale podle některých
odborníků (např. prof. David Nutt) pouze pokračujícím šířením paniky ze strany
BLF.

Studie z roku 2006, provedená týmem Donalda Tashkina z David Geffen School of
Medicine, Los Angeles na generaci hippies, shledala, že ani ti nejtěžší kuřáci
marihuany neměli zvýšený výskyt rakoviny plic, kuřáci tabáku měli naopak výskyt
zvýšený výrazně, až 20x. Podle 20 let trvající studie, publikované v roce 2012 a
čítající přes 5000 účastníků nemá pravidelné kouření marihuany (na rozdíl od
tabáku) žádný nepříznivý vliv na funkci plic. Výsledky studie naopak naznačují
vliv pozitivní. Výsledky výzkumu z roku 2015 ukazují, že kouření konopí v
průměrném množství jednoho jointu denně není ani po 20 letech užívání spojeno s
poklesem sekundární vitální kapacity nebo škodlivými změnami spirometrických
hodnot u onemocnění malých dýchacích cest.

Při intoxikaci konopím dochází k zvýšení tepové frekvence až na 160/m a
rozšíření cév. To se projevuje např. nápadným zarudnutím spojivek. Proto se
mohou objevovat závratě. Po marihuaně byly také popsány smrtelné srdeční příhody
a to i u mladších lidí. Uvádí se, že hodinu po vykouření marihuanové cigarety je
riziko náhlé srdeční příhody zvýšeno téměř 5x. K dalším možným mechanismům
srdečních příhod patří i spasmus věnčitých tepen. S tím je v souladu i práce
autorů Bilbault a spol., kteří popsali mimo jiné fibrilaci komor u muže ve věku
23 let hodinu po vykouření marihuanové cigarety. Citovaní autoři také nabízejí
možná vysvětlení náhlých srdečních příhod i u zdravých mladých lidí. K nim patří
aktivace sympatiku a vyšší tepová frekvence a krevní tlak při středních dávkách.
Při vyšších dávkách se objevuje navíc aktivace parasympatiku, což vede k
zpomalení tepu a hypotenzi. Situaci navíc zhoršuje karboxyhemoglobin v krvi. To
snižuje vazebnou kapacitu krve pro kyslík při vyšších nárocích na srdce. Hladiny
karboxyhemoglobinu jsou vyšší než v případě kouření cigaret.

Martin-Blondel považují na základě svých pozorování marihuanu spolu tabákem za
rizikové činitele při vzniku tromboangiitis obliterans.

Singh a spol. popsali 17 případů ischemické mozkové mrtvice, k níž došlo v
souvislosti s kouřením marihuany. Je zajímavé, že z této skupiny bylo 9 osob
mladších 45 let a nejmladšímu bylo 15 let. U těchto pacientů nebyly přítomny
jiné rizikové faktory a u části z nich došlo k exacerbaci symptomů po té, co
znovu začali kouřit konopí.

Dospívající jsou závislostí na marihuaně, jinými duševními poruchami, selháváním
v životních rolích a dalšími komplikacemi ohroženi více než dospělá populace.
Riziko roste u např. u dospívajících se špatným školním prospěchem a těch, s
duševní poruchou a u těch, kteří se s drogou setkali v dříve. Dospívající
zneužívající marihuanu také častěji zneužívají jiné látky. Uvedenou skutečnost
lze vysvětlovat různě, mimo jiné vlivem společných rizikových faktorů včetně
problematičtější sítě vztahů. Příčinnou souvislost však vyloučit nelze. Z
praktického hlediska je důležité, aby pracovníci pomáhajících profesí, kteří
přicházejí do styku s dospívajícími zneužívajícími marihuanu, pamatovali na
zvýšené riziko zneužívání jiných drog.

Ženy, které kouří konopí během těhotenství, riskují narození dítěte s nízkou
porodní vahou. THC prochází placentou a působí na centrální nervový systém plodu
během nitroděložního vývoje. Objevily se zprávy o poškození plodu, jestliže
budoucí matka zneužívá drogy z konopí v těhotenství, u těchto dětí se objevují
třesy, netypicky vysoký křik, který může znamenat neurologické poškození. Tyto
děti mívají pak ve škole více problémů s chováním, pozorností i pamětí. Děti,
které byly během nitroděložního vývoje vystaveny konopí, jsou biologicky
zranitelnější co se týče závislosti na psychoaktivních látkách v pozdějších
letech a mohou mít oslabenou imunitu.

Francis L. Young, soudce DEA, vydal v roce 1988 po prostudování tisíců stran
dokumentace toto prohlášení: "Marihuana ve své přírodní podobě je jedna z
nejbezpečnějších terapeutických látek známá člověku."

Podle studie (2010) profesora Davida Nutta je marihuana méně škodlivá než
alkohol a tabák. Dr. Sanjay Gupta, hlavní korespondent CNN pro péči o zdraví a
kandidát na ministra zdravotnictví napsal v roce 2013: "Chybně jsem věřil, že
DEA zařadila marihuanu do kategorie těch nejškodlivějších drog (Schedule 1
substances) na základě řádných vědeckých důkazů. Dnes už ale vím, že žádné
vědecké důkazy neexistovaly a že se tyto výtky nezakládaly na pravdě. Marihuana
nemá nijak velký potenciál ke zneužití, naopak existují velice přesvědčivé
důkazy o tom, že se dá využívat léčebně. Po sedmdesát let jsme byli ve Spojených
státech strašlivě a systematicky uváděni v omyl, a já se za svou roli v této
dezinformační kampani omlouvám."

Podle dvě desítky let trvající studie (2015) nezvyšuje pravidelné užívání v
dospívání riziko pozdějších zdravotních nebo psychických problémů (např.
rakovina nebo deprese).

Podle jiné přes 20 let trvající studie (2016) nebylo na rozdíl od tabáku
pravidelné užívání konopí v dospělosti spojeno s jinými zdravotními problémy než
periodentálním onemocněním.

Podle studie uveřejněné v roce 2013 může dlouhodobé, pravidelné a časté kouření
marihuany ovlivnit vývoj mozku mladistvých uživatelů, projevující se
dlouhodobějším zhoršením paměti. Čím dříve začali sledovaní uživatelé s
chronickým užíváním marihuany, tím větší byl dopad na vývoj mozku. U
dospělejších jedinců (tj. po devatenáctém roce života) se tento účinek podle
studie neprojevil. V roce 2005 ukázal výzkum, že marihuana může dokonce podpořit
růst mozkových buněk.

Podle některých vědeckých studií marihuana působí proti rakovině a sama ji navíc
nezpůsobuje, protože THC způsobí stárnutí buněk, které dříve zemřou, než by se
změnily v nádorové. Dále pak zde není ani riziko předávkování neboť smrtelná
dávka je 15000 jointů za 20 minut přičemž by dříve nastala smrt vinou
předávkování oxidem uhličitým a ne vinou THC. Pocit že už máte dost vás totiž
vede k tomu, že prostě přestanete kouřit (na rozdíl například od alkoholu,
kterého je možné pohodlně vypít více, než je zdravé, bez zpětné vazby od mozku,
který zatím neví jaké účinky bude vypité množství mít). Vyšší riziko
předávkování hrozí u perorální aplikace, kde celková tělem přijatá dávka účinné
látky vyžaduje delší dobu k zapůsobení a poté co se psychoaktivní účinky
požitých konopných produktů dostaví už je nelze žádným jednoduchým způsobem
zastavit, a je nutné počkat i několik hodin, než odezní, často ale pomůže spánek
(pokud je možné usnout). Dosud nebyl zaznamenán jediný případ úmrtí následkem
předávkování se marihuanou.

U určitého procenta uživatelů jsou pozorovatelné příznaky tzv. amotivačního
syndromu projevujícího se úbytkem energie, poklesem ambicí, apatií, snížením
maximální doby udržení pozornosti, neschopností snášet frustraci a ztrátou
efektivity. Nicméně jednoznačný závěr, zda marihuana po dlouhodobém užívání
amotivační syndrom způsobuje, není stále k dispozici. Na příklad podle závěrů
antropologických studií prováděných v 70. a 80. letech je vztah mezi motivací a
mírou konzumace marihuany takový, že nejtěžší uživatelé měli nejvyšší příjmy,
nejnižší nezaměstnanost a nejstálejší pracovní historii z celé skupiny uživatelů
i neuživatelů.

Nebylo zatím jednoznačně prokázáno, zda výskyt psychických poruch – např.
paranoie nebo schizofrenie – souvisí bezprostředně s užíváním konopí, nebo
naopak zda jedinci se sklony k psychickým poruchám, např. kvůli genetické
podmíněnosti a dědičnosti, vyhledávají konopí kvůli možným psychoterapeutickým
či psychosomatickým účinkům. Podstatným faktorem je zejména poměr kanabinoidů
THC a CBD v droze. U lidí s ischemickou chorobou srdeční či dilatační
kardiomyopatií může marihuana vyvolat velmi nepříjemné pocity, jakými jsou
bušení srdce, silná tachykardie, nedostatečné prokrvování těla a pocity podobné
infarktu. U některých jedinců se může vyskytnout hypotenze, která vzácně může
vyvolat mdloby. Tento pocit bývá doprovázen paranoiou, která nepříjemný pocit
umocňuje.

Zvyšuje riziko sedace s jinými léky, které mají sedativní účinky na centrální
nervový systém. Patří mezi ně anxiolytika, hypnotika, celková anestetika,
narkotická analgetika, neuroleptika, tricyklická antidepresiva, antihistaminika,
alkohol.

Metabolické produkty rozkladu účinných látek obsažených v konopí, zejména THC,
se z těla vylučují jen velmi pomalu, mají tendenci se ukládat v lidském
organismu, zvláště v tukové tkáni dlouhou dobu. V moči je detekovatelný, v
závislosti na typu metabolismu jedince, až jeden měsíc. Ve slinách a potu je
detekovatelný do 24 hodin a ve vlasech až po dobu 90 dnů. U jednorázového
použití marihuany jsou detekce v těle kratší, než u opakovaného užívání.

Používají se podobné postupy, jako u jiných závislostí. Např. po vzoru
Anonymních alkoholiků vznikla svépomocná organizace Marijuana Anonymous,
působící v USA a Velké Británii.



https://cs.wikipedia.org/wiki/%C5%98ezno

Řezno (německy Regensburg, latinsky Castra Regina, Reginum, novolatinsky a
v dalších románských jazycích Ratisbona, francouzsky Ratisbonne) je bavorské
město na Dunaji. Město má postavení městského okresu (Kreisfreie Stadt), zároveň
je to správní středisko bavorského vládního obvodu Horní Falc a zemského okresu
Řezno. Nacházelo se zde centrum diecéze, do které České země spadaly před
vyhlášením pražského biskupství (973). Keltské sídlo, které se zde nacházelo
před vznikem germánského města, se nazývalo Radasbona nebo Ratispona.

Historické centrum města je od roku 2006 zapsáno na Seznamu světového dědictví
UNESCO.

Řezno leží v nejsevernějším místě Dunaje, v ohybu řeky, kde se do ní vlévají
řeky Nába (Naab) a Řezná (zastarale Řezen, německy Regen). Město se nachází na
rozhraní čtyř oblastí: pohoří Bavorský les (S a SV), oblast sprašové nížiny
Gäuboden (V a JV), oblast třetihorních kopců na jihu a pohoří Franská Alba na
západě.

Řezno je čtvrtým největším městem Bavorska. V současné době žije na jeho území
140 tisíc obyvatel. Rozloha katastru města činí 80,76 km², hustota zalidnění je
1737 obyvatel/km². Leží v nadmořské výšce 343 m.

Řezno bylo jedním z nejstarších německých městských sídlišť v Německu a ve 12. –
13. století největším a nejbohatším městem v jižním Německu.

Již ve starověku zde existovalo keltské středisko s názvem Radasbona, který se
později přeměnil na Ratisbona. Kolem roku 70 tu Římané založili vojenský tábor
pro kohortu, který císař Marcus Aurelius roku 179 rozšířil na tábor pro legii
s názvem Castra Regina („pevnost na řece Regen“). Ve 4. století bylo toto
opevněné místo zničeno Germány.

Počátkem 6. století se na troskách římského tábora usídlili Agilolfingové,
vévodové utvářejícího se kmene Bavorů, kteří v 7. století přijali křesťanství.
V roce 739 zde sv. Bonifác ustanovil biskupství a vzniklo říšské opatství nad
hrobem sv. Jimrama. Roku 788 ukončil vládu Agilolfingů Karel Veliký a Řezno se
stalo jedním ze sídelních rezidencí Karlovců, později sídelním městem vládců
východofranské říše.

Ve 12. a 13. století dosáhlo Řezno vrcholného rozkvětu. Rozšiřovalo své obchodní
vazby, spojení bylo přes Brennerský průsmyk navázáno mimo jiné s Benátkami. Ve
městě byl ve 12. století postaven první kamenný most, jehož architekt postavil
mimo jiné Juditin most v Praze. Pro Prahu představovalo Řezno bránu na západ.
Město se postupně osvobozovalo z moci bavorských vévodů i řezenských biskupů, až
se v roce 1245 stalo svobodným říšským městem. Ve 14. století je však zastínily
tehdy se rychle rozvíjející Augšpurk a Norimberk. Roku 1542 přijala městská rada
dočasně luterské vyznání.

V letech 1663 – 1802 se Řezno stalo stálým sídlem říšského sněmu, který
představoval jakýsi předstupeň německého parlamentu. V roce 1803 ztratilo status
svobodného města a jako světské knížectví připadlo mohučskému arcibiskupovi
Theodoru Karlovi von Dahlberg. Roku 1809 bylo dobyto Francouzi a roku 1810
připadlo Bavorsku.

Řezno jako jedno z center franské, resp. východofranské říše mělo pro sousední
Čechy význam již v 9. století. Roku 845 do něj přišlo 14 blíže neznámých českých
knížat, aby zde společně se svými družiníky přijali křest. Izolovaný akt je
významný tím, že 14 velmožů jednalo společně a současně nezávisle na
velkomoravském Mojmírovi I. orientovanému na Pasov. Událost připomíná pamětní
deska na kostele sv. Jana.

Největší význam mělo Řezno v počátku budování českého státu, kdy Čechy spadaly
pod správu řezenské diecéze. Bylo tomu od konce 9. století, kdy po smrti
největšího velkomoravského panovníka, Svatopluka I., se pozvedá moc Přemyslovců
a počíná christianizace Čech (budování kostelů na hradištích). Za knížete
Václava se změnila politická orientace českého státu na Sasko, ale církevní
příslušnost k řezenskému biskupství zůstala zachována. Roku 973 bylo v Praze
přes odpor řezenské kapituly, ale se souhlasem biskupa Wolfganga založeno
vlastní biskupství.

Řezno nadále zůstávalo významným městem na obchodní stezce a blízkým říšským
městem. V roce 1158 zde byl korunován Vladislav II. na druhého českého krále. Po
vzoru nedávno tam postaveného Kamenného mostu nechal pak Vladislav v Praze
postavit most Juditin. V řezenském mostě bývá hledán vzor i dalších středověkých
mostů v Čechách, v Písku, v Roudnici nad Labem a Karlova mostu, který nahradil
Juditin.



https://cs.wikipedia.org/wiki/Seznam_evropsk%C3%BDch_st%C3%A1t%C5%AF

Seznam evropských států obsahuje všechny nezávislé, závislé a neuznané státy a
územní celky, které alespoň částečně zasahují na území evropského kontinentu a
Arménii, která se do Evropy kulturně a historicky řadí. Celkem se jedná o 50
plně nezávislých a mezinárodně uznaných států, 6 částečně uznaných států, 6
závislých území a 2 území se speciálním mezinárodním postavením.

Hranice Evropy s Asií je velice sporná. V České republice je nejvíce vyučovaná
verze, kdy hranice vede po řece Embě do Kaspického moře, odtud Kumomanyčskou
sníženinou podél řek Kuma a Manyč až po ústí Manyče do Donu a po něm do
Azovského moře, ale v jiných zemích existují jiné verze. Nejspornější je
jihovýchodní, tedy kavkazská hranice, která se pohybuje od řek Kuma a Manyč až k
hranicím Turecka a Íránu, díky čemuž se všechny zakavkazské uznané i neuznané
státy pohybují mezi Asií a Evropou. Taktéž sporný je ostrov Kypr, který je někdy
řazen do Evropy a někdy do Asie. Do Evropy zasahuje také několik států, které
mají území také v Asii.

Na území Evropy zasahuje 50 nezávislých států a leží zde 44 hlavních měst.
Všechny země kromě Vatikánu jsou členy OSN; všechny země kromě Vatikánu,
Běloruska a Kazachstánu jsou členy Rady Evropy a 28 států je součástí EU.



https://cs.wikipedia.org/wiki/Mistrovstv%C3%AD_Evropy_ve_fotbale_2008

Mistrovství Evropy ve fotbale 2008 probíhalo od 7. do 29. června 2008. Podruhé v
historii soutěže jej hostily dvě země – Rakousko a Švýcarsko. Fotbalové
reprezentace Rakouska a Švýcarska měly start na tomto šampionátu zaručen, o
dalších čtrnácti účastnících se rozhodlo v kvalifikaci, která probíhala od srpna
2006 do listopadu 2007. Mistrovství Evropy zahájil zápas Švýcarsko–Česko. Pro
mistrovství byl připraven nový míč s názvem Europass.

Mistry Evropy se stali hráči Španělska, vedení Luisem Aragonésem, kteří na
turnaji ani jednou neprohráli a ve finále porazili Německo 1:0. Nejlepším
střelcem turnaje se stal španělský útočník David Villa se čtyřmi zásahy.

Do června 2002 byly formálně předloženo sedm nabídek představující čtrnáct zemí.
Dne 12. prosince 2002 v Nyonu, Výkonný výbor UEFA zúžil kandidáty do užšího
výběru na čtyři:

O dva dny později v Ženevě bylo rozhodnuto, že hostitelem budou Rakousko a
Švýcarsko.

Rozdělení týmů do sedmi kvalifikačních skupin bylo vylosováno ve švýcarském
Montreux 27. ledna 2006. Oproti předchozím turnajům byla organizace kvalifikace
změněna – týmy, které skončily na druhých místech v jednotlivých skupinách, už
nehrály barážové zápasy, ale kvalifikovaly se přímo.

Po rozlosování skupin byla označována jako 'skupina smrti', tj. nejtěžší,
skupina C, kde se sešly reprezentace Nizozemska, Itálie, Rumunska a Francie. S
plným počtem bodů se ze svých skupin kvalifikovaly do vyřazovací části týmy
Španělska, Chorvatska a Nizozemska. Překvapením byla Francie, která se umístila
s jedním bodem na posledním místě ve skupině. Stejného umístění 'dosáhli'
fotbalisté úřadujícího mistra Evropy z roku 2004-Řecka, kteří skončili ve
skupině D bez bodu. Z postupujících nejvíce překvapili hráči Ruska, kteří
dokázali přejít přes jedny z favoritů a do té doby výborně hrající Nizozemce a
hráči Turecka, kteří dokázali několikrát otočit průběh zápasu a dostali se,
stejně jako Rusové, až do semifinále, kde byli poraženi Německem.

Kromě toho bylo na turnaji k dispozici několik sudích ve funkci čtvrtých
rozhodčích. A to: Ivan Bebek, Stephane Lannoy, Viktor Kassai, Kristinn
Jakobsson, Grzegorz Gilewski, Olegário Benquerença, Craig Thomson, Damir
Skomina.

UEFA uvolnila celkem 184 milionů euro jako odměny pro reprezentace, což je
oproti 129 milionům z předešlého mistrovství nárůst o 55 milionů.

Všech 16 účastníků mistrovství bylo rozlosováno do čtyř skupin (označených A–D),
ze kterých do čtvrtfinále postoupí těch osm týmů, které skončí na prvních a
druhých místech. V případě rovnosti bodů rozhodují po řadě: body ze vzájemných
zápasů, brankový rozdíl ze vzájemných zápasů, počet vstřelených branek ze
vzájemných zápasů, celkový brankový rozdíl, celkový počet vstřelených branek,
koeficient podle kvalifikací na MS 2006 a toto mistrovství, hodnocení fair play
v turnaji, případně los. Ovšem v případě, že stejný počet bodů a stejné skóre
mají týmy, které spolu hrají poslední zápas, rozhodne se v případě nerozhodného
výsledku po devadesáti minutách střelbou kopů z pokutové značky.

Zápasy v základních skupinách probíhaly od 7. do 18. června 2008, každý den dva
zápasy, jeden v 18:00, druhý v 20:45 SELČ (UTC+2), s výjimkou posledních zápasů
ve všech skupinách, které se hrály vždy oba současně ve 20:45.

Osm týmů, které postoupily ze skupin, následně pokračuje ve vyřazovací fázi (v
ní všechny zápasy začínají ve 20:45), přičemž ve finále se střetne některý tým
ze skupin A a B s některým týmem ze skupin C a D. Pokud zápas ve vyřazovací fázi
skončí remízou, následuje prodloužení 2×15 minut, pokud je i poté stav
nerozhodný, rozhodne se střelbou kopů z pokutové značky.



https://cs.wikipedia.org/wiki/Che_Guevara

Ernesto Rafael Guevara de la Serna (oficiálně 14. června 1928, Rosario,
Argentina – 9. října 1967, La Higuera, Bolívie), běžně přezdívaný Che Guevara
nebo el Che, byl marxistický revolucionář a vůdce kubánských gueril. Původně
vystudoval v Argentině lékařství. Otec, architekt Ernesto Guevara Lynch, byl
irského a španělského původu, matka Celia de la Serna y Llosa pocházela ze
španělské rodiny.

Ze zdravotního důvodu, kterým bylo těžké astma, nechodil do běžné školy. Učila
ho jeho matka a pěstovala v něm lásku ke knihám. Byla to ona, která v něm
probudila náklonnost ke komunismu a levici prostřednictvím knih Marxe a
Engelse.[zdroj?] Dětství bez školního kolektivu se odrazilo v jeho uzavřenosti a
introverzi. Rodinné zázemí jeho raného dětství nemělo daleko k ideálnímu: rodinu
neprovázely žádné konflikty či rozepře.[zdroj?] Na střední školu nastoupil v
roce 1941, o studium projevoval malý zájem, více ho zajímal tělocvik. Hrál
ragby, kde se projevily jeho vůdcovské sklony a taky odhodlání a cílevědomost.
Ve studiu samotném byl však nadprůměrným. Lékařskou fakultu studoval na
Univerzitě v Buenos Aires a v červenci 1953 ji dokončil bez větších problémů. Do
Castrových jednotek narukoval právě jako lékař, brzy se však vypracoval až na
Castrovu pravou ruku. Castro, který původně neměl ke komunismu vztah, se pod
působením svého přítele Guevary postupně stal radikálním marxistou.

Slovo che je rozšířeno v Argentině a Bolívii a používá se jako oslovení,
případně jako ekvivalent zvolání „hej“ nebo „hele“. Guevara si svou přezdívku
získal právě pro časté používání zmíněného slova, které jeho kubánským soudruhům
muselo připadat jako pozoruhodný prvek jeho mluvy.

Ernesto byl velkým čtenářem a diskutérem, a přesto, že měl jisté politické
povědomí, stranil se zapojení do politiky až do věku hodně nad 20 let. V roce
1944 se Guevarova rodina přestěhovala do Buenos Aires. Měli vážné finanční
problémy. V roce 1946 ukončil svá středoškolská studia a začal pracovat.
Současně se přihlásil na lékařskou fakultu. V prvních letech studia procestoval
severní a západní Argentinu, kde v tamních vesnicích studoval lepru a tropické
nemoci. V posledním roce studia se Che vydal napříč Latinskou Amerikou na starém
motocyklu. Na cestě ho doprovázel Alberto Granado. Jeho deníky a dopisy postupně
odhalují, jak si stále více uvědomoval nespravedlnost, chudobu a útlak, které
měl šanci na cestách poznat.

Che z těchto toulek napsal knihu Motocyklové deníky. V úvodu vzpomíná na svého
syna Ernestův otec Ernesto Guevara Lynch. A kromě jiného také říká, proč se jeho
syn osmělil jako mladík na tak dobrodružné putování: Potřeboval do hloubky
poznat potřeby chudých národů a věděl, že aby je poznal, musí k nim najít cestu
ne jako obyčejný turista, nýbrž tak jak to udělal on. Na své pouti se často
zastavoval ne proto, aby si vyfotil krajinu nebo prošel zajímavosti, ale aby
nechal do sebe proniknout lidskou bídu přítomnou v každém záhybu cesty, kterou
se rozhodl jít, a aby vypátral příčinu této bídy. Cestoval jako badatel
společnosti, který jde a pátrá a také co možná ulevuje lidské bolesti.

V tomto období hodně četl, zejména Lenina, Marxe, Engelse či Stalina. Guevara na
medicíně promoval v březnu 1953 a rozhodl se pro práci v kolonii nemocných
leprou ve Venezuele. Na cestě do Venezuely se v hlavním městě Peru potkal s
Ricardem Rojem, právníkem, který vnesl do jeho života nový náhled. Che změnil
svůj plán jet do Venezuely a místo toho odjel s Ricardem do Guatemaly. Zde se
včlenil do levicového hnutí a aktivně podporoval vládu demokraticky zvoleného
prezidenta Árbenze. Zde se také seznámil se svojí první manželkou, peruánskou
ekonomkou Hildou Gadeou. Poté, co prezident Árbenz nakoupil zbraně od
komunistického Československa (mj. značky Škoda), došlo v Guatemale k invazi
jednotek podporovaných USA a sesazení Árbenze. Che Guevara, již tehdy aktivní v
komunistické mládeži, byl nucen se uchýlit do ochrany argentinské ambasády a
později uprchnout do Mexika.

V Mexiku se seznámil s Fidelem Castrem, který zde cvičil malou skupinu bojovníků
pro vpád na Kubu a připojil se k jeho hnutí 26. července. V prosinci 1956 byl
mezi revolucionáři, kteří se pod Castrovým velením vylodili na Kubě na lodi
Granma s úmyslem svrhnout diktátora Fulgencia Batistu. Z Guevary se brzy stal
prominent, hrající klíčovou roli v dva roky trvající guerilové válce, která
nakonec vedla k Batistově pádu.

Che Guevarovi osobně je z této doby připisováno 216 zdokumentovaných obětí mezi
roky 1957 až 1959.

Později se stal prezidentem kubánské národní banky a od roku 1961 řídil také
ministerstvo průmyslu, během něhož se snažil dál propagovat svou vizi
spravedlivé beztřídní společnosti. V této funkci byl zastáncem tvrdé
centralizace a rozpočtového financování ekonomiky (v době výkonu této funkce mu
poradce dělal i československý ekonom Valtr Komárek). Byl jedním z hlavních
nositelů problematické koncepce morálních, nikoliv finančních pracovních stimulů
(tedy pracovat pro „potěšení“ z práce, nikoliv pro peníze), která způsobila
značné potíže místní ekonomice. Za své působení byl kritizován již krátce po
odchodu do Afriky i od svých současníků, včetně prezidenta Dorticóse v roce
1966.

V roce 1966 opustil Che Guevara kvůli rozporům s Castrem a představiteli
Sovětského svazu Kubu, aby pokračoval v šíření revoluce v dalších státech;
nejprve v Zairu (dnešní Kongo) a potom v Bolívii. Jeho mise však skončily
neúspěchem.

V Bolívii byl zajat při vojenské operaci bolivijské armády, podporované
americkou CIA. Podle svědků se tak stalo po udání některého z indiánských
vesničanů, kteří jim nosili jídlo. Některým členům Che Guevarovy partyzánské
jednotky se následně podařilo uprchnout, i díky pomoci tehdejšího
československého diplomata Stanislava Svobody.

Bolivijský prezident René Barrientos nařídil 9. října 1967 Guevarovu popravu.
Poprava byla provedena v málo přístupné vesničce La Higuera tak, aby rány
vypadaly jako rány z boje. Samotný rozkaz byl proveden bolivijským vojákem Mario
Teránem.

Po své smrti se Che stal jako představitel guerillového boje hrdinou
socialistických revolučních hnutí třetího světa. Pro levicové idealisty je i
přes svou roli v masových popravách dodnes populární ikonou revolucionáře,
inspiroval aktivisty po celé Latinské Americe k zasvěcení svých životů gerilovým
potyčkám. Che Guevara na rozdíl od tehdejších teorií panujících v komunistické
Evropě hlásal ozbrojený boj. Jeho ideály (stvoření beztřídní společnosti, vývoz
revoluce z Kuby do Latinské Ameriky a Afriky, sesazení USA z pozice světové
velmoci…) se mu však nepodařilo realizovat.



https://cs.wikipedia.org/wiki/St%C3%A1ty_USA

Státy USA jsou členové americké federace, se značnou mírou autonomie. Těchto
celkem 50 států spolu s Federálním distriktem Washingtonu, D.C. tvoří území USA.
Těchto celkem 51 celků vzniklo různým způsobem. Pod suverenitu USA patří i
Portoriko, Americké Panenské ostrovy, Guam, Severní Mariany, Americká Samoa a
Menší odlehlé ostrovy USA.

V době vyhlášení samostatnosti USA z nich existovalo pouze 13 (Connecticut,
Delaware, Georgie, Jižní Karolína, Maryland, Massachusetts, New Hampshire, New
Jersey, New York, Pennsylvánie, Rhode Island, Severní Karolína, Virginie), které
byly před vznikem USA britskými koloniemi. Následně byl roku 1791 dodatečně
vytvořen, na územích věnovaném státy Marylandem a Virginií, Federální distrikt,
na jehož území bylo vystavěno nové hlavní město Washington, D. C.. S výjimkou
Vermontu, vzniklého teprve roku 1777, jako plně nezávislá Vermontská republika
na území, o které vedly spory původní kolonie Provincie New York a Provincie New
Hampshire, vznikaly další členské státy dodatečně územích, která USA získaly
vojenskou expanzí, koupěmi, či dohodami o hranicích se sousedními státy, či
koloniemi. Až na několik výjimek vznikl každý z těchto nových států postupným
přerozdělováním větších, federální vládou spravovaných, teritorií, na teritoria
menší, jímž bylo následně uděleno postavení členského státu USA.

S výjimkou Nebrasky (která má jednokomorový parlament) mají všechny dvoukomorový
parlament, jehož označení se liší stát od státu. Ve 24 státech je označován jako
Legislativa (Legislature), zatímco v 19 jako Generální shromáždění (General
Assembly), v Massachusetts a New Hampshiru jako Generální dvůr (General Court),
zatímco v Severní Dakotě a Oregonu jako Zákonodárné shromáždění (Legislative
Assembly). Ten se s výše uvedenou výjimkou skládá ze sněmovny reprezentantů (pro
ni se v pěti státech používá označení Shromáždění - Assembly, ve třech pak
Sněmovna delegátů - House of Delegates) a senátu. V čele každého státu je
guvernér, jenž je zároveň předsedou zdejší vlády. Každý stát má také vlastní
ústavu, soudní systém, policii a další orgány. Každý stát také deleguje dva
senátory do senátu USA. Každý stát používá také vlastní vlajku a pečeť. Na
rozdíl od většiny členských států jiných federací zde není příliš rozšířeno
užívání vlastního znaku, který většinou nahrazuje pečeť. Některé státy však mají
i znak. Naopak je zde obvyklé uzákonění dalších neobvyklých symbolů, jako je
státní květina, státní zvíře apod.



https://cs.wikipedia.org/wiki/Seznam_st%C3%A1t%C5%AF_sv%C4%9Bta_podle_rozlohy

Toto je seznam států světa podle rozlohy. Seznam obsahuje také závislá území,
jež jsou v první tabulce přiřazena k mateřským zemím, ve druhé jsou pak uvedena
samostatně. Do celkové rozlohy zemí jsou započítány i vnitřní vodní plochy
(jezera, nádrže, řeky)

Seznam obsahuje 193 zemí OSN a Vatikán. Dále zahrnuje území se spornou otázkou
suverenity Tchaj-wan, Kosovo, Severní Kypr, Abcházie, Jižní Osetie, Somaliland,
Podněstří, Náhorní Karabach, Palestina a Západní Sahara, které nejsou všeobecně
mezinárodně uznány, ale prakticky nezávislými jsou. V tabulce nejsou zahrnuty
územní nároky na Antarktidu.

V seznamu je u Austrálie, Čínské lidové republiky, Francie, Spojeného království
Velké Británie a Severního Irska, Dánského království, Nizozemského království,
Norska, Nového Zélandu a Spojených států amerických doplněn seznam jejich
zámořských území, zvláštních správních oblastí, zámořských regionů či jinou
formou závislých území.

Seznam obsahuje oproti tabulce 1 navíc rozlohy oceánů a Antarktidy. Závislá
území jsou napsána kurzívou. Africká unie by se svými 29 797 500 km² byla
nejrozlehlejší zemí světa a Evropská unie se svými 4 325 675 km² (po rozšíření
v roce 2007) pak 7. nejrozlehlejší zemí světa.



https://cs.wikipedia.org/wiki/Ond%C5%99ej_Pal%C3%A1t

Ondřej Palát (* 28. března 1991, Frýdek-Místek) je český profesionální hokejový
útočník momentálně hrající kanadsko-americkou National Hockey League (NHL) za
americký klub Tampa Bay Lightning.

Palát začínal svoji hokejovou kariéru ve Frýdku-Místku. Dále hrál ve
Vítkovicích, odkud odešel do Juniorské kanadské hokejové soutěže Quebec Major
Junior Hockey League (QMJHL) do týmu Drummondville Voltigeurs.

V roce 2011 byl v 7. kole (jako 208. celkově) draftován týmem Tampa Bay
Lightning. Dne 10. října 2011 podepsal s Tampou Bay tříletou nováčkovskou
smlouvu. Smlouva obsahovala dvoucestný kontrakt s cap hitem 579 000 dolarů za
sezonu. Poté co se stal hráčem Lightning, byl poslán do farmářského týmu Norfolk
Admirals, kde odehrál celou sezónu 2011/2012. S týmem zvítězil v základní části
a v bojích o Calderův pohár nenašlo jeho mužstvo žádného přemožitele a suverénně
tak zvítězilo. Pro Paláta to tak byla první velká trofej v jeho začínající
hokejové kariéře. V playoff zaznamenal 9 bodů za 4 branky a 5 asistencí.

Následující rok změnilo vedení Tampy farmářský klub a získalo tak mužstvo
Syracuse Crunch, které dříve patřilo pod Anaheim Ducks. Palát se tak musel
stěhovat. V základní části si v 56 utkáních připsal 52 bodů a za předváděné
výkony si ho Tampa ke konci základní části stáhla do hlavního mužstva. 5. března
2013 se dočkal premiérového zápasu v NHL proti Pittsburghu Penguins a hned si
připsal asistenci u gólu kanadského útočníka Taylora Pyatta. Prvního gólu v NHL
se dočkal 16. března 2013 proti týmu Carolina Hurricanes, kdy po střele Samiho
Sala od modré čáry tečoval puk bruslí za záda bezmocného Justina Peterse. Tým
nepostoupil do vyřazovacích bojů a tak byl Palát poslán zpět na farmu. Se
Syracuse Crunch došel až do finále, kde ale narazil na Grand Rapids Griffins v
čele s českým brankářem Petrem Mrázkem a v sérii mu podlehl 2:4 na zápasy. Malou
útěchou, ale pro Paláta mohlo být vítězství v produktivitě AHL, kde si v 18
zápasech připsal 26 bodů a s 19 asistencemi byl nejlepším nahrávačem
vyřazovacích bojů.

V sezóně 2013/2014 se už natrvalo ukotvil v hlavním mužstvu a po zranění
kapitána Stevena Stamkose se rázem stal jedním z vůdců týmu. Do konce základní
části zaznamenal 59 bodů za 26 branek a 36 asistencí a byl tak 2.
nejproduktivnějším hráčem svého výběru a zároveň 4. nejproduktivnějším Čechem v
severoamerické lize. S týmem po ukončení základní části skončil na 8. místě a
dostal se tak do bojů o Stanley Cup. V prvním kole, ale narazil na kanadský
Montreal Canadiens a po snadném průběhu série mu podlehl 0:4. Ve 3 zápasech
Palát zaznamenal 3 body za 2 góly a asistenci.

9. června 2014 Lightning oznámili, že prodloužili s Palátem smlouvu o tři roky,
za kterou vydělá celkem 10 milionů dolarů.

Po výsledcích v NHL ho Alois Hadamczik nominoval na olympijský hokejový turnaj v
ruské Soči. S českým týmem došel do čtvrtfinále, kde je zastavilo mužstvo USA.
Palát si ve 4 zápasech nepřipsal ani bod.



https://cs.wikipedia.org/wiki/Michal_Neuvirth

Michal Neuvirth (* 23. březen 1988, Ústí nad Labem, Československo) je český
hokejový brankář, momentálně působící v severoamerické soutěži NHL v týmu
Philadelphia Flyers. Jeho současná partnerka je Karolina Gudasová, sestra
spoluhráče z Philadephie Flyers Radka Gudase.

Neuvirth byl draftován v roce 2006 jako 34. v pořadí, týmem Washington Capitals.
Sezonu začal v týmu ECHL South Carolina Stingrays, v této soutěži se zúčastnil i
utkání All-stars. Poté byl různě vyměňován do týmů Oshawa Generals, Plymouth
Whalers nebo Hershey Bears, na úvod sezony 2008 se dokonce vrátil zpět do Česka,
konkrétně do Třince. Nakonec se usadil v Hearshey a začátkem roku 2009 se dočkal
premiéry v NHL. V dresu Washingtonu nastoupil proti Tampa Bay Lightning a hned
vychytal výhru 5:1 pomocí 31 zákroků. Do zápasů NHL nastoupil ještě 4x, dvakrát
vítězně, jednou s porážkou, dvakrát střídal v průběhu zápasu. V březnu toho roku
byl poslán zpět do týmu Hershey Bears, když se uzdravil golman Semjon Varlamov.

V dresu Hershey Bears slavil ve své první sezoně 2008/09 s týmem zisk Calder
Cupu a sám byl oceněn Jack A. Butterfield Trophy pro nejlepšího hráče playoff. I
v sezoně 2009/10 vychytal Hershey prvenství v soutěži. V průběhu výluky NHL
2012/13 chytal v týmu HC Sparta Praha. V průběhu sezóny 2013/14 nedostával ve
Washingtonu tolik příležitostí a chtěl z klubu odejít, což se mu splnilo 5.
března 2014, při posledním přestupovém dnu NHL, kdy byl spolu s Rostislavem
Kleslou vyměněn do Buffala Sabres za Jaroslava Haláka a výběr ve třetím kole
draftu 2015. 2.března byl vyměněn z Buffala (nejhoršího týmu celé NHL) za Chada
Johnsona do New Yorku Islanders, kde vytvořil brankářskou dvojici se Slovákem
Jaroslavem Halákem.

Neuvirth prošel postupně všemi mládežnickými výběry. V sezoně 2003/04 odchytal
čtyři utkání za reprezentační výběr do 16 let, další sezonu stejný počet zápasů
absolvoval i v "sedmnáctce". V sezoně 2005/06 se 14x objevil v brance
reprezentace do 18 let. V roce 2008 se zúčastnil Mistrovství světa juniorů,
které se konalo v České republice. V reprezentaci do 20 let nastoupil celkem 6x
(z toho 4x na zmíněném šampionátu).



https://cs.wikipedia.org/wiki/Marek_%C5%BDidlick%C3%BD

Marek Židlický (* 3. února 1977, Most) je český hokejový reprezentant, obránce
hrající za tým New York Islanders v severoamerické National Hockey League (NHL).

S profesionální kariérou začínal v Kladně. V roce 1999 přestoupil do IFK
Helsinky. V roce 2001 byl draftován týmem NHL New York Rangers. Byl však vyměněn
ještě předtím, než stihl odehrát jediný zápas, do týmu Nashville Predators. Ve
své premiérové sezóně v NHL (2003/2004) si připsal 53 bodů za 14 gólů a 39
asistencí a stal se nejlepším obráncem klubu. Následující sezónu strávil kvůli
výluce NHL opět v IFK Helsinky, poté se vrátil do Nashvillu. Od roku 2008
působil v Minnesotě Wild, odkud byl by roce 2011 vyměněn do New Jersey Devils,
kde hrál do roku 2015 (vyjma části sezóny 2012/2013, kdy kvůli výluce pomáhal
kladenskému týmu). Během ročníku 2014/2015 přestoupil z New Jersey do Detroitu
Red Wings a po této sezóně se stal hráčem New York Islanders.

Marek Židlický patřil v letech 2004–2014 k základním pilířům českého hokejového
týmu a pomohl vybojovat zlatou medaili na MS 2005.

Premiéra v reprezentaci: 11. dubna 1999, Česká republika - Slovensko, Liptovský
Mikuláš. Statistiky reprezentace:



https://cs.wikipedia.org/wiki/Lubom%C3%ADr_Lipsk%C3%BD

Lubomír Lipský (19. dubna 1923 Pelhřimov – 2. října 2015 Praha) byl český herec
a komik.

Otec Vilém měl v Pelhřimově cukrárnu s kavárnou, vedl rovněž místní ochotnický
soubor Rieger a přesvědčil syny (Lubomír, Oldřich 1924–1986, Dalibor 1930–1947)
aby v něm pracovali. Spolu se svým bratrem Oldřichem a dalšími vrstevníky, jako
byl Otomar Krejča nebo Jiří Lír (který byl mimochodem jeho spolužákem ze školy),
založili v Pelhřimově ochotnické Dramatické studio mladých. V roce 1945 byl
jedním ze zakladatelů Divadla satiry. V letech 1950–1990 byl členem souboru
Městských divadel pražských. Od roku 1996 vystupoval v Divadle ABC.

Mezi jeho nejznámější televizní i filmové postavy patří děda Potůček z českého
televizního seriálu Tři chlapi v chalupě (plus dalších dvou na něj navazujících
filmů). Dále rozhlasová a televizní postava popleteného pana Hlustvisiháka nebo
postava cirkusového klauna Cibulky z českého filmu Šest medvědů s Cibulkou.

Z divadelních rolí lze, mimo jiné, připomenout velice úspěšné divadelní
představení Charleyova teta z Divadla ABC, které bylo v roce 1969 převedeno i do
podoby televizního filmu.

Manželka Věra (roz. Kittlerová) byla tanečnice. Dcera Taťána je překladatelka,
syn Lubomír vystudoval FAMU.



https://cs.wikipedia.org/wiki/Mat%C4%9Bj_Hollan

Matěj Hollan (* 9. listopadu 1984 Brno) je český hudebník a občanský aktivista,
od října 2014 zastupitel města Brna (od listopadu 2014 pak 3. náměstek
primátora) a Městské části Brno-střed, místopředseda politického hnutí Žít Brno.

Matěj Hollan je synem fyziků a ekologických aktivistů Jana Hollana a Yvonny
Gaillyové. Vystudoval Biskupské gymnázium a bakalářský obor muzikologie na
Filozofické fakultě Masarykovy univerzity.

Do listopadu 2014 byl předsedou občanského sdružení Brnění. Veřejně známým se
stal zejména svými aktivitami za regulaci hazardu a některými kontroverzními
tématy, jako byl spor o podzemní garáže pod Zelným trhem, spor o odsun
brněnského hlavního nádraží, v němž jako člen koalice Nádraží v centru podporuje
zachování nádraží v centru Brna, nebo o podobu brněnského územního plánu.

Publikuje své názory jak na svém blogu, tak na zpravodajském portálu iHNed.cz.
Je jedním z autorů satirického portálu Žít Brno.

Během kampaně před prezidentskými volbami v roce 2013 se prostřednictvím
Facebooku ostře vymezoval proti kandidátům Miloši Zemanovi a Janu Fischerovi.
Jeho agitační video „Jak odstranit Zemana s Fischerem?“ vidělo na YouTube během
týdne přes 360 tisíc lidí. Po prvním kole voleb, 14. ledna, mu byl zablokován
facebookový účet, což sám dává do souvislosti právě se svými předvolebními
aktivitami. Po písemném prokázání, že jeho vlastní účet není falešný, mu byl
účet 16. ledna obnoven.

V dubnu 2013 obdržel Cenu Františka Kriegla, kterou uděluje Nadace Charty 77 za
občanskou statečnost. V případě Matěje Hollana ocenila „nový typ občanského
aktivismu, boj proti nelegálnímu hazardu a korupci a prosazování svobody
informací“.

V komunálních volbách v roce 2006 kandidoval jako nestraník za Stranu zelených
do Zastupitelstva Městské části Brno-střed, ale neuspěl. Členem Strany zelených
byl čtyři roky.

Spolu s Martinem Bursíkem se podílel na vzniku nové politické strany LES
(Liberálně ekologická strana).

V červnu 2014 spoluzaložil politické hnutí Žít Brno, které vzniklo na základech
stejnojmenného satirického webu. Pro komunální volby v roce 2014 do
zastupitelstva města Brna se stal lídrem subjektu „Žít Brno s podporou Pirátů“ a
tudíž i kandidátem uskupení na post brněnského primátora. Zároveň kandidoval
jako lídr politického hnutí Žít Brno do Zastupitelstva Městské části Brno-střed.
Z prvního místa obou kandidátek se díky volebnímu úspěchu hnutí stal členem obou
zastupitelstev. Po volbách prohlásil, že jestliže se stane náměstkem primátora
města, nepřijme současně funkci starosty městské části.

Dne 25. listopadu 2014 byl zvolen 3. náměstkem primátora města Brna, na starosti
měl kulturu, sociální a zdravotní oblast. Od června 2016 má v gesci místo
zdravotnictví dopravu. V Městské části Brno-střed se nakonec stal členem Rady
městské části, ale k 25. listopadu 2015 na své členství v ní rezignoval, což
zdůvodnil časovou vytížeností spjatou s funkcí náměstka primátora. V radě ho
nahradil zastupitel zvolený za Žít Brno Michal Doležel.

V září 2015 ve svém deníčku na internetu psal o zahájení výstavy ve vile
Tugendhat, kde uvedl, „že v Brně bylo dříve vícero národností, které jsme si
dílem zplynovali, dílem vyhnali." Tento výrok pobouřil širokou veřejnost, strhla
se k němu na internetu ostrá debata. Michal Hašek ho vyzval k omluvě, neboť dle
jeho názoru Češi nikoho do plynu neposlali. Hollan se původně omluvit nechtěl,
později se však omluvil, mimo jiné za zkratkovitost svého výroku, neboť Češi
nemohli „být dozorci v koncentráku“, jakkoli byli spolu s dalšími národy
rozdmýchávači antisemitismu a mají po jeho soudu přímou vinu na romském
holokaustu, jehož důsledkem bylo zplynování, byť ho Češi nevykonali.

V červenci 2016 vzbudilo pozornost video z Hollanovy návštěvy Ukrajiny, v němž
se nechal bičovat důtkami a svojí „trýznitelce“ si anglickými slovy „I want
more“ (Chci víc) říká o další rány. Později si hnutí Žít Brno z tohoto sloganu
učinilo recesistickou reklamu na webu iwantmore.cz.

Krátce před podzimními krajskými a senátními volbami, počátkem září 2016, se
média zabývala incidentem, kdy jej spolu s předsedou Strany zelených Matějem
Stropnickým pro jejich názory na imigraci vyháněla z brněnského hostince U
Poutníka. Hollan tam poté na 5. září sezval příznivce k debatování nad pivem,
provozovatel však na ten den podnik mimořádně zavřel. Desítky radikálních krajně
pravicových odpůrců, kteří se tam rovněž chystali, pak prošly městem k Hollanovu
bydlišti. Primátor Brna Petr Vokřál to odsoudil jako „trestnou výpravu bandy
rváčů“.

V říjnu 2016 byl Hollan jakožto náměstek pro dopravu přistižen revizory při
nočním zátahu na černé pasažéry v MHD. Neměl platnou jízdenku, v souladu s
vyhlášenou amnestií si pak pořídil čtvrtletní jízdenku.



https://cs.wikipedia.org/wiki/%C4%8Cesk%C3%A1_vlajka

Česká vlajka je podle zákona o státních symbolech ČR (3/1993 Sb.) jedním ze
státních symbolů České republiky. Způsob používání stanoví zákon o užívání
státních symbolů (352/2001 Sb., původně 68/1990 Sb.) na domácí i mezinárodní
scéně. V letech 1920 až 1992 byla stejná vlajka používána jako symbol
československé státnosti včetně období nacistické okupace v letech 1938 až 1945,
kdy byla používána exilovou reprezentací. Do uzákonění vlajky protektorátu Čechy
a Morava byla používána i okupačními a protektorátními orgány. Od 13. března
1990 do 31. prosince 1992 měla Česká republika dvojbarevnou bíločervenou vlajku,
která však byla v praxi užívána jen velmi sporadicky.

Historickou vlajkou Čech byla bíločervená bikolóra, podobně jako u sousedního
Polska. Tato bikolóra měla svou historickou tradici v královském (státním)
vojenském praporu, využívající barvy (tzv. tinktury) erbu Českého království.
Podle heraldických pravidel se na českém praporu objevovala na horní polovině
bílá barva (symbolizující stříbrného českého lva) a na dolní polovině červená
barva (symbolizující červené pole štítu). Proto se také tento český prapor
nelišil od polského státního praporu (stříbrná orlice na červeném poli). Tato
historická bikolóra v dobách národního obrození, kdy se začaly razit
panslovanské myšlenky, začala pomalu ustupovat slovanské (fakticky ruské)
trikolóře, která obsahuje (kromě červené a bílé) rovněž modrou barvu a vychází z
nizozemské vlajky. Pro odlišení od ostatních trikolór, dělící své národní barvy
ve vlajce do pruhů, bylo r. 1920 zákonem rozhodnuto, že pole přidané modré barvy
bude mít tvar klínu, směřující do poloviny vlajky. Význam tohoto modrého klínu
byl obvykle vykládán jako symbol Slovenska.

Po vyhlášení nezávislé a unitární Československé republiky roku 1918 vyvstal
problém mít jako nezávislý stát vlajku, která by mohla stát reprezentovat ve
světě. Zpočátku se používala dvojbarevná bíločervená vlajka.

Speciálně určená komise dostala na popud univerzitního profesora G. Friedricha
roku 1919 úkol vytvořit návrh vlajky. Bylo vytvořeno několik návrhů, ze kterých
nejvíce kladných ohlasů sklidil návrh na horizontální bikolóru, která byla
doplněna modrým klínem, který sahal do 1/3 vlajky. Autorem tohoto návrhu byl
státní úředník Jaroslav Kursa. Po úpravách byl klín prodloužen a sahá do 1/2
vlajky. Podoba vlajky byla následně poslanci dne 30. března 1920 v 18:45
vyhlášena a uznána a stala se oficiální vlajkou Československa na celou dobu
jeho trvání, až do roku 1992. V době svého vzniku byla jednou z prvních
oficiálních vlajek používajících klín na světě.

Kursa nebyl jediným člověkem, kterému se v minulosti připisovalo autorství české
vlajky. V 60. letech se například všeobecně soudilo, že jejím autorem je
akademický malíř Jaroslav Jareš. Rok po jeho skonu, na podzim 1968, přinesl
časopis Reportér rozhovor s vdovou po domnělém autorovi. Ta se o autorství svého
muže dozvěděla údajně náhodou v roce 1933, poté co využila odchodu svého muže do
kavárny, aby mu jako obvykle udělala pořádek ve věcech. Když mezi starými
kresbami nalezla i několik návrhů na státní vlajku, žádala po svém muži
vysvětlení, a ten se jí k autorství, které doposud důsledně tajil, přiznal. Mezi
ostatními Jarešovými návrhy figuroval např. husitský motiv s černým klínem a
emblémem kalicha, jenž měl dle autorových představ propojovat bojové tradice
husitské s legionářskými. Výsledný - a "vítězný" - modrý klín pak údajně
znázorňoval barvu slovenských hor, neboť si Jareš jako krajinář tuto zemi
oblíbil. Zpráva České vexilologické společnosti k určení autorství státní vlajky
nicméně konstatuje, že v tiskovém sdělení ministerstva vnitra z roku 1920 není o
Jarešovi žádná zmínka. Byť se na výstavách prací tohoto malíře od 60. let
objevila kresba vlajky totožná s vítězným návrhem, není jisté, že vznikla
skutečně před přijetím zákona o státní vlajce, a rozhodně neopustila malířův
ateliér. Podle vexilologa Aleše Brožka, který se věnuje historii české vlajky,
zas Jareš sice pravděpodobně došel ke stejnému závěru a stejné myšlence jako
členové kolektivu znakové komise, nebyl však jejím členem, takže jej nelze
pokládat za pravého autora.

Jiným pretendentem autorství vlajky byl americký Čech Josef Knedlhans, jenž se
do Ameriky vystěhoval počátkem 20. století, byl aktivním Sokolem a údajně v roce
1918 vítal Masaryka po jeho příjezdu do New Yorku vlajkou s modrým klínem,
podobnou té, jež byla přijata o dva roky později. Krom osobního tvrzení se však
nedochoval žádný důkaz o pravosti autorova návrhu. Podle odborníků z dochované
vlajky s modrým klínem nelze, podobně jako ve výše uvedeném případě, určit, zda
byla vyrobena již v roce 1918, nebo až po přijetí zákona o státních symbolech
30. března 1920. Její exemplář byl do české muzejní budovy v Chicagu předán až v
roce 1954 a rozměry jejího modrého klínu a poměr stran této vlajky navíc
neodpovídají podobě přijaté roku 1920.

Česká socialistická republika, vzniklá 1. ledna 1969 v rámci federalizace
Československa, nikdy neměla vlastní ústavu, znak ani vlajku – pouze k ní mohla
být přiřazována první část dvojdílné federální hymny a jednotlivé prvky z
dalších federálních státních symbolů.

V roce 1968 byla ustanovena komise expertů v čele s Jindřichem Šebánkem, která
měla stanovit znak a vlajku České socialistické republiky. Komise navrhla zavést
bíločervenou bikolóru a vrátit se k původnímu znaku českého státu. Návrhy byly
připraveny až v červenci 1969. Stranické i státní orgány tehdy návrhy odložily,
takže Česká socialistická republika nikdy vlastní znak a vlajku neměla. Návrh na
vydání ústavního zákona o státních symbolech České, Slovenské a Československé
republiky předložil až na přelomu let 1989–1990 prezident ČSSR Václav Havel. Dne
26. ledna 1990 předsednictvo České národní rady přikázalo návrh projednat ve
výborech ČNR. Vytvořená komise předložila dva návrhy znaku ČR. Autorem byl J.
Dolejš, obě varianty se objevily v návrhu ústavního zákona ze 13. února 1990.
Tentýž návrh popisoval i vlajku ČR jako bíločervenou bikolóru s poměrem stran
2:3. V dalších návrzích se pak objevovaly souběžně dva znaky jako tzv. malý znak
a velký znak. Souběžně byla navržena i česká hymna, tvořená první částí
dosavadní československé hymny. Nové státní symboly navázaly na kontinuitu
původních zemských symbolů. Česká národní rada tak ústavním zákonem č. 67/1990
Sb. zavedla s účinností ode dne vyhlášení (13. března 1990) státní vlajku
složenou ze dvou stejně širokých pruhů, spodního červeného a vrchního bílého,
při poměru šířky vlajky k délce 2:3 (zákon č. 68/1990 Sb. stanovil pravidla pro
používání státních symbolů). Polská vlajka se od této vlajky lišila pouze
poměrem stran 5:8.

Při volbách v roce 1990 sice měla být u všech volebních místností vyvěšena jak
československá, tak česká vlajka, ale česká dvojbarevná vlajka s červeným a
bílým pruhem, značně podobná polské, se za dobu své platnosti příliš nevžila a
mnohde nebyla používána ani v povinných případech. Podobnost s polskou vlajkou
budila i jisté kontroverze mezi polskou menšinou v Zaolší.

Slovenská národní rada ústavním zákonem č. 50/1990 Sb. zavedla vlajku tvořenou
třemi stejně širokými vodorovnými pruhy, v pořadí svrchní bílý, prostřední modrý
a spodní červený, s poměrem stran rovněž 2:3.

Po zániku federativního Československa původní československou vlajku převzala
Česká republika jako jeden z nástupnických států. Tento krok však byl v rozporu
s dohodami mezi českou a slovenskou politickou reprezentací, které vyústily ve
schválení znění čl. 3 odst. 2 ústavního zákona č. 542/1992 Sb., o zániku ČSFR
(„Česká republika a Slovenská republika nesmějí po zániku České a Slovenské
Federativní Republiky užívat státních symbolů České a Slovenské Federativní
republiky.“). Na základě tohoto ustanovení posléze nárokoval slovenský premiér
Vladimír Mečiar nespecifikované kompenzace pro Slovensko za užívání
československé vlajky Českem.

V čl. 112 odst. 3 ústavního zákona č. 1/1993 Sb. (Ústava ČR) je ovšem stanoveno,
že až na výslovné výjimky se z dosavadních ústavních zákonů stávají běžné zákony
(„Ostatní ústavní zákony platné na území České republiky ke dni účinnosti této
Ústavy mají sílu zákona.“'). Státní symboly ČR následně byly upraveny zákonem č.
3/1993 Sb. a na základě kolizních pravidel (principu „lex posterior derogat
priori“) se tedy uplatnil zákon č. 3/1993 Sb.

Pro legitimizaci barev byla modrá barva interpretována[zdroj?] jako barva jedné
z historických zemí Moravy, která pod modrou barvou v historii vystupovala na
bojištích.

Původní vlajku České republiky (dvoubarevnou) zavedla Česká národní rada
ústavním zákonem č. 67/1990 Sb. s účinností ode dne vyhlášení (13. března 1990).
Byla složena ze dvou stejně širokých pruhů, spodního červeného a vrchního
bílého, při poměru šířky vlajky k délce 2:3 (podobná polská vlajka má poměr
stran 5:8).

Podobu nynější státní vlajky České republiky stanoví zákon České národní rady č.
3/1993 Sb., o státních symbolech České republiky s účinností od 1. ledna 1993.
Vlajka se skládá z horního pruhu bílého a dolního pruhu červeného, mezi něž je
vsunut žerďový modrý klín do poloviny délky vlajky. Poměr šířky vlajky k její
délce je 2:3, zákon však výslovně umožňuje namísto státní vlajky použít její
napodobeninu s odlišným vzájemným poměrem šířky a délky. Odstíny barev jsou dány
pouze otištěním barevného vzoru jako přílohy číslo 3 zákona, slovně v zákoně
specifikovány nejsou. Avšak v polygrafickém průmyslu se používají přímé barvy
škály Pantone, a to modrá 293 a červená 485.[zdroj?]

Zásady a podmínky pro používání vlajky stanoví § 7 až 9 zákona č. 352/2001 Sb.,
o užívání státních symbolů České republiky, ve znění novely č. 213/2006 Sb. Při
vodorovném věšení je bílý pruh v horní části a modrý klín směřuje vpravo z
pohledu pozorovatele, t.j. modrý klín je v levé části a špička ukazuje doprava.
Pokud se vlajka věší svisle, je bílý pruh vlevo z pohledu pozorovatele a klín
směřuje vždy dolů (t. j. je v horní části). Zákon definuje „nejčestnější místo“
pro případ, že je státní vlajka vyvěšena spolu se státními vlajkami jiných států
anebo jinými vlajkami. Vlajka se smí užívat jen vhodným a důstojným způsobem.
Zákon stanoví i další podmínky, například zakazuje používání vlajky k zahalování
desek či pomníků, zakazuje zdobení žerdi, stanoví postup vztyčování a snímání,
zakazuje umisťování obrázků či symbolů do vlajky či svazování vlajky do růžice.
Při užití na znamení smutku se vlajka vytáhne na vrchol žerdě a pak se pomalu
spustí na půl žerdi, nesmí se však dotýkat země.

Státní orgány, územně-samosprávné celky a další subjekty vyjmenované v zákoně
jsou povinny vyvěšovat (respektive podle zákona „vyvěšují“) státní vlajku (nebo
její napodobeninu s odlišným poměrem stran) na budovách, v nichž sídlí, při
příležitosti státních svátků a při příležitostech celostátního významu, zejména
v den smutku nebo v den státního smutku, vyhlášených vládou. Podle novely č.
213/2006 Sb. vyhlašuje zvláštní příležitosti k vyvěšování vlajky vláda (dle
původního znění zákona to bylo ministerstvo vnitra); zároveň byly z ustanovení
vypuštěny příležitosti místního významu vyhlášené krajem nebo obcí. Podle zákona
vlajková výzdoba zpravidla začíná v 16 hodin předcházejícího dne a končí v 8
hodin následujícího dne. Na budovách sídel vyjmenovaných státních orgánů a
územně-samosprávných celků může být státní vlajka vyvěšena trvale (do tohoto
oprávnění však nejsou zahrnuty státní fondy, školy, státní kulturní a vědecké
instituce, ač se na ně vztahuje povinnost příležitostného vyvěšování). Přesné
vymezení oprávněných osob však pozbývá smyslu, protože na konec je stanoveno, že
všechny ostatní fyzické a právnické osoby a organizační složky státu mohou užít
státní vlajku vhodným a důstojným způsobem kdykoliv.

Způsob vyvěšování se řídí podle pravidla, které vychází z heraldických zásad.
Barvy české vlajky vycházejí z livrejních barev českého krále, které se promítly
i do jeho praporu a kladou barvu bílou (stříbrný lev) nad barvu červenou
(červený štít). Livrejní barvy jsou odvozeny od barev znaku a kladou vždy barvu
figury nad barvu štítu, neboť evidentně pozice nahoře je čestnější než pozice
dole. Proto je naše vlajka tvořena bílým pruhem nad pruhem červeným. Protože
píšeme zleva doprava (a nikoliv obráceně jako Arabové či Židé), je i levá strana
považována za čestnější než pravá. To jsou důvody, proč vexilologická a
heraldická etiketa a zákony stanoví, že při svislém vyvěšení české vlajky nelze
z vodorovné pozice jenom posunout vlajku ve směru hodinových ručiček o 90°, ale
je nutno ji i obrátit "na rub", aby bílý pruh vlajky byl umístěn při čelním
pohledu pozorovatele nalevo od červeného (viz stránky o české vlajce).



https://cs.wikipedia.org/wiki/Martin_Havl%C3%A1t

Martin Havlát (* 19. dubna 1981 Mladá Boleslav) je bývalý český hokejový
útočník. Získal zlatou medaili na Mistrovství světa hokejistů do dvaceti let ve
Švédsku v roce 2000 a tento úspěch si téhož roku zopakoval na Mistrovství světa
v Petrohradě. V roce 2004 vybojoval s reprezentací 3. místo ve Světovém poháru.
V letech 2000–2015 působil v NHL, naposledy v klubu St. Louis Blues.

K hokeji jej přivedl v 5 letech otec, který jej dříve také hrál. Trénoval v
Brně, kde od 14 let hrál v dorostu klubu HC Ytong Brno. Dvě sezóny 1998–2000
odehrál za HC Oceláři Třinec. Do NHL byl draftován již v první kole Draftu 1999
(celkově 26.) týmem Ottawa Senators. S průměrem jednoho bodu na zápas ve své
premiérové sezóně 2000/2001 byl nominován na zisk Calder Memorial Trophy pro
nejlepšího nováčka a umístil se v All Star týmu nováčků NHL. V roce 2000 vyhrál
s českými reprezentačními týmy jak Mistrovství světa hráčů do 20 let, tak i
Mistrovství světa v Petrohradě a stal se jediným českým hráčem, který získal oba
tituly v jednom roce a nejmladším českým hokejovým mistrem světa. V témže roce
byl také členem českého výběru na ZOH v Salt Lake City. V roce 2004 vybojoval s
reprezentací 3. místo ve Světovém poháru, byl v týmu nejproduktivnějším hráčem.
V sezónách 2003–2005 hrál za pražskou Spartu, Znojmo a Dynamo Moskva. Pak se
vrátil do týmu Ottawa Senators, ale kvůli trestu a zranění odehrál jen 18
zápasů. Dne 9. července 2006 byl vyměněn do týmu Chicago Blackhawks a před
sezónou 2009/2010 podepsal smlouvu jako volný hráč s Minnesotou Wild. Před
sezónou 2011/2012 byl za Danyho Heatleyho vyměněn do San Jose Sharks, kde
působil do roku 2014. Ročník 2014/2015 odehrál v New Jersey Devils. Na podzim
2015 odehrál za St. Louis Blues dva zápasy, kvůli přetrvávajícím zdravotním
problémům od smlouvy odstoupil. Následně se připravoval doma na Floridě a také s
brněnskou Kometou, za celý rok 2016 ale do žádného zápasu nenastoupil. Počátkem
roku 2017 měl začít nastupovat za Kometu, ovšem nedlouho předtím se u něj
objevily opětovné problémy s třísly. Kvůli vleklým zdravotním potížím proto na
začátku února 2017 oficiálně oznámil ukončení aktivní hráčské kariéry.



https://cs.wikipedia.org/wiki/Bitva_na_B%C3%ADl%C3%A9_ho%C5%99e

Bitva na Bílé hoře, svedená v neděli 8. listopadu 1620 v blízkosti Prahy, byla
bitva třicetileté války. V bitvě se střetly česká stavovská armáda a dvě armády
katolické, armáda císaře Svaté říše římské Ferdinanda II. Štýrského a armáda
německé Katolické ligy. Katolické armády po jedné až dvou hodinách zdolaly méně
početnou stavovskou armádu. Bitva zpečetila osud českého stavovského povstání a
na dalších 300 let ovlivnila osud českého státu.

Ligistická a stavovská armáda se setkaly 7. listopadu, ligisté dále
nepostupovali a čekali na císařské až do setmění. Poté se doneslo katolické
armádě, že jednotky povstalců ustoupily ze svých pozic. Proto se kolem 21.
hodiny začaly zvedat i bavorské voje. Přibližně v této době, po půlnoci, se
odehrála první bojůvka mezi císařským plukovníkem Nicolou de Gauchierem a
předsunutým táborem lehké uherské jízdy u Ruzyně. Gauchier velel půlce pluku
valonské jízdy, připojilo se k němu ještě 200 jezdců od ligistů a dva praporce
kozáků, což v součtu činilo 800 až 1000 mužů. Existují dvě teorie, jak střet
proběhl. Buď Gauchier napadl připravený tábor a způsobil velké ztráty na
životech, nebo napadl lehkomyslné Uhry nepřipravené a nezpůsobil velké škody a
Uhrové prchli patrně do Liboce, nicméně v obou případech odehnal nejméně 1000
koní.

Je třeba zmínit, že postup a následné postavení obou armád není jednoduché
popsat, protože jediné dochované dobové záznamy pocházejí od nečeských autorů,
kteří neznali místní názvy a ani příliš nekladli důraz na podrobný popis
krajiny. O podrobnější popis se pokusil například Jindřich Fitzsimon, ale ten
viděl krajinu pouze jednou. Stavovské vojsko se dostalo na svoje místo okolo
půlnoci ze 7. na 8. listopadu. Ligistická armáda začala zaujímat svoje postavení
kolem 5. hodiny ranní a císařská dorazila s určitým zpožděním, snad kolem 10.
hodiny.

O vlastním rozestavění česko-moravské armády existují dva majoritní popisy, od
vrchního velitele Kristiána I. Anhaltského, který vznikl na počátku roku 1621 a
Fitzsimonův. Oba dva se poněkud liší. Později samozřejmě vzniklo i mnoho různých
dalších studií, jedna z významných soudobých teorií o bitvě pochází od Dušana
Uhlíře.

Stavovské vojsko se rozložilo nedaleko pražských hradeb na návrší Bílá hora,
které k severu a západu prudce klesá zhruba o 50 výškových metrů do údolí
Litovického potoka. Pravé stavovské křídlo se opíralo o vysokou zeď rozsáhlé
obory u letohrádku Hvězda a levé křídlo bylo posíleno dělostřelectvem. Koncepce
bojové formace kterou vytvořil Anhalt na západní straně hory, se dá přirovnat k
pružné šachovnici, kdy rozestavil svoji armádu do dvou řad s mezerami tak aby
šiky z druhé řady mohly prostoupit dopředu. Do třetí potom umístil uherskou
jízdu. Pět praporců jeho jízdy pak mělo předsunutou pozici kvůli pohybu do
stran. Muži byli děleni po praporcích čili kornetech. Podle tabulkových počtů by
měl mít jízdní praporec po 100 mužích a pěší praporec třikrát více.

Císařsko-ligistická armáda se začala šikovat později a byla poněkud odlišná.
Císařská část armády tvořila pravou část uspořádání a skládala se ze tří šiků,
první tvořily dvě pěší tercie (reálný počet mužů se pohyboval kolem 4000) a
napravo od nich valonské pluky. Tento šik byl ještě na vnější straně doplněn
třemi jízdními křídly po 500 mužích. V druhé řadě byla pouze jedna tercie
„Neapolitánců“ pouze s 2500 muži a jezdecká křídla: nalevo 550 mužů a napravo
400 mužů. Základ posledního šiku tvořily opět dvě tercie a jízda. Mezi prvním až
třetím šikem se pohybovalo asi 800 kozáků. Císařské armádě byly k dispozici též
čtyři děla. Šikování provedl generál dělostřelectva Maxmilián z Lichtenštejna a
o velení se dělil s plukovníkem Tiefenbachem. Císařské síly jsou odhadovány na
18–20 000 mužů.

Ligistická armáda, která ležela nalevo od císařské, byla seřazena do čtyř šiků.
Přáním vrchního velitele celé armády, Karla Buquoye, bylo, aby první byl tvořen
dvěma terciemi, aby vytvořil mohutnou první linii. Druhý šik obsahoval patnáct
kornet jízdy. Třetí se potom skládal ze tří tercií, které byly tvořeny pěti
pluky pěchoty. Čtvrtý šik byl zbytek jízdy. Ligisté měli přibližně šest děl.
Počet ligistických se pohyboval kolem 12–13 000 mužů. Tato formace byla
podřízena Janu Tserclaesovi Tillymu.

Je spíše zajímavostí, že se nejspíše této bitvy zúčastnil na katolické straně i
francouzský filosof René Descartes, jeho úloha však nemohla být nijak významná.

V tehdejší době také bylo obvyklé nějak bitvu nazvat a vybrat motto. Katolické
označení bitvy navrhl Carlo Spinelli a zní „veliká srážka“. Do diskuze o mottu
vstoupil mnich a bělohorská legenda, karmelitán Dominik à Jesu Maria a ukončil
ji slovy: „Spolehněte se na Boha a udeřte.“ Následně se katolické vojsko
připravovalo na bitvu jídlem a pitím; někteří se hlasitě modlili, nebo přijímali
svátost smíření. Sám Dominik jezdil na koni a zvyšoval morálku mužů svoji
ohnivou řečí.

Oproti tomu tábor českých stavů byl tichý, probíhalo zde dostavování náspů a
teprve postupně přicházeli poslední velitelé, přičemž mnoho nedorazilo vůbec, z
těch nejprominentnějších to byl sám Fridrich Falcký, který ani nevěřil, že bitva
proběhne a zasedl k obědu s anglickými vyslanci Richardem Westonem a Edwardem
Conwayem. Král se sice nakonec po obědě rozhodl bojiště navštívit, ale to se již
setkal s ustupující armádou.

Bitva začala kolem poledne, nejspíš v půl dvanácté. Započalo ji pravé křídlo
císařského šiku, kde veleli Gauchier, La Motte a de Lacroix, ale bylo odraženo
Thurnovým jízdním plukem a částí Bubnova jízdního pluku pod velením Iselteina.
Stavovská jízda pokračovala dále a těžce udeřila na tercii, zde však selhaly
okolní stavovské jednotky, útok nepodpořily a ten ztroskotal. Toho opět využili
císařští, posíleni jízdním plukem pana z Meggau a valonskou jízdou a znovu
napadli levé křídlo. Na pomoc mu sice přispěchal Streif vedoucí Anhaltovu jízdu
a baron Hofkirch vedoucí dolnorakouskou jízdu, ale poté co byl Hofkirch zabit,
dali se Rakušané na ústup a strhli spolu i Anhaltovce. Do boje také nastoupily
čtyři kornety slezské jízdy, ale vzhledem ke svojí poloze, vzdálené od boje,
nenabyly významu. Poté začala ustupovat i Anhaltova pěchota a ve čtvrt hodině
bylo levé křídlo první řady poraženo. V tuto chvíli již byla císařská pěchota na
pochodu podporována Dampierrovou jízdou z druhé řady a volnou jednotkou kozáků.
Naopak uherská jednotka, která dosud stála v pozadí a do boje nezasáhla, začala
ustupovat, a to zapříčinilo pád celého stavovského levého křídla.

Útok byl zprvu úspěšný, ukořistili praporec z pravého jízdního křídla a tři z
vlastní tercie, dokonce zajali jejího velitele plukovníka Breunera. Odtud
pokračoval útok mladého prince na citlivé místo při styku císařské a ligistické
armády, kam před sebou vytlačil Löblovu jízdu. Zde mu také pomohly uherské
jednotky z pravého stavovského křídla a situace byla tak vážná, že i zraněný
Buquoy si nechal sedlat koně. Ovšem to již začínal Anhalt potřebovat pomoc
pěchoty a císařské jednotky se navracely z pronásledování zpět. Na Anhalta
začala dotírat Dampierrova i Löblova jízda, Cratz s bavorským plukem a Verdugo,
který se vrátil. Hohenlohe i starý Anhalt se snažili dostat svoji pěchotu k
mladému Anhaltovi, ale tento poslední pokus o zvrácení vítězství na svoji stranu
stavům nevyšel – Anhalt mladší byl obklíčen a později i zajat dřív než pěchota
dorazila.

Nejznámější, ale také nejvíce diskutovanou částí bitvy se stala díky Jindřichu
Fitzsimonovi nadcházející závěrečná část útoku katolických sil na pravé křídlo
stavovské armády. Buquoyův irský zpovědník totiž tuto část popsal mírně
tendenčně, aby vyzdvihl katolické vítězství. Tato část je také známa tím, že se
ji zúčastnily především jednotky z německých zemí najaté za peníze moravských
stavů pod vedením Jindřicha Šlika spolu s částí Thurnova pěšího pluku pod
velením Františka Bernarda z Thurnu, Thurnovi se podařilo ustoupit, ale Šlikovi
již ne.

Fitzsimon popsal střet Maxmiliána z Lichtenštejna, který vedl Spinelliho tercii,
Löblovu jízdu a Marradasův pluk proti pravému křídlu, jako hrdinné obětování
statečných Moravanů u hradební zdi do posledního muže, tedy jako těžce
vybojované vítězství. Pravdou zůstává, že moravské pluky měly poněkud větší
ztráty než jiné oddíly. Na druhé straně není zcela jisté kolik mužů vlastně
padlo a kolik jich kapitulovalo. Sám hrabě Šlik byl zajat na jiném místě než byl
jeho pluk.

Další zvláštnost z konce bitvy je osud stavovských záloh, které byly umístěny v
oboře letohrádku Hvězda, zálohy obsahovaly Anhaltovu pěchotu, výmarský půlpluk a
dva praporce královské gardy. Tato záloha vyčkávala po celou dobu bitvy – a to
dokonce v době, když boje probíhaly před zdmi obory – a nakonec se vzdala úplně
bez boje. Přesné zakončení bitvy není známo, ale předpokládá se, že k první
hodině odpolední bylo dobojováno.

Na české straně padlo v řádném boji poměrně málo lidu, mnoho vojska však bylo
pobito na útěku. Nejvíce pěchoty a jízdy zahynulo u letohrádku Hvězda. Počet
padlých mohl tedy být kolem 5000 mužů. Pražský městský úřad, jenž dal 11.
listopadu mrtvoly pochovat, napočítal jen 1 600 padlých, jiné prameny, například
Fitzsimon, však udávají počet zabitých až na 9000 mužů. Počet 1 600 je zajisté
příliš nízký, uváží-li se, kolik vojáků bylo zabito na útěku a co jich zahynulo
u Hvězdy, nepočítajíc utopené ve Vltavě. Češi ztratili všechna svá děla a
několik tisíc kusů zbraní, jelikož prchající žoldnéři své zbraně zahazovali.
Dále asi 100 praporců, množství střeliva, zbytek svých zavazadel a všechny
zásobovací vozy. Vítězové ukořistili také asi 5 000 koní.

Vzhledem k tomu, že přípravy královského dvora byly vykonány ve spěchu,
dobyvatelé potom v Praze získali mnoho velmi cenné kořisti. Velmi prestižní
kořist byly zdobené insignie Podvazkového řádu, který král Fridrich obdržel od
svého tchána krále Jakuba I. Možná ještě významnější byl nález velké části
královského archivu na Pražském hradě. Ve spěchu královská rodina málem
zapomněla dokonce na malého syna Ruprechta.

Pokud Fitzsimon nadsadil počet padlých na české straně, tak na katolické straně
tento počet zase podhodnotil, jak nejlépe dokázal, když zaznamenal, že na straně
císařské a ligistické padlo pouze 250–300 mužů. V jiné zprávě o bitvě je totiž
zaznamenána podrobnost, že z Breunerova pluku padl praporečník Platte a 500
žoldnéřů a další zpráva tvrdí, že na straně císařské a ligistické zahynulo 2 000
mužů. Tato zpráva je zřejmě věrohodnější než zpráva o ztrátě 250 mužů.

Jak již bylo napsáno výše, Fridrich se vydal se svoji družinou na bojiště, ale
u domu U Zlaté koule se král setkal s knížetem Kristiánem z Anhaltu, Jindřichem
Matyášem Thurnem a Jiřím Fridrichem z Hohenlohe na uřícených koních. Ti zadrželi
královskou družinu a sdělili smutnou novinu o prohrané bitvě. Král dojel k bráně
a vystoupil na hradby aby se přesvědčil sám.

Viděl, jak jízda uháněla z bojiště k vrchu sv. Vavřince a níže přes vinohrady,
vozová cesta vedoucí od Bílé hory k Pohořelecké bráně byla ujíždějícími a
převrácenými zásobními vozy zatarasena; po druhé straně utíkalo pěší vojsko
s pobíhajícími koňmi po širém poli jako o závod, za nimi se hnala pronásledující
císařská jízda, ti co se dostali k hradbám se je snažili přelézt. Král pochopil,
že bitva je ztracena. Na příkaz Ondřeje z Habernfeldu byla ve jménu krále
otevřena brána, aby se prchající mohli zachránit. Kristián starší z Anhaltu se
snažil přesvědčit prchající vojáky, aby nastoupili k obraně hradeb, ale
uposlechlo ho jen šest mužů, proto král poslal ihned svého štalmistra Obentrauta
ke královně Alžbětě, aby se odebrala do Prahy pro větší bezpečnost. Sám také jel
zpátky na hrad.

Královna Alžběta nemohla uvěřit, že by tak najednou mohla být v nebezpečí; když
však viděla po chvilce přijíždět krále samého s předními veliteli a slyšela od
nich zprávu o porážce, pocítila při vší své srdnatosti tíhu celého neštěstí. Ve
spěchu sbalili korunu, klenoty a svatováclavský archiv, a král vsedl s dítětem,
královnou i dvořanstvem do vozů a odjel přes most na Staré Město. Ubytoval se
v nárožním Langenbrukově domě naproti jezuitskému kostelu u mostu, poněvadž se
však obával, že by ani zde, hned za vodou, nebyl v bezpečí, odstěhoval se
k primátoru Starého Města Valentinu Kirchmayerovi. Korunu s klenoty a archivem
nechal složit na Staroměstské radnici. Zpráva o nešťastně svedené bitvě ohromila
skoro veškeré třídy pražského obyvatelstva, odjezd Fridricha Falckého
z královského sídla způsobil naprostý zmatek a zděšení.

Večer se král radil s Anhaltem, Hohenlohem, Thurnem a jinými plukovníky a
vojenskými rady, má-li být Praha bráněna, anebo má-li ji král se svým dvorem
opustit. Nakonec byl král přesvědčen, aby z Prahy odjel. Druhého dne po deváté
hodině ranní bylo zapřaháno do vozů. Královna s malým synem v náruči vstoupila
do vozu, král vsedl na koně a za ním dlouhá řada vozů, na nichž bylo naloženo
stříbro a jiné dražší věci královského dvora. K tomuto průvodu se připojilo
několik nejvyšších zemských úředníků a jiných cizích šlechticů a průvod tří
stovek jezdců, kteří se vydali k horské bráně. Brána byla zavřena, a proto
muselo být posláno pro městského hejtmana, aby bránu otevřel. S hejtmanem
přibyla i městská rada. Král se loučil krátkými slovy s městskými zástupci,
smutně na něho pohlížejícími. Mezitím se u brány shromáždili prostí Pražané:
někteří hořekovali, jiní láli, vyhrožovali, a kdyby se byl král s útěkem u brány
o hodinu zpozdil, byli by ho snad Pražané ani nepustili.

Nejvyšší zemští úředníci Bohuslav Berka z Dubé a Václav Vilém z Roupova se
snažili uklidnit lid, ale nakonec ho s králem též opustili. Za chvíli vyjížděl
smutný průvod z brány. Král se zapomněl nad svou královskou povinností a jako
psanec utíkal ze země. Téhož dne, v pondělí dne 9. listopadu, vtrhlo císařské
vojsko o 11. hodině dopolední do Prahy.

12. listopadu všechny tři stavy neoficiálně kapitulovaly, ale vzhledem
k nepřítomnosti některých zástupců došlo k oficiální kapitulaci a odevzdání
konfederačních smluv do rukou vítězů až o den později, 13. listopadu. Tak
skončilo období konfederace zemí Koruny české, tedy konfederace Českého
království s Uherskem, Rakousy, Lužicemi, Slezskem a Moravou.

Roku 1622 vyzval pražský arcibiskup Jan Lohelius veřejným listem ke sbírání
příspěvků na vystavění památné kaple na Bílé hoře při hlavní silnici, kudy vedla
poutní cesta od pražské Lorety do kláštera v Hájku. Dne 8. listopadu 1624 je
známo první procesí z Pražského hradu do kaple na Bílé hoře, kde bylo kázáno
česky i německy a děkováno Bohu za vítězství. O rozšíření kultu Panny Marie
Vítězné a potažmo potom o zviditelnění bitvy v rámci celého katolického světa se
postaral již zmiňovaný karmelitán Dominik à Jesu Maria. Kaple byla v letech 1704
až 1730 nahrazena výstavným poutním kostelem Panny Marie Vítězné.

Dnes je Bílá hora 380 m vysoká vyvýšenina při západním okraji Prahy na hranici
souvislé pražské zástavby. Většinu někdejšího bitevního pole pokrývají vily z
první poloviny 20. století. Jen vlastní temeno návrší představuje otevřené pole
s malou mohylou a pomníčkem z roku 1920 na paměť třístého výročí bitvy. Ve
vilové části sousední čtvrti Břevnov je na památku bitvy jedna z místních ulic
pojmenována jako ulice Osmého listopadu.



https://cs.wikipedia.org/wiki/Vladim%C3%ADr_Sobotka

Vladimír Sobotka (* 2. července 1987, Třebíč) je český profesionální hokejový
centr momentálně hrající ruskou KHL za tým Avangard Omsk. V roce 2014 se
zúčastnil svého prvního Mistrovství světa v ledním hokeji v Minsku, kde si
připsal 6 bodů za dva góly a čtyři asistence.

V roce 2005 byl draftován jako 106. v pořadí Bostonem Bruins. V té době hrál
Sobotka ještě za pražskou Slavii. 24. listopadu 2007 si odbyl svůj debut v NHL
proti New York Islanders a svůj první gól vstřelil do sítě pittsburského Tye
Conklina 13. února 2008. Dne 26. června 2010 byl vyměněn do St. Louis Blues za
práva na obránce Boston University Davida Warsofskyho. 6. listopadu 2010 si
zapsal svůj první gól za Blues, když se trefil proti svému bývalému klubu
Bostonu Bruins a překonal tak finského brankáře Tuukka Raska. Do konce sezóny si
pak připsal 29 bodů v 65 zápasech. 15. června 2011 podepsal s vedením St. Louis
novou smlouvu na tři roky, která mu zajistí celkový příjem 3,9 miliónu dolarů.
Dne 9. března 2013 vstřelil svůj premiérový hattrick v NHL proti týmu San Jose
Sharks a výrazně se tak zasloužil o výhru svého mužstva 4:3 po prodloužení. Dne
31. ledna 2014 si v utkání na ledě Caroliny Hurricanes poranil koleno a byl mimo
hru téměř šest týdnů. Sobotka, který měl na olympiádě v Soči debutovat v
národním mužstvu, tak přišel o svůj dosavadní vrchol kariéry.

V tomto článku byl použit překlad textu z článku Vladimír Sobotka na anglické
Wikipedii.



https://cs.wikipedia.org/wiki/Becht%C4%9Brevova_nemoc

Bechtěrevova nemoc (ankylozující spondylitida, lat. morbus Bechterevi),
pojmenovaná podle ruského neurologa Vladimira Bechtěreva, je chronické zánětlivé
onemocnění především páteřních obratlů postihující až 1 % populace. Postihuje
dvakrát až třikrát častěji muže než ženy; první příznaky se většinou objeví mezi
18. a 30. rokem života.

Přesná příčina Bechtěrevovy nemoci zůstává stále nejasná. Již dlouho je však
známa souvislost, která existuje mezi výskytem nemoci a přítomností antigenu
HLA-B27. HLA antigeny jsou molekuly na povrchu buněk, podle kterých imunitní
systém rozeznává vlastní buňky od cizích.

Nejrůznějších HLA antigenů existuje velké množství a antigen HLA-B27 se
vyskytuje přibližně u 7 % obyvatel České republiky. U bechtěreviků jej lze
prokázat až v 90 % případů. U osob s antigenem HLA-B27 je pravděpodobnost
onemocnění až 300krát vyšší oproti osobám, které tento antigen nevlastní.
Přítomnost antigenu HLA-B27 však ještě neznamená, že budete Bechtěrevovou nemocí
postiženi, jedná se pouze o zvýšené riziko.

Bechtěrevova nemoc není dědičné onemocnění v tom smyslu, že by se jednoduše
přenášela z rodičů na děti. Přesto však v jejím rozvoji dědičnost určitou roli
hraje. Má-li někdo z vašich blízkých příbuzných (rodiče, prarodiče, sourozenci)
Bechtěrevovu chorobu, máte i vy vyšší riziko tohoto onemocnění, a neměli byste
proto podceňovat případné příznaky, které jsou pro počátky Bechtěrevovy choroby
typické.

Dědičnost sklonů k Bechtěrevově chorobě může být založena na dědičnosti antigenu
HLA-B27, který výrazně zvyšuje riziko tohoto onemocnění. Tento specifický
antigen se vyskytuje asi u 7 % populace. Antigeny jsou molekuly umístěné na
povrchu buněk a slouží mimo jiné jako značka pro imunitní systém, který díky nim
rozpozná buňky vlastní od buněk cizích (například bakteriálních, nádorových nebo
transplantovaných). Sestavu antigenů má každý člověk individuální, ale dědí se z
rodičů na děti tak jako krevní skupiny nebo třeba fyziognomické znaky (tvar
nosu, lebky apod.). Proto mají blízcí příbuzní podobnou sestavu antigenů a dá se
očekávat, že mohou sdílet také rizikový antigen HLA-B27.

Farmakologická léčba a druhy používaných léků Používané skupiny léků se zaměřují
na potlačení zánětlivé aktivity a na potlačení imunitního systému, který reaguje
proti tkáním vlastního těla (autoimunitní reakce). V současné době se rozvíjí
poměrně nová skupina léčiv náležejících do takzvané biologické léčby. Tyto léky
také dokážou potlačovat přehnanou a nenormální reakci imunitního systému, avšak
činí tak velmi cíleně na základě detailních poznatků o spouštěčích a průběhu
imunitní reakce. Proto mají tyto léky výrazně menší nežádoucí účinky než
klasické imunosupresivní léky.

Rehabilitace probíhá jednak za přímé spolupráce rehabilitačního pracovníka,
který provádí masáže a asistuje při rozcvičování páteře. Dále jste poučeni o
provádění samostatných cviků, především dechových cvičení. Důležitý je nácvik
přímého držení těla a udržování obratnosti. Rehabilitace probíhá pravidelně,
většinou jednou za týden. Samostatně byste však měli cvičit alespoň dvakrát
denně, nejlépe ráno a v poledne.

Kromě cvičení je nutné dodržovat určitá režimová opatření, dbát na správné
držení těla a vhodnou polohu při spánku. Vhodné pro zmírnění bolestí je také
cvičení ve vodě. Vztlaková síla vody usnadňuje pohyby a zmenšuje zátěž
způsobující někdy výrazné bolesti. Cvičení ve vodě tak vede k uvolnění napětí a
zlepšení pohybového rozsahu.



https://cs.wikipedia.org/wiki/Ror%C3%BDs_obecn%C3%BD

Rorýs obecný (Apus apus) je malý stěhovavý pták z řádu svišťounů (Apodiformes),
patřící k nejlepším letcům vůbec.

Tento pták dorůstá 16–17 cm a v rozpětí křídel měří 42–48 cm, je štíhlý, celý
černohnědě zbarvený se světlým hrdlem, dlouhými srpovitými křídly, vidličitým
ocasem, nápadně krátkým zobákem a zakrslými končetinami. Obě pohlaví se
zbarvením neliší.

Ve městech hnízdí na vysokých budovách. Na jihu a západě Evropy žije velmi
podobný rorýs šedohnědý (A. pallidus) a rorýs velký (Tachymarptis melba), který
vzácně zaletuje i na území České republiky a který se od rorýse obecného liší
bílým zbarvením břicha.

Hnízdí téměř v celé Evropě, v severní Africe a na rozsáhlém území Asie. Je tažný
se zimovišti na jižní polovině Afriky. Tam táhne v září a do střední Evropy se
naopak začíná vracet v dubnu. Žije převážně ve městech a na vesnicích na
budovách, vzácně i v lesích nebo skalnatých oblastech.

V ČR je zvláště chráněný jako ohrožený druh. V letech 2001–2003 na českém území
hnízdil v počtu 60 000–120 000 párů.

Rorýs obecný se s výjimkou hnízdního období téměř neustále zdržuje ve vzduchu,
kde dokonce i spí, pije a páří se, střídá přitom svižný let s plachtěním, během
kterého nabírá výšku okolo jednoho až dvou kilometrů, aby následně během spánku
mohl klesat. Během klesavého letu upadá do mikrospánku, kdy vypíná jednu
polovinu mozku, přičemž druhá kontroluje let. Rorýsové nocují za letu v hejnech.
Ve vzduchu létá průměrnou rychlostí 35 km/h, ačkoli může dosáhnout i rychlosti
přesahující 200 km/h. Minimální pohyb po pevném povrchu dokazují také jeho
zakrnělé končetiny, díky kterým druh získal i binomické jméno (Apus apus – z
řeckého apous = bez nohou).

Živí se létajícím hmyzem. Na území České republiky přilétá na rozhraní dubna a
května, do zimovišť odlétá na přelomu července a srpna.

Původně hnízdil na skalách a v dutinách stromů, v současné době však k tomuto
účelu využívá převážně otvory a štěrbiny v lidských stavbách (jeho hnízdiště
ohrožuje současný trend zateplování budov). Hnízdí v rozmezí od května do
července jednou ročně, Samička snáší 2 - 3 vejce, na kterých sedí sama, zatímco
sameček ji krmí. Po 18 až 21 dnech se vylíhnou mláďata. Ve stáří 35 až 42 dnů
opouštějí mláďata hnízdo. V případě nepříznivého počasí dokáží mláďata snížit
teplotu těla a zpomalit tak svůj růst, díky čemuž dokáží přežít i jedno- až
dvoutýdenní nedostatek potravy.

Dospělí ptáci mají vzhledem ke svým výborným manévrovacím schopnostem v letu jen
malé množství predátorů, mezi které patří zejména ostříž lesní (Falco subbuteo)
a sokol stěhovavý (Falco peregrinus). Mláďata jsou v nepřístupných hnízdech
obvykle dobře chráněna, ohrozit je dokáže např. poštolka obecná (Falco
tinnunculus).

Tito ptáci vydrží extrémě dlouho létat bez přistání. Již v roce 1970 švédští
biologové předvídali dobu několik měsíců letu. V roce 2015 vyhodnocením
"mikrobatůžku" s několika funkcemi, byl zaznamenán let v délce 10 měsíců. Tento
pták je tedy zřejmě rekordmanem v délce pobytu mimo pevnou zemi.



https://cs.wikipedia.org/wiki/Robert_Lewandowski

Robert Lewandowski (* 21. srpna 1988, Varšava, Polsko) je polský fotbalový
útočník, který hraje od června 2014 v německém klubu FC Bayern Mnichov. Předtím
působil v Borussii Dortmund a v polských klubech. Je rovněž polským fotbalovým
reprezentantem. Nejlepší střelec 1. německé fotbalové Bundesligy sezony 2013/14
(20 gólů v dresu Borussie Dortmund).

Kariéru zahájil v Partizánu Lešno v trénincích díky otci, který tam pracoval. V
roce 1997 se dostal do Varsovie Varšava, kde hrál 7 let do léta 2005 a vsítil ve
4. lize 4 góly. Také hrál za Deltu Varšava.

Sezónu 2005/2006 zahájil v béčku vojenské Legie Varšava v třetí lize, kde dosáhl
dvou branek.

V létě 2006 roku odešel do Znicze Pruszków (čti [znič pruškuv], česky Pochodeň
Pruškov), který za tento přestup zaplatil 5 tisíc zlotých (přes 30 tisíc Kč).
Během dvou sezón tam vstřelil 38 gólů. Dostal se tam ve skvělém období klubu,
který dostal plnou podporu vedení města pro boj o nejvyšší mety. Mužstvo bylo
postaveno na většinou mladých borcích – kromě Lewandowského vynikli v Pochodni
např. i Radosław Majewski a Paweł Zawistowski. V sezóně 2006/2007 v 3. lize i v
sezoně 2007/2008 v 2. lize byl Lewandowski králem střelců.

18. června 2008 Lewandowski přišel do Lechu Poznaň. V Ekstraklase měl gólovou
premiéru v zápase prvního kola s GKS Belchatov. V říjnu byl vyhodnocen týdeníkem
Piłka Nożna (Kopaná) za polský objev roku 2008. 1. ledna 2009 ho redakce serveru
imscouting.com zařadila do desítky nejslibnějších fotbalistů. O dva týdny
později britký deník The Times umístil Lewandowského na 32. místo nejslibnějších
hráčů do 23 let V sezóně 2008/09 získal s Lechem polský fotbalový pohár a v létě
2009 dosáhl na polský Superpohár, když v utkání vsítil 1 gól. 15. května 2010
získal s Lechem mistrovský titul a sám vybojoval korunu Krále střelců s 18 góly
na kontě. Po skončení sezóny 2008/09 byl v nejlepší jedenáctce Ekstraklasy,
která byla sestavena podle novinářů na základě známek, kterou hráči dostávali po
každém z minimálně 16 zápasů.

V létě 2010 přestoupil z polského Lechu Poznań do Borussie Dortmund za částku
mírně přesahující 4,5 milionu eur a podepsal kontrakt do léta 2014. V sezóně
2010/11 získal s Borussií bundesligový titul, který následně se spoluhráči
obhájil v sezóně 2011/12. V tomto ročníku navíc vyhrál i Pohár DFB (DFB-Pokal,
pohár Německého fotbalového svazu), když ve finále vstřelil hattrick
mnichovskému Bayernu a Borussia zvítězila 5:2. Se 7 vstřelenými brankami ze
šesti zápasů se stal nejlepším střelcem poháru DFB.

20. října 2012 v domácím utkání s FC Schalke 04 mírnil svým gólem prohru 1:2.
16. března vstřelil v Bundeslize během zápasu s SC Freiburg dva góly a ještě
přihrál na premiérový gól Leonardovi Bittencourtovi. Ve 27. bundesligovém kole
30. března 2013 vstřelil jeden gól při výhře 2:1 nad domácím Stuttgartem. Ve
28. kole německé Bundesligy 2012/13 6. dubna 2013 se jedním gólem podílel na
výhře Borussie 4:2 nad Augsburgem, nicméně v tabulce druhý Dortmund v tomto kole
ztratil naději na obhajobu titulu, ten získal šest kol před koncem suverénní FC
Bayern Mnichov. Ve 30. bundesligovém kole 20. dubna 2013 vsítil jednu branku a
pomohl k vítězství 2:0 nad 1. FSV Mainz 05.

V základní skupině D Lize mistrů 2012/13 („skupina smrti“ – nejtěžší skupina
tohoto ročníku LM) přispěl gólem k výhře 1:0 18. září 2012 nad Ajaxem. 24. října
přispěl jednou brankou k vítězství 2:1 nad Realem Madrid a další dva góly přidal
21. listopadu opět proti Ajaxu. V prvním utkání osmifinále 13. února 2013 proti
Šachtaru Doněck se gólem podílel na remíze 2:2. a jeden gól přidal v infarktovém
odvetném zápase 9. dubna proti španělské Málaze, kde Dortmund otočil zápas dvěma
brankami v nastaveném čase. V prvním zápase Borussie v semifinále 24. dubna 2013
proti Realu Madrid vstřelil 4 góly, první gól v osmé minutě po centru Maria
Götzeho z levé strany hřiště. Při druhém si stopl střelu Marca Reuse a pohotově
ji napálil šajtlí do sítě. Při třetím oklamal madridského obránce Pepeho,
obtočil se kolem něj a nekompromisně zavěsil pod břevno. Čtvrtý gól přidal z
pokutového kopu. Tímto navýšil své střelecké konto v tomto ročníku LM na
10 vstřelených gólů (o dva více měl pouze Cristiano Ronaldo, který v zápase
zařídil jediný gól Realu). Borussia zvítězila 4:1 a vytvořila si dobrou pozici
do odvety. V ní se polský útočník neprosadil i kvůli těsnému bránění Sergia
Ramose, Dortmund 31. dubna prohrál 0:2, což ale stačilo na postup do finále
proti Bayernu Mnichov. V něm se 25. května 2013 ve Wembley opět gólově
neprosadil a Borussia nejprestižnější evropský pohár nezískala, podlehla Bayernu
1:2. Lewandowski zůstal s 10 vstřelenými brankami druhým nejlepším střelcem
tohoto ročníku LM.

Ještě před finále Ligy mistrů se oba soupeři (Dortmund s Bayernem) utkali
v domácí lize 4. května 2013, utkání skončilo remízou 1:1 a Lewandowski měl
příležitost vstřelit gól z pokutového kopu a zajistit tak Borussii vítězství,
ale kop neproměnil. V posledním kole Bundesligy 17. května 2013 vstřelil gól
proti Hoffenheimu, ale Dortmund utkání prohrál 1:2. Byl to jeho 24. ligový gól
sezóny, kterým se Lewandowski dotáhl na vedoucího Stefana Kießlinga z Bayeru
Leverkusen, ale Kießling skóroval v závěru utkání Hamburk–Leverkusen (0:1) a
stal se králem střelců německé Bundesligy 2012/13.

27. července 2013 na začátku sezóny 2013/14 nastoupil v utkání DFL-Supercupu
(německý fotbalový Superpohár) proti Bayernu Mnichov na domácím stadionu Signal
Iduna Park, Borussia vyhrála 4:2 a získala tak trofej. Lewandowski toužil odejít
právě do Bayernu, který o něj také jevil zájem, ještě před koncem smlouvy (končí
mu na konci sezóny 2013/14), proto odmítal podepsat s Dortmundem smlouvu novou.
V 1. ligovém kole 10. srpna na hřišti Augsburgu vstřelil jeden gól a přispěl tak
k vítězství 4:0 pro Borussii Dortmund. 14. září 2013 vstřelil dva góly proti
Hamburku, Dortmund rozdrtil soupeře 6:2. 1. listopadu 2013 vstřelil hattrick v
bundesligovém zápase proti VfB Stuttgart (konečné skóre 6:1). 8. února 2014
vstřelil dva góly v utkání proti Werderu Brémy, Dortmund zvítězil 5:1. S 20 góly
se stal Robert nejlepším střelcem Bundesligy ročníku 2013/14.

S Borussií postoupil ze základní skupiny F do vyřazovacích bojů Ligy mistrů
2013/14, německý tým v ní obsadil se ziskem 12 bodů první místo. V posledním
utkání skupiny 11. prosince 2013 vstřelil jednu branku proti týmu Olympique de
Marseille, Dortmund vyhrál 2:1 a postup si zajistil až tímto vítězstvím.

Po sezoně 2013/14 odešel do FC Bayern Mnichov, s nímž podepsal pětiletou smlouvu
již v lednu 2014.

V Bundeslize debutoval za Bayern proti Wolfsburgu 22. srpna 2014 v 1. kole,
nastoupil v 77. minutě, přihrál na gól a Bayern zvítězil 2:1.[zdroj?]Podle
trenéra mnichovského celku Josepa Guardioly dokonale zapadl do týmu. Je schopný
střílet branky a je spolehlivý v protiútocích. S Bayernem od 5. kola vedl
Bundesligu.

21. října 2014 vstřelil v základní skupině E Ligy mistrů UEFA 2014/15 gól
italskému klubu AS Roma na 3:0, Bayern vyhrál v Itálii vysoko 7:1. 1. listopadu
2014 v klání proti svému bývalému klubu Borussii Dortmund dal vyrovnávací branku
na 1:1 (72. minuta), Bayern poté vyhrál 2:1 zásluhou Arjena Robbena z penalty.

26. listopadu 2014 v zápase základní skupiny E Ligy mistrů UEFA 2014/15 dal gól
hlavou na 2:1 proti Manchesteru City. Bayern ale podlehl 2:3, Sergio Aguero
rozhodl utkání hattrickem., k 1. 1. 2015 měl na kontě 19 gólů v Lize mistrů
UEFA.[zdroj?] Často se hovořilo o jeho roli v Bayernu, sám se nechal slyšet se
svojí nespokojeností, že nedává tolik gólů, jako v minulých sezónách. Trenér
Guardiola mu ale plně důvěřoval. V sezóně 2014/15 byl jeden z nejvytíženějších
hráčů, vedle Manuela Neuera a Juana Bernata. Zastával jako obvykle pozici
hrotového útočníka. V lednu 2015 o něj projevily zájem zahraniční kluby, např.
PSG. Trenér mnichovského celku Guardiola ale všechny nabídky odmítl.[zdroj?]

V 6. kole sezóny 2015/16 německé Bundesligy 22. září 2015 vstřelil jako
střídající hráč 5 gólů během pouhých 9 minut (do sítě VfL Wolfsburg), postaral
se tak o obrat na konečných 5:1 a také o několik rekordních zápisů. S časem
3 minuty a 22 sekund překonal mj. nejrychlejší hattrick Bundesligy, který držel
předtím Michael Tönnies (6 minut).

10. září 2008 ve věku 20 let debutoval v A-mužstvu Polska v zápase s domácím San
Marinem. V 58. minutě nastoupil na hřiště a za osm minut vstřelil gól, Poláci
zvítězili v kvalifikačním střetnutí 2:0. V prvním kvalifikačním zápase na EURO
2016 7. září 2014 vstřelil v portugalském Faru čtyři góly Gibraltaru, který
prohrál vysoko 0:7.

Ve sledovaném zápasu 11. října 2014 proti Německu v kvalifikaci na EURO 2016 byl
u historicky první výhry Polska nad Německem 2:0. S polským týmem slavil postup
na EURO 2016 ve Francii a zároveň se stal se 13 góly v 10 zápasech nejlepším
střelcem kvalifikace.

Zúčastnil se Mistrovství Evropy 2012, kde mělo Polsko jako pořadatelská země
(společně s Ukrajinou) jistou účast. V zahajovacím utkání celého šampionátu
8. června se střetlo Polsko s Řeckem a Robert vstřelil v 17. minutě hlavou první
gól turnaje. Na tři body to nestačilo, oba soupeři si připsali po bodu za remízu
1:1. 12. června se opět zrodila remíza 1:1 polského národního mužstva s Ruskem a
Lewandowski dostal v zápase žlutou kartu. V přímém souboji o čtvrtfinále s
Českou republikou 16. června pohřbil polské naděje na historicky první postup ze
základní skupiny jediným gólem utkání český záložník Petr Jiráček. Polsko
obsadilo se ziskem 2 bodů poslední čtvrté místo základní skupiny A.

Trenér Adam Nawałka jej zařadil do závěrečné 23členné nominace na EURO 2016 ve
Francii.



https://cs.wikipedia.org/wiki/Muchovn%C3%ADk

Muchovník (Amelanchier) je rod s asi 20 druhy keřů a malých opadavých stromů z
čeledi růžovitých.

Rod je původní v teplých oblastech severní polokoule, roste především v těchto
oblastech na stanovištích, kde probíhá stadium rané sukcese. Nejvíce druhů je v
Severní Americe, obzvláště v USA a Kanadě. V Evropě je původní muchovník oválný
(Amelanchier ovalis), výskytem zasahuje až na jižní Slovensko. Dříve se
vyskytoval jen na vápencích Karpat, nyní i díky pěstování v zahrádkách zplaňuje.
V USA muchovník roste jako původní dřevina ve všech státech, kromě Havaje. Dva
druhy muchovníku najdeme v Asii. Tyto rostliny jsou zahradnicky cenné a jejich
plody jsou důležité pro divoká zvířata. Lidem je ovoce muchovníku téměř neznámé,
k jídlu jej průmyslově pěstují jen v některých lokalitách, dříve se sušené
užívaly jako náhražka hrozinek. Dříve nebylo jasné druhové řazení muchovníků.[L
1] [L 2]

Muchovníky rostou do 0,2–20 m výšky jako řídké dřevité keře nebo malé stromy se
vzpřímenými kmínky. Kůra je šedá nebo méně často hnědá, hladká nebo popraskaná u
starších stromů. Listy jsou opadavé, řapíkaté, střídavé, jednoduché, různě
eliptické až kulaté, 0,5–10 × 0,5–5,5 cm velké, od tenkých po kožovité, s
povrchy hladkými nebo hustě ochlupenými v květu a v dospělosti. Listy se na
podzim výrazně barví do červena, nebo oranžova. Květenství je sestavené ve
vzpřímených, nebo převislých hroznech, s 1–20 květy, a to buď v seskupení
jednoho až čtyř květů, nebo hroznu s 4–20 květy. V květu je pět bílé (vzácně
poněkud růžových) kulatých lístků, 2,6–25 mm dlouhých. Květy některých druhů se
objevují na začátku jara, v březnu, další kvetou ještě v červnu. Letní kvetení
je cenné, protože jde o období, kdy kvete jen málo keřů. Plodem je malvice, v
barvě od červené přes fialovou až po téměř černou, 5–15 mm velká, ve škále chutí
od nasládlé, šťavnaté po suchou a mdlou. Zraje v létě. Chuť plodů je v popisech
zkreslována.

Severoamerické druhy v taxonomii jsou uvedeny ve Flora of North America; [L 3].
Asijské druhy v Flora of China; a evropské druhy veFlora Europaea.

Název Amelanchier je pravděpodobně odvozen od provensálského slova pro strom
Amelanchier ovalis. Americké jméno serviceberry pochází z podobnosti s ovocem
podobajícímu se evropským jeřabinám. Juneberry odkazuje na určitý druh ovoce
zrající v červnu. Jméno Saskatoon vzniklo z indiánských jmen misâskwatômina
(misāskwatōmina, misaaskwatoomina) pro Amelanchier alnifolia. Město Saskatoon,
Saskatchewan je pojmenováno podle něj. České botanické jméno pro Amelanchier je
muchovník.

Okusem zvěří netrpí, ale průchod skrze muchovníky si oblíbili jeleni a králíci a
těžké ušlapání může potlačovat přirozenou obnovu. Housenky můr a jiný býložravý
hmyz mají také chuť na muchovníky. Mnoho hmyzu a chorob, které napadají ovocné
stromy také napadají muchovníky, především rzi a houby. V letech, kdy se květ
muchovníků kryje s květem divokých růží, mohou včely šířit bakteriální choroby.
V ČR muchovníky významnými chorobami a škůdci netrpí.

Plody muchovníku mají místo v lidovém léčitelství, obsahují velké množství
vitamínu C a B12[zdroj?], barviva (anthokyany, kterým se přisuzuje účinnost
proti rakovinnému bujení) a zdraví prospěšné minerály. Plody celkově podporují
odolnost organismu, působí preventivně proti žaludečním chorobám a při
onkologických onemocněních je možné plody muchovníku podávat jako podpůrný
doplněk stravy. Při žaludečních a střevních potížích může být podáván čaj ze
sušených listů.

V Kanadě se plod zvaný Saskatoon Berry sklízí komerčně. Známé jídlo původních
amerických obyvatel (indiánů), pemikan (pemmican) často obsahovalo kromě
sušeného masa s tukem právě sušené plody muchovníku. Stonky muchovníku byly pak
často používány k výrobě šípů. Některé druhy muchovníků jsou velmi oblíbené
okrasné keře, pěstované pro květy, kůru a pro krásu podzimního barevného listí.

Všechny muchovníky potřebují podobné podmínky. Pokud mají dobře růst, vyžadují
zejména dobré osvětlení, ale všechny snášejí i polostín. Důležitá je dobrá
drenáž a proudění vzduchu (jinak trpí listovými chorobami). Snášejí zakouřené
ovzduší. Většina druhů je v ČR mrazuvzdorná. Muchovník olšolistý snáší mrazy až
–40 °C. Vhodná je vláha během suchého období, ale snášejí dobře i sucho. Na
zvláštní péči tedy náročné nejsou, můžeme je přihnojovat běžnými průmyslovými
hnojivy, jejich vegetativní růst není po dosažení asi 1m výšky i s přihnojováním
nijak silný. Přijatelné půdní podmínky pro muchovníky jsou téměř všude mimo
vlhká místa. Dřevo je hnědé, pevné a těžké. Vnitřní část jsou načervenale-hnědá
a dřevo je světlejší barvy. Může být použito pro rybářské pruty.

Rozmnožuje se výsevem na jaře, dělením a štěpováním. Muchovník se štěpuje
snadno, roubování na další druhy, jako jsou hloh (Crataegus) a jeřabiny, jeřáb
(Sorbus), jsou často úspěšné. Po naroubování pozorujeme po určité době slábnutí
růstu.

Je běžně uváděno, že Amelanchier lamarckii, široce pěstovaný a naturalizovaný v
Evropě, kam byl přivezena v 17. století, je původem ze Severní Ameriky,
pravděpodobně z východní Kanady. V současné době není známo, že by se vyskytoval
ve volné přírodě, a je pravděpodobně hybridního původu, jako kříženec mezi A.
laevis, a buď A. arborea nebo A. canadensis.[L 4][L 5]

V tomto článku byl použit překlad textu z článku Amelanchier na anglické
Wikipedii.



https://cs.wikipedia.org/wiki/Martin_Erat

Martin Erat (* 29. srpna 1981, Třebíč) je český lední hokejista hrající za klub
HC Kometa Brno v české hokejové extralize.

S hokejem začínal ve Zlíně. Roku 1999 byl draftován týmem Nashville Predators
(191. celkově). Přes mládežnické výběry ve WHL se dostal až do prvního týmu
Nashville Predators. Zde ve své premiérové sezóně v NHL (2001/2002) tvořil spolu
s Vladimírem Országhem a Denisem Archipovem takzvanou „Vowel line“ a zaznamenal
32 bodů v 80 zápasech. Část sezóny 2002/2003 strávil Martin Erat v týmu AHL
Milwaukee Admirals, další rok se již natrvalo vrátil do A-týmu Nashville
Predators.

Během výluky NHL působil v sezóně 2004/05 ve Zlíně, kde patřil k oporám týmu,
nasbíral 43 bodů, které mu zajistily 8. místo v kanadském bodování celé Tipsport
Extraligy. V Nashvillu, kde odehrál 723 zápasů si připsal celkem 481 bodů za 163
gólů a 318 asistencí, působil až do 3. dubna 2013, dokud nebyl vyměněn do
Washingtonu Capitals, týmu hrajícího východní konferenci NHL. Během sezóny
2013/14 požádal klub Capitals o výměnu, jelikož nebyl v klubu často nasazován do
zápasu nebo nebyl tolik časově vytíženy v zápase. Za Washington dokázal v 53
zápasech vstřelit pouze jednu branku, když se v zápase proti New Jersey trefil
do prázdné branky. 5. března 2014 se konečně dočkal výměny, když byl při blížící
se uzávěrce přestupů v NHL vyměněn společně s Johnem Mitchellem do klubu Phoenix
Coyotes za českého obránce Rostislava Kleslu a amerického útočníka Chrise
Browna. Po třinácti sezonách strávených v zámořské NHL vyměnil 17. září 2015
zámořskou soutěž za ruskou KHL, kde nastupoval za klub Avangard Omsk, se kterým
podepsal roční smlouvu. V květnu následujícího roku se vrátil do Česka, kde
posílil brněnskou Kometu.

Martin Erat pomohl vybojovat zlaté medaile na juniorském mistrovství světa 2001.
Dostal se do výběru českého národního týmu na Zimní olympijské hry 2006, kde
získal bronzovou medaili. Na Mistrovství světa v ledním hokeji 2006 v Rize
získal stříbro a patřil k oporám národního týmu. Na Mistrovství světa se objevil
i v roce 2008, když se s českou reprezentací umístil na pátém místě a také v
ročníku 2012, kde pomohl získat bronzové medaile. Mezitím se v roce 2010 dostal
do výběru na Olympijské hry ve Vancouveru, kde se český tým umístil na sedmém
místě.



https://cs.wikipedia.org/wiki/Estonsko

Estonsko (estonsky Eesti), oficiálním název Estonská republika (Eesti Vabariik)
je území a stát v severní Evropě, nejsevernější z pobaltských zemí. Jde o
přímořský stát, jehož hranici tvoří z větší části Baltské moře; 80 km široký
Finský záliv na severu je odděluje od Finska, přibližně 300 km moře je na západě
dělí od Švédska. Suchozemskou hranici má Estonsko na východě s Ruskem, ovšem
převážná část této hranice prochází rozlehlým Čudským jezerem. Nejdelší
suchozemská hranice je na jihu s Lotyšskem. Hlavním městem je Tallinn, ležící na
severním pobřeží.

Většinu obyvatelstva Estonska tvoří Estonci, hovořící estonštinou, uralským
jazykem blízkým finštině, estonsky hovoří v této zemi 85 % obyvatel, i když
Estonci tvoří pouze 70 % obyvatelstva. Od sovětské okupace v zemi žije též
početná ruská menšina. Hlavními průmyslovými odvětvími jsou průmysl
potravinářský a dřevozpracující, založené na rozvinutém zemědělství, lesnictví a
rybolovu. Hlavními obchodními partnery jsou Finsko, Švédsko a Lotyšsko, přičemž
podíl dalších zemí Evropské unie na zahraničním obchodu stále roste.

Estonsko leží na východním pobřeží Baltského moře (estonsky Läänemeri) v
severozápadní části Východoevropské roviny mezi 57,3° a 59,5° severní šířky a
21,5° a 28,1° východní délky. Průměrná nadmořská výška činí pouhých 50 m n. m.;
nejvyšším bodem země je Suur Munamägi na jihovýchodě (318 m). Přes tuto nízkou
nadmořskou výšku je reliéf členěný hranami jednotlivými geologických vrstev a
povětšinou zvlněný působením pevninského ledovce.

Země má jen málo nerostného bohatství, pro hospodářství významnější jsou pouze
ložiska ropných břidlic a vápence. 61% rozlohy země pokrývají lesy. V Estonsku
se nachází více než 1400 jezer a značné množství močálů, rašelinišť a bažin. Na
území Estonska se nachází 5 rozsáhlých národních parků, které jsou přizpůsobeny
pro turismus. Většina jezer je poměrně malých, avšak největší Čudské jezero
(Peipsi järv) ležící na východě země zabírá úctyhodných 3555 km². Pobřeží dlouhé
3794 km je členité, s množstvím zálivů, zátok a průlivů. Z více než 1500 ostrovů
a ostrůvků jsou největší Saaremaa a Hiiumaa.

Podnebí je mírné, i když poněkud chladnější než v Česku, se čtyřmi přibližně
stejně dlouhými ročními obdobími. Průměrná teplota se pohybuje od 16,3 °C na
ostrovech do 17,1 °C ve vnitrozemí v červenci, který je nejteplejším měsícem, a
od -3,5 °C na ostrovech do -7,6 °C ve vnitrozemí v únoru, který je
nejchladnější. Průměrný srážkový úhrn je 568 milimetrů ročně, přičemž nejvíce
srážek spadne v pozdním létě.

První příležitost k osídlení Estonska se naskytla, když přibližně před 11 000 –
13 000 lety z území ustoupil pevninský ledovec. Stopy nejstaršího známého
osídlení v Estonsku byly nalezeny u řeky Pärnu, v katastru vesnice Pulli v obci
Sauga. Toto sídliště je datováno do 9. tisíciletí př. n. l.

Nepočítáme-li několik jednotlivých zmínek, vstoupilo Estonsko do historických
pramenů na přelomu 12. a 13. století v souvislosti s dobýváním převážně
pohanského Pobaltí křesťanskými mocnostmi. Území Estonska bylo dobyvateli
začleněno do nově vyhlášené Mariiny země (Terra Mariana), která obsáhla celé
Estonsko roku 1227, když Řád mečových bratří (Němečtí rytíři) ovládl ostrov
Saaremaa. V rámci Terry Mariany byly části Estonska poddány Řádu mečových bratří
(posléze Livonskému řádu), Dánsku a pobaltským biskupstvím.

Koncem 16. století po rozpadu Livonské konfederace, poslední státní formy Terry
Mariany, se stala většina estonského území součástí Švédska, jižní část Polska.
Po opakovaných ozbrojených konfliktech roku 1629 postoupilo poražené Polsko
Altmarským mírem Švédsku i jižní část Estonska. Po porážce Švédska v Severní
válce bylo Estonsko přiřčeno roku 1721 Nystadskou smlouvou k Rusku. Po celou
dobu však v zemi zůstávala vůdčí vnitropolitickou silou německá šlechta a
měšťanstvo.

Po pádu carského Ruska v důsledku Velké říjnové revoluce vyhlásilo Estonsko 24.
února 1918 nezávislost, na což sovětské Rusko i císařské Německo reagovaly
vojenským útokem. V následující válce za nezávislost Estonsko zvítězilo a jeho
suverenita a hranice vůči Rusku byla potvrzena Tartuskou smlouvou, podepsanou 2.
února 1920. Estonsko si udrželo nezávislost 22 let. Po většinu této doby bylo
parlamentní republikou; národní parlament (Riigikogu) byl volen občany staršími
18 let. V roce 1934 v reakci na pokus o fašistický převrat vyhlásil prezident
Konstantin Päts autoritářský režim, který trval do roku 1938.

V průběhu druhé světové války (konkrétně: na podzim roku 1939) rozhodl Hitler o
vystěhování Baltských Němců z Estonska. Většina jich poslechla a do konce roku
bylo do Německa přestěhováno cca 14 000 lidí. Zbytek vystěhoval po válce Stalin.

Na základě tajného dodatku paktu Ribbentrop-Molotov uzavřeného mezi Sovětským
svazem a nacistickým Německem byla země v červnu 1940 obsazena sovětskými
vojsky. 21. července byla vyhlášena Estonská sovětská socialistická republika,
která byla oficiálně počátkem srpna 1940 připojena k SSSR. Poté nastala doba
těžkých represí, kdy bylo mnoho intelektuálních a politických vůdců popraveno,
uvězněno nebo deportováno na Sibiř, včetně prezidenta Konstantina Pätse. V
letech 1941–1944 byla země okupována německou Třetí říší a poté osvobozena Rudou
armádou. Následovalo 46 let sovětské okupace.

Estonsko obnovilo svou nezávislost 20. srpna 1991, přičemž právně navázalo na
předválečnou Estonskou republiku. 20. srpen byl z tohoto důvodu vyhlášen státním
svátkem, nicméně nejdůležitější státní svátek nadále připadá na den
nezávislosti, tj. 24. února. Poslední ruské jednotky opustily zemi 31. srpna
1994. Estonsko se stalo součástí NATO 29. března 2004 a EU 1. května téhož roku.

Po dlouhých letech sporů podepsalo Estonsko 18. května 2005 hraniční dohodu s
Ruskem, která lehce mění hranici neformálně platnou od roku 1991. Estonský
parlament Riigikogu dohodu přijal 20. června 2005. Parlament nicméně k textu
přidal preambuli, ve které se odkazuje na nepřerušenou právní kontinuitu
Estonské republiky v průběhu sovětské okupace. Právě tento odkaz způsobil, že
ruská strana následně stáhla svůj podpis z uzavřené dohody a vyjádřila přání
otázku hranic znovu otevřít, přestože Estonsko opakovaně zdůraznilo, že vůči
Rusku nemá žádné územní nároky.

Estonsko je parlamentní republikou, v jejímž čele stojí prezident volený
jednokomorovým parlamentem. Funkční období prezidenta je 5 let a jedna osoba
může být prezidentem nanejvýš ve dvou po sobě následujících funkčních obdobích.
Vládu sestavuje premiér jmenovaný prezidentem. Počet ministrů není pevně dán,
např. v roce 2005 měl kabinet 15 členů. Vládu schvaluje parlament vyslovením
důvěry většinou členů.

Zákonodárná moc je v rukou jednokomorového parlamentu zvaného Riigikogu.
Parlament má 101 poslanců a je volen ve všeobecných parlamentních volbách, které
se konají každé 4 roky. Nejvyšší soudní instancí je Národní soud (Riigikohus) s
19 soudci. Předseda soudu je nominován prezidentem a schvalován parlamentem.
Zbylé soudce pak nominuje předseda soudu, nicméně k jejich potvrzení ve funkci
je opět potřeba schválení parlamentem.

Kromě běžného hlasování ve volební místnosti je v Estonsku možné hlasovat i
prostřednictvím internetu. Elektronické hlasování bylo poprvé použito v
komunálních volbách v roce 2005.

Estonsko je rozděleno na 15 administrativních jednotek — krajů (estonsky
maakond): Harjumaa, Hiiumaa, Ida-Virumaa, Järvamaa, Jõgevamaa, Läänemaa,
Lääne-Virumaa, Pärnumaa, Põlvamaa, Raplamaa, Saaremaa, Tartumaa, Valgamaa,
Viljandimaa a Võrumaa.

Kraje se dělí na samosprávné celky, jimiž mohou být buď samosprávná statutární
města (estonsky linn), nebo obce nemající městský status (estonsky vald), které
mohou sestávat z jednoho nebo více sídel.

Sídla se podle velikosti, významu a historické tradice dělí v města (linn),
městyse (alev), městečka (alevik), vesnice (küla) a usedlosti (talu). Většina
měst a městysů tvoří samostatnou samosprávnou jednotku, zatímco městečka,
vesnice a usedlosti bývají v samosprávné obce sdruženy s dalšími okolními sídly.

Po získání nezávislosti v roce 1991 se Estonsko významnou měrou soustředilo na
obnovu hospodářství země a nastartování hospodářského růstu. V roce 1992 uvedlo
do oběhu vlastní volně směnitelnou měnu – estonskou korunu (eesti kroon, EEK),
která nahradila rubl. Nová měna byla pevně svázána s německou markou v kurzu 8
EEK = 1 DEM. Poté, co Německo nahradilo marku eurem, byl kurz změněn na 15,6466
EEK za 1 euro. Následovala rozsáhlá privatizace, včetně privatizace
telekomunikací, železnic a energetiky, která v omezené míře pokračuje i nyní.

V roce 1994 zavedlo Estonsko jako vůbec první země na světě rovnou daň z příjmu
ve výši 26 %. Od roku 2000 však právnické osoby nemusí tuto daň platit vůbec, a
to pokud svůj zisk reinvestují. Daň je však stále platná v případě vyplácení
dividend. V roce 2005 se sazba daně snížila na 24 %. V roce 2011 je sazba daně
ve výši 21 %.

Nejhorším rokem pro estonské hospodářství od získání nezávislosti byl rok 1999,
kdy v důsledku ruské krize z předchozího roku poklesl hrubý domácí produkt o
několik procent. Od té doby HDP neustále roste tempem okolo 7 % ročně. V roce
2006 však estonské hospodářství dosáhlo tempa růstu 11,4 %, což je doposud
nejvyšší od doby obnovení nezávislosti. HDP přepočtený na jednoho obyvatele je
18,500 USD (2010), což je nejvíce z pobaltských zemí.

Estonské hospodářství je založeno převážně na službách, významný je zejména
sektor informačních technologií, telekomunikace a bankovnictví. Z průmyslových
oborů jsou nejdůležitější elektrotechnický, dřevozpracující a chemický průmysl,
těžba ropných břidlic a stavba lodí. Významnou roli hraje též rybolov. Rychlý
růst estonského hospodářství je podporován přísunem kapitálu ze skandinávských
zemí. Přes estonské přístavy prochází i významná část ruského zahraničního
obchodu, mimo jiné i ruská ropa.

Estonsko je členem Evropské unie (od roku 2004) a Světové obchodní organizace
(WTO, od roku 1999). V roce 2004 byla vyhotovena estonská podoba eura, jehož
zavedení se původně plánovalo na 1. leden 2007. I přes těžký dopad současné
hospodářské krize dosáhla estonská vláda masivními škrty splnění všech
Mastrichtských kritérií a díky tomu Estonsko přijalo euro k počátku roku 2011.

Etničtí Estonci tvoří necelých 70 % obyvatelstva. První a druhá generace
imigrantů z různých částí bývalého Sovětského svazu, zejména z Ruska, pak
představuje většinu ze neestonských obyvatel země. Rusky mluvící menšina žije
hlavně v Tallinnu a v průmyslových oblastech na severovýchodě Estonska
(Ida-Virumaa). Za zmínku stojí i nepočetná finská menšina.

Mnoho obyvatel ruského původu je v Estonsku v postavení občanů druhé kategorie
bez základních práv tzv. neobčanů. Nemohou například získat místo ve státní
správě. Tento status nemá oporu v mezinárodním právu a byl kritizován i
parlamentním shromážděním Rady Evropy.

Úředním jazykem je estonština, uralský jazyk blízký finštině. Ruština nemá
status úředního jazyka, ale většina lidí ve středním a vyšším věku jí alespoň
rozumí(zejména etničtí Rusové , z nichž nekteří obývají Revel od dob carského
Ruska), neboť byla povinným jazykem ve školách v době okupace Sovětským svazem.
Mladší lidé většinou mluví dobře anglicky.

Estonská populace od roku 1990, kdy dosáhla počtu 1 569 000, klesá. K začátku
roku 2012 ubylo okolo 15 % estonských obyvatel , což je dáno hlavně poklesem
porodnosti a emigrací. Nicméně od roku 1998 se porodnost relativně zvýšila.
Problémem zůstává i vysoká úmrtnost (22 212 lidí roku 1994, 15 244 v roce 2011),
kterou se ale daří postupně snižovat.

Estonci jsou z velké většiny bez vyznání a vliv církví je poměrně malý. Podle
projektu Eurobarometr v průzkumech z roku 2005 pouze 16 % Estonců prohlásilo, že
věří, že „Bůh existuje“, 54 % věří, že „existuje duch nebo životní síla“ a 26 %
nevěří, že „existuje nějaký duch, Bůh, nebo životní síla“. Převládajícím
náboženstvím etnických Estonců je křesťanství, představované luteránskou
evangelickou církví. Většina věřících patřících k ruské menšině se hlásí k ruské
pravoslavné církvi.

V současnosti se k různým církvím hlásí méně než třetina dospělého obyvatelstva.
Přítomné jsou i další menší protestantské církve, Svědkové Jehovovi, židé a
novopohané.

Za zakladatele moderní estonské literatury je považován Friedrich Reinhold
Kreutzwald, za zakladatele moderní estonské poezie jsou označováni Marie
Underová a Kristjan Jaak Peterson. Významnou představitelkou estonského
národního obrození byla básnířka Lydia Koidula či spisovatel Carl Robert
Jakobson. Johann Voldemar Jannsen napsal báseň, která se stala později textem
estonské národní hymny. Pentalogie Pravda a spravedlnost, jejímž autorem je
Anton Hansen Tammsaare, je pilířem estonské prózy. V meziválečném Estonsku
vynikli básnířka Betti Alverová či básník Friedebert Tuglas, který do estonské
literatury vnesl prvky impresionismu a symbolismu. Ve druhé polovině 20. století
se prosadil Jaan Kross. K oceňovaným současným autorům patří Tõnu Õnnepalu.

Nejproslulejšími hudebními skladateli jsou Arvo Pärt, Evald Aav a Eduard Tubin.
Z interpretů lze jmenovat dirigenta Neeme Järviho.

K významným vědcům patří astrofyzik Ernst Öpik, fyzikové Thomas Johann Seebeck,
jenž objevil termoelektrický jev, a Heinrich Lenz či optik Bernhard Schmidt.
Estonský původ měli i zoologové Karl Ernst von Baer a Alexander von Middendorff.

K nejvýznamnějším světovým sémiotikům patří Jurij Michajlovič Lotman. Lingvista
Paul Ariste zasvětil život studiu umírající votštiny. Ve vývoji estonského
jazyka sehrál zásadní roli filolog Johannes Aavik. Tvůrcem umělého jazyka
Occidental byl baltský Němec Edgar de Wahl. Mezinárodní věhlas získal i filozof
a kulturní teoretik Jaan Kaplinski. V Tallinu se narodil zakladatel gestalt
psychologie Wolfgang Köhler.

Základní školy jsou v Estonsku devítileté (7-15 let) a jsou povinné pro všechny.
Studenti, kteří absolvují základní školu obdrží certifikát, který jim dává právo
pokračovat v dalším vzdělávání. Existují 2 varianty dalšího studia (obě po třech
letech studia): První variantou jsou sekundární obecně vzdělávací školy
(gymnázia), druhou pak odborně vzdělávací školy. Bezprostředně po vystudování
gymnázia obdrží studenti certifikát, který jim dává možnost studovat dále. Vyšší
vzdělávání je zajišťováno univerzitami a také institucemi vyššího vzdělávání.
Studium na univerzitě je rozděleno do několika částí. První etapou jsou
bakalářská studia (obvykle tříletá), druhou magisterská studia (obvykle
dvouletá), třetí pak doktorská studia (obvykle čtyřletá). Nejslavnější estonskou
institucí terciárního vzdělávání je univerzita v Tartu.

Dvě zlaté olympijské medaile má zápasník Kristjan Palusalu, olympijským vítězem
je i desetibojař Erki Nool. Uspěl i šachista Paul Keres.



https://cs.wikipedia.org/wiki/Svazenka_vrati%C4%8Dolist%C3%A1

Svazenka vratičolistá (Phacelia tanacetifolia) je nenáročná, jednoletá, středně
vysoká, modrofialově kvetoucí bylina, druh ze širokého rodu svazenka. V české
přírodě příležitostně vyrůstá několik druhů svazenek, tento neofyt zjištěný již
v roce 1891 je nejběžnějším. Záměrně se vysévá buď na pole jako pícnina, nebo
jako okrasná rostlina do zahrad.

Tato příjemně vonící rostlina pochází ze Severní Ameriky, ze států Nové Mexiko,
Oklahoma a Texas ve Spojených států Amerických a ze severních oblastí Mexika
(Aguascalientes, Chihuahua, Coahuila, Durango, Nuevo León, Sonora, Tamaulipas a
Zacatecas). Se začátkem kolonizace Ameriky byla dovezena do Evropy jako
nenáročná, ozdobná rostlina, kde se postupně úmyslně a v teplých oblastech i
samovolně rozšiřovala. Byla zavlečena i do Austrálie a na Nový Zéland.

Rostlina nejlépe roste na půdách lehkých, propustných, hlinitopísčitých
s dostatkem humusu a vápníku. Nesnáší půdy trvale zamokřené nebo kyselé,
optimální pH je 6,5 až 7,2. Pro dobré kvetení požaduje teplé stanoviště a plné
oslunění, dobře snáší letní sucho.

Jednoletá rostlina, která po dozrání semen usychá. Na jaře se vysévá po jarních
mrazících a vyznačuje se rychlým růstem i včasným kvetením. Po vyklíčení ze
semene rychle narůstá, kvést začíná již za 55 až 60 dnů po vysetí. Rozmnožuje se
semeny, která po dozrání s rostliny opadají a obvykle ještě téhož roku vyklíčí.
Ve Střední Evropě však semenáče většinou zimu nepřežijí a zmrznou, proto se ve
volné přírodě rozšiřuje jen málo a nezaplevelují pole.

Křehká bylina s lodyhou přímou, nevětvenou nebo jen v horní části, která může
vyrůst až do výše 80 cm, vespod bývá lysá a v horní části žláznatě chlupatá.
Střídavé lodyžní listy jsou obvykle přisedlé nebo krátce řapíkaté, u báze
poloobjímavé, v obryse podlouhlé nebo vejčité, jsou dlouhé 2 až 10 cm a široké
0,5 až 2 cm, dvojitě nepravidelně peřenosečné a oboustranně štětinovitě
chlupaté.

Oboupohlavné, až 1 cm velké květy na krátkých stopkách vytvářejí čtyřiceti až
sedmdesátičetné svinuté dvojité vijany. Kolovitá koruna je tvořena pěti vespod
srostlými lístky světle modré, modrofialové, řídce i bílé barvy. Pětičetný,
zelený, hluboce dělený kalich má chlupaté lístky stejně dlouhé jako koruna.
V květu je pět z koruny vyčnívajících tyčinek s fialovými nitkami, které nesou
purpurově červené prašníky s neobvyklým modrým pylem. Ze dvou plodolistů
vytvořený semeník má na vrcholu rozdvojenou čnělku a okolo něj je nektárium.
Květy na rostlině postupně vykvétají po dobu asi šesti týdnů, opylovány jsou
hmyzem. Ploidie druhu je 2n = 22.

Plody jsou šedohnědé, hladké, dvoupouzdré, široce vejčité tobolky obsahující dvě
až čtyři semena. Tobolky dlouhé 4 mm a široké 3 mm mají zřetelný pozůstatek po
blizně, na bocích dvě žebra a jsou obaleny ve vytrvalém, chlupatém kalichu.
Semena jsou šedá nebo hnědá, oválná, na hřbetě vypouklá a na břiše plochá,
osemení mají vroubkovaná a jsou dlouhá asi 2,5 mm a široká 1,5 mm. Hmotnost
tisíce semen je 2,5 gramů.

Svazenka vratičolistá bývá pěstována jako pícnina, zelené hnojení, květina nebo
jako medonosná rostlina. Její píce je pouze průměrná, při zavadání mírně hořkne
a musí se sklízet ještě před květem, pak lodyhy dřevnatí. Tím ovšem rostlina
ztrácí možnost současně posloužit i jako potrava včelám. Pro rychlý růst, křehké
lodyhy, množství drobných lístků a husté, měkké kořeny je vhodná jako letní
meziplodina na píci nebo na zelené hnojení, které potlačuje plevel a po kterém
se zlepšuje kvalita půdy. Pro co nejrychlejší růst a tvorbu nadzemní i podzemní
hmoty jsou v ČR doporučovány vyšlechtěné odrůdy 'Lisette', 'Větrovská',
'Protana', 'Promoce' a 'Meva'. Rostliny jsou citlivé na herbicidy.

Květy produkují velké množství nektaru, který obsahuje až 40 % cukrů a proto
bývají rostliny někdy vysévány na pole nedaleko úlů a po odkvětu se zaorají. Pro
nenáročnost, schopnost vzcházet i v suchých podmínkách, dlouhou dobu kvetení a
přitažlivost pro včely i motýly bývá svazenka vratičolistá pěstována i na
záhonech v okrasných zahradách, pro prodloužení doby kvetení se doporučuje
vysévat semena v třítýdenních intervalech.



https://cs.wikipedia.org/wiki/Rostislav_Olesz

Rostislav Olesz (* 10. října 1985, Bílovec) je český hokejový útočník hrající v
současnosti za klub HC Vítkovice Ridera v české extralize.

Od sezóny 2000-01 v hrál v týmu HC Vítkovice. Ke svému prvnímu extraligovému
zápasu nastoupil 26. ledna 2001 ve věku 15 let a 3 měsíce. Celkem za Vítkovice
odehrál 100 zápasů a vstřelil 10 gólů. Svůj první start v reprezentaci dospělých
absolvoval 22. prosince 2002 a stal se nejmladším českým reprezentantem v
historii. V roce 2004 byl vyměněn z Vítkovic do pražské Sparty. Ve Spartě
odehrál 52 utkání a vstřelil 6 gólů. Svůj první zápas v NHL odehrál 5. října
2005 proti Atlantě. A svoji první trefu docílil v zápase s New York Islanders
10. října 2005 do prázdné branky. Českou republiku reprezentoval na ZOH v
Turíně, odkud si odvezl bronzovou medaili, a na MS 2007 a 2009. Zúčastnil se i
dvou juniorských MS do 20 let. V červenci 2013 podepsal s New Jersey Devils
roční smlouvu a jeho základní příjem činil 700 tisíc amerických dolarů. Po
nepřesvědčivých výkonech na začátku sezóny byl klubem poslán na farmu Albany
Devils, kde ale v nižší AHL už nechtěl pokračovat. Proto se rozhodl v zámoří po
osmi letech skončit a zkusit štěstí ve švýcarské lize, kde nastupoval za
třináctinásobného mistra SC Bern. Po skončení ročníku ve švýcarské soutěži se
připravoval na novou sezonu v mateřském týmu ve Vítkovicích. Jelikož neobdržel
zajímavou nabídku rozhodl se setrvat v týmu . Ve Vítkovicích nakonec setrval
celou část sezony a před další se dohodl s vedením klubu na nové tříleté smlouvě
s klauzuli, že v případě zájmu ze Švýcarska mohu odejít. V průběhu sezony
2015/16 odešel na výpomoc švýcarskému klubu SCL Tigers formou hostování. Po
sezoně 2015/16 se vrátil zpět do mateřského týmu.



https://cs.wikipedia.org/wiki/Moldavsko

Moldavsko (rumunsky Republica Moldova, ukrajinsky Молдова, rusky Молдавия i
Молдова) je východoevropský vnitrozemský stát ležící mezi Ukrajinou a Rumunskem.
Žijí zde necelé 4 milióny obyvatel. Jeho hlavním městem je Kišiněv (Chișinău).
Úřední jazyk se dříve nazýval moldavština, kterou však podstatná část obyvatel
považovala za dialekt rumunštiny. V prosinci 2013 nejvyšší soud rozhodl, že
úředním jazykem země je rumunština. Užívá se též ruština, ukrajinština a
gagauzština. Moldavsko je členskou zemí Společenství nezávislých států. Na jihu
Moldavska se nachází autonomní oblast Gagauzsko, kde žije obyvatelstvo
turkického původu a na východě je autonomní oblast a mezinárodně neuznávaný stát
Podněstří. Moldavsko bývá někdy nazýváno jako Moldávie, avšak zaujímá pouze část
historické země Moldávie. Podněstří, na rozdíl od Moldavska, netvoří historickou
součást Moldávie ani předválečného „Velkého Rumunska“.

Moldavská republika je poměrně nový stát, který vznikl až ve 20. století.
Navazuje ale na historické království Moldávie, které se rozkládalo na celém
území dnešního Moldavska a na části území dnešního Rumunska a Ukrajiny.

Moldavský stát se zformoval v polovině 14. století, a to pod vlivem Uher. Roku
1359 se moldavský kníže Bohdan I. uherského vlivu zbavil a stal se tak prvním
nezávislým knížetem. Později se Moldávie dostala do lenní závislosti na polském
království. Nejvýznamnějším moldavským vládcem byl kníže Štěpán III. Veliký
(1457–1504). Za jeho vlády bylo knížectví ohroženo agresí sousedního Polska,
Uher, ale především osmanské říše. Proti ní se Štěpán snažil vytvořit alianci.
Roku 1489 byl nakonec Turky donucen platit tribut. Jeho nástupce poté uznal
lenní závislost své země na osmanské říši. Roku 1829 získala Moldávie od
Osmanské říše autonomii.

Území dnešního moldavského státu zahrnuje převážnou část Besarábie - historické
ruské gubernie mezi Dněstrem, Prutem a Černým mořem, vzniklé v důsledku
připojení východní části Moldavského knížectví k Ruskému impériu v roce 1812,
zatímco zbylé území Moldávie se později stalo součástí Rumunska.

V roce 1856, na základě rozhodnutí kongresu v Paříži, byla jihovýchodní část
Besarábie s městy Bolhrad, Izmajl a Cahul připojena k Moldavskému knížectví a v
roce 1859 se v důsledku spojení Moldavska a Valašska stala součástí Spojených
knížectví Moldávie a Valašska (rumunsky Principatele Unite ale Moldovei și Țării
Românești, od roku 1866 Rumunské knížectví); v roce 1878, na základě rozhodnutí
kongresu v Berlíně, byla opět přičleněna k Rusku.

27. března 1918 byla Besarábie poprvé ve svých dějinách v celku připojena k
Rumunsku, což potvrdila Versailleská mírová smlouva (1919), jejíž rozhodnutí
však Sovětský svaz neuznával. V meziválečném období, pod správou rumunské
administrace, bylo území Besarábie rozděleno na 13 žup. Hotin (Chotim), Soroca,
Bălți, Orhei, Lăpușna, Tighina, Cahul, Cetatea Albă, Ismail (Izmail), Fălciu,
Iași (Jasy), Botoșani a Dorohoi.

V roce 1940, na základě dohody uzavřené s Německem v srpnu 1939, SSSR obsadil
celou Besarábii. Pod sovětskou správou byla severní a jižní část Besarábie
(Budžak) připojena k Ukrajinské SSR, centrální část byla sloučena s Moldavskou
autonomní SSR (Podněstřím). Ze sloučených oblastí vznikla Moldavská SSR. Poté,
co roku 1941 Německo a Rumunsko zahájilo válku proti SSSR, obsadily Besarábii
vojska fašistické koalice. Celá Besarábie se znovu ocitla pod rumunskou správou.
Tento stav trval do roku 1944, kdy Rudá armáda vytlačila německá a rumunská
vojska z Besarábie, jež se opět stala součástí SSSR.

Od roku 1944 do roku 1991 bylo Moldavsko součástí Sovětského svazu jako
Moldavská SSR, která byla na území Besarábie vytvořena již v roce 1940. Roku
1991 získala Moldavská SSR samostatnost jako Moldavská republika.

V roce 1994 se uskutečnilo referendum, ve kterém většina obyvatelstva odmítla
spojení s Rumunskem. Největším problémem současného Moldavska je Podněstří
(moldavsky Nistreană, rumunsky Transnistria), oblast východního břehu řeky
Dněstr s převahou rusky mluvícího obyvatelstva. Podněstří bylo součástí SSSR již
od 20. let 20. století, v roce 1990 jako Podněsterská moldavská republika
vyhlásilo nezávislost na Moldavské republice. Nezávislost Podněsterské
republiky, která značně destabilizuje celý region, není mezinárodně uznávána.

Pozoruhodností reliéfu jsou vyvýšeniny nazývány tovtre (toltre), které se nad
okolím zvedají do výšky cca 100 m, ale nevznikly tektonickou činností. Jde o
rify, podmořské útesy, vytvořené živočichy, kteří žily ve zdejších mořích před
20 miliony let. Oblast tovtrů leží na ukrajinsko-moldavském pomezí, na horním
Prutu (cca 200 km od Kišiněva). Jsou protkány dolinami a kaňony přítoků horního
Prutu (k nejkrásnějším patří např. Průlom řeky Zbruč na Ukrajině).

Zvláštností reliéfu je i oblast Sto pahorků mezi Prutem a Dněstrem (asi 200 km
od Kišiněva). Je zde asi 3500 pahorků, jejichž výše dosahuje od 1,5 do cca 30 m.

Země není bohatá na vodní zdroje - ani povrchové ani podzemní. Dvě významné
východoevropské řeky - Dněstr a Prut - tvoří její západní a východní hranici.
Moldavsko má přístup i k Dunaji - asi 0,5 km úsek břehu na soutoku Prutu a
Dunaje u vesnice Giurgiuleşti. V přilehlých oblastech je několik jezer a
rozsáhlá bažinatá území.

Moldavsko je unitární, parlamentní republikou. Základním dokumentem státu je
ústava z roku 1994. Ústava může být měněna pouze dvoutřetinovou parlamentní
většinou, a její změny nemůžou být provedeny během stavu nouze nebo války.
Ústavní dodatky týkající se státní suverenity, nezávislostí nebo státní jednoty
mohou být prosazeny pouze vůli většiny obyvatel v referendu.

Moldavsko je zařazeno mezi prioritní země české zahraniční rozvojové spolupráce.
ČR zde působí především v sektorech ochrany životního prostředí, zásobování
vodou a sanitace, státní správy a občanské společnosti, vzdělávání, sociální
infrastruktury, zemědělství, lesnictví a rybolovu. Česká nevládní humanitární
organizace Člověk v tísni se v oblasti mimo to soustředí zejména na předávání
zkušeností představitelům samosprávy a rozvoj občanské společnosti, organizace
ADRA se zaměřuje na děti žijící na ulici. Dále jsou na místě realizovány
projekty Aid for Trade a moldavským studentům jsou nabízena česká vládní
stipendia. Ve školním roce 2012/2013 v ČR studovalo celkem 36 moldavských
vládních stipendistů.

Moldavská republika s účinností od 1. ledna 2007 zrušila vízovou povinnost pro
občany České republiky. Toto opatření umožňuje vstup a pobyt na území Moldavské
republiky bez víz maximálně po dobu 90 dnů v průběhu 6 měsíců od data prvního
vstupu. Od 6. dubna 2006 se provádí přímo na hraničních přechodech registrace o
pobytu cizinců do státního registru, čímž je nahrazena dřívější přihlašovací
povinnost.

Moldavsko je rozděleno na 32 okresů, tři městské autonomní celky (Kišiněv, Bălți
a Tighina), dva částečně autonomní regiony (Gagauzsko a Podněstří).

I přes malý pokrok v posledních letech je Moldavsko nejchudší zemí Evropy.
Navzdory tomu se v poslední době pokouší o rozvoj drobného podnikání. Země má
příznivé klima pro intenzivní zemědělství a pěstování některých subtropických
plodin, zejména zeleniny, ovoce, tabáku a také vína. Naopak nedisponuje žádným
významnějším nerostným bohatstvím. Od roku 2007 je Moldavsko členem
Středoevropské zóny volného obchodu.

Podle Indexu lidského rozvoje je Moldavsko zdaleka nejméně rozvinutou evropskou
zemí s HDI podobně vysokým jako má Egypt, Mongolsko či Botswana.

Většinu elektrické energie, stejně tak i paliva, musí Moldavsko dovážet. Země je
v energetických otázkách zcela závislá na Rusku, které v zemi vlastní důležité
elektrické rozvodny. Obě země spolu mají vleklé spory ohledně cen ropy a zemního
plynu. Důsledkem těchto sporů je ruský zákaz prodeje moldavského vína a
zemědělských výrobků v Rusku a také zdvojnásobení ceny za dodávky ropy a zemního
plynu. Ekonomika země je ovšem na kolísání cen těchto komodit velmi citlivá.
Důsledkem je výrazné zpomalení růstu HDP v roce 2006. Přesto země za rok 2007
vykázala pozoruhodný růst ekonomiky o 6 %. Stát si ponechává kontrolu nad velkou
částí hospodářství. Ekonomika trpí také poměrně velkou inflací a korupcí.

Průměrná mzda v Moldavsku v roce 2007 dosahovala pouze 100 USD. Odhadem až 25 %
práceschopného obyvatelstva pracuje v zahraničí. Proto je oficiální
nezaměstnanost pouhé 2,3 %.

Moldavsko je prioritní zemí české zahraniční rozvojové spolupráce. ČR se tak
podílí na řešení některých problémů země, především v oblasti životního
prostředí, vzdělání a prevence migrace.

Nedaleko Cahulu na samém jihu země se nachází jediná česká vesnice v zemi,
Huluboaia (česky Holubinka).

V Moldavsku se narodil slavný básník Mihai Eminescu a jeden z nejslavnějších
klavíristů historie Anton Rubinstein. V Sovětském svazu se prosadil filmový
režisér Emil Loteanu, v Rumunsku básník Grigore Vieru. Nejpřekládanějším
současným moldavským autorem ve světě je Ion Druce. V populární hudbě se
proslavila disco kapela O-Zone tvořená trojicí Dan Bălan, Radu Sîrbu a Arsenie
Todiraş. Dětskou pěveckou hvězdou je Cleopatra Stratanová.

Zakladatelem moldavské vzdělanosti byl v 16. století Grigore Ureche, který ve
své kronice Letopiseţul Ţării Moldovei poprvé zaznamenal existenci moldavského
jazyka a jeho románského původu. Významným politologem a odborníkem na
geopolitiku je Oleg Serebrian.

K nejúspěšnějším sportovcům samostatného Moldavska patří vzpěrači Cristina Iovu,
Anatolie Cîrîcu či Sergei Mureiko. Také lukostřelkyně Natalia Valeeva.



https://cs.wikipedia.org/wiki/Milan_Mich%C3%A1lek

Milan Michálek (* 7. prosince 1984, Jindřichův Hradec, Československo) je český
hokejový útočník, odchovanec Jindřichova Hradce a bratr hokejisty Zbyňka
Michálka. Hraje za mužstvo Toronto Marlies v severoamerické American Hockey
League (AHL).

V české extralize poprvé nastoupil v šestnácti letech v sezóně 2000/01 za HC
České Budějovice. Zde setrval tři sezóny. V roce 2003 jej v draftu NHL vybral na
celkově 6. místě tým San Jose Sharks. V sezóně 2003/04 již nastoupil dva zápasy
za San Jose, sedm jich odehrál za farmářský tým Cleveland Barons. Od sezóny
2009/2010 do poloviny 2015/2016 působil v klubu Ottawa Senators.

Od 9. února 2016 byl hráčem Toronta Maple Leafs, kam byl odeslán v rámci výměny
devíti hokejistů, když opačným směrem odešel mimo jiné kapitán Maple Leafs Dion
Phaneuf. Na začátku sezóny 2016/2017 jej Toronto po pěti zápasech přesunulo na
listinu volných hráčů a protože si jej žádný jiný klub nevybral, byl Michálek
přeřazen do farmářského týmu Toronto Marlies v AHL.

V roce 2001 a 2002 se účastnil MS do 18 let. O rok později se účastnil MS
juniorů 2003.



https://cs.wikipedia.org/wiki/Holokaust

Holokaust (z řeckého holokauston a anglického holocaust) byla nacistická
politika systematického, státem provozovaného pronásledování a hromadného
vyvražďování, především osob židovské národnosti. V širším smyslu je slovem
holokaust označován i celý nacistický perzekuční systém věznic, káznic a táborů
jako celek, respektive nacistická perzekuce všech etnických, náboženských a
politických skupin. Tj. (chronologicky): politických odpůrců (zejména komunistů
a sociálních demokratů), Svědků Jehovových, tělesně či mentálně postižených,
homosexuálů, Židů, Romů, Poláků a občanů Sovětského svazu. V rámci genocidy
namířené na židovské etnikum bylo vyvražděno kolem 6 milionů Židů. Pokud pod
pojmem holokaust chápeme nacistickou perzekuci jako celek, hovoříme o počtu
obětí holokaustu mezi 11 až 17 miliony lidí.

V českých textech se lze setkat jak s variantou holokaust, tak i s původní
anglickou odvozeninou holocaust. Obě varianty jsou v češtině rovnocenné.
Anglický termín holocaust (naprosté zničení, úplná katastrofa, masakr) je
odvozen z řeckého slova holokauston (zápalná oběť, přeneseně zničení ohněm nebo
úplné zničení), česky celopal (označení pro náboženskou obětinu, která se celá
spálí). Moderní anglický termín holocaust však už (po obsahové stránce) nemá
s původním náboženským termínem prakticky nic společného. Až do konce 70. let
20. století bylo anglické slovo holocaust v anglofonním prostředí používáno pro
označení prakticky jakékoli katastrofy.

Uvádí se, že patrně první, kdo použil slovo holocaust pro nacistické vyhlazování
Židů, byl nositel Nobelovy ceny míru Elie Wiesel (* 1928), a to ve svém románu
Noc (La Nuit, 1958) ve smyslu „zničení ohněm“. Nicméně až do vzniku amerického
televizního seriálu Holocaust (1978) zůstával tento termín prakticky neznámý.
V posledních letech je situace taková, že například izraelský státní ústav Jad
vašem a řada židovských historiků vztahují pojem holocaust především na
vyvražďování Židů nebo jiných skupin označených jako rasově méněcenné (Romové)
za druhé světové války. Obecný konsensus nad rozsahem pojmu holokaust však
neexistuje. Někteří Židé z těchto důvodů preferují pro genocidu svého národa za
druhé světové války hebrejský výraz šoa (hebrejsky השואה zničení, záhuba, zmar).

S ohledem na nejasné vymezení tohoto pojmu se lze setkat i s řadou jeho dalších
aplikací. Někdy je užíván k označení pro jakoukoliv genocidu či masakr, bez
ohledu na lokalitu a konkrétní událost – například pro etnické čistky ve Rwandě
či genocidu Arménů v Turecku po 1. světové válce. Fidel Castro označil za rasový
holocaust vyhošťování Romů bez povolení k pobytu z Francie. Vyvražďování Romů
během druhé světové války zainteresovaní badatelé někdy nazývají slovem
porajmos, doslova pohlcení.

Hlavní obětí holokaustu byli Židé. Holokaust byl praktickou aplikací „konečného
řešení židovské otázky“ (Endlösung der Judenfrage), kterým mělo být úplné
vyvraždění židovské populace. Obvykle udávaný počet židovských obětí je 6
miliónů, Raul Hilberg ve své knize The Destruction of European Jews uvádí číslo
5,2 miliónu. Vyvražděny byly zhruba dvě třetiny evropských Židů, většinu obětí
tvořili Židé z Polska (3 milióny mrtvých). Údaje jsou neustále zpřesňovány a
doplňovány, také díky informacím odtajněným a zpřístupněným až po rozpadu SSSR
v roce 1991.

Jedním z Hitlerových plánů bylo vytvoření německého životního prostoru. Tento
plán počítal v řádu 20 až 30 let s odsunutím, vyvražděním a zotročením většiny
Slovanů. Generalplan Ost byl zahájen v Polsku, kde bylo v rámci operace
Tannenberg popraveno přes 20 tisíc příslušníků polské elity. Po ní následovala
akce „Inteligence“, při níž bylo zabito přes 40 tisíc polských intelektuálů.
Německá okupační moc zavedla v Polsku, resp. v Generálním gouvernementu a na
okupovaných polských územích politiku teroru, přičemž prováděla hromadné veřejné
popravy rolníků, které měly zastrašovat ostatní obyvatelstvo. Postupně docházelo
k vysídlování z oblastí určených k další germanizaci a násilnému zabírání
zemědělské půdy, přičemž ze svých domovů bylo vyhnáno několik stovek tisíc
Poláků. Odhaduje se, že celkem 1,8–2 miliony polských občanů nežidovského původu
zemřely v důsledku nacistické okupace a války.[zdroj?]

Občané Sovětského svazu byli jednak jako civilisté vystaveni německým válečným
zločinům ze strany Einsatzgruppen, jejichž obětí bylo kolem 1 670 000. Byli jako
váleční zajatci popravováni, nasazováni na nucené práce a vystaveni krutému
zacházení. Je odhadováno, že tímto způsobem byly zavražděny až 3 miliony
sovětských válečných zajatců. Mezi státy s vysokým počtem civilních obětí patří
i Jugoslávie s půl miliónem mrtvých, převážně Srbů.[zdroj?]

Dalším terčem vyvražďování byli Romové a romští míšenci, s odhadovaným počtem
220 tisíc obětí. Některé odhady uvádějí až 800 tisíc, což činí asi čtvrtinu až
polovinu jejich předválečné populace.[zdroj?]

Roku 1935 Norimberské zákony označily Romy a Židy za rasově méněcenné. Sňatky
mezi příslušníky árijské a neárijské rasy byly zakázány. Dne 14. prosince 1937
vydal říšský vůdce SS a šéf německé policie Heinrich Himmler výnos
o preventivním potírání zločinnosti, který mezi asociály jmenoval cikány,
cikánské míšence a cikánským způsobem kočující osoby, které řádně nepracovaly a
prováděly trestnou činnost. V červenci 1938 začali být cikáni v Říši hromadně
vězněni a deportování do koncentračních táborů. Dne 8. prosince 1938 vydal
Himmler „Výnos o potírání cikánského zlořádu“, který nařídil podchycení všech
cikánů, cikánských míšenců a cikánským způsobem kočujících osob.[zdroj?]

V říjnu 1939 provedla říšská kriminální policie soupis všech cikánů, cikánských
míšenců a cikánským způsobem kočujících osob starších 6 let a zakázala jim volný
pohyb. 10. července 1942 vydal obdobné nařízení o soupisu cikánů i velitel
protektorátní neuniformované policie. Dosavadní kárné pracovní tábory byly
změněny na cikánské sběrné tábory. Na konci roku 1942 bylo vydáno prováděcí
nařízení o deportacích romského obyvatelstva do cikánského tábora
v Auschwitz-Birkenau.

Roku 1944 byl cikánský tábor nacisty zničen a asi tři tisíce Romů byly usmrceny
v plynových komorách. Na 1700 práceschopných Romů bylo před tím přemístěno do
jiných koncentračních táborů.

Systematické vyvražďování postižených bylo zahájeno v roce 1939, k jeho
oficiálnímu ukončení došlo v roce 1941 po protestech, které iniciovali
představitelé katolické církve. Ve skutečnosti program ovšem skrytě pokračoval
dál, byť mnohem pomaleji, a to až do konečné porážky Německa. Celkem bylo
v letech 1939–1945 povražděno asi 200–250 tisíc postižených.

Neexistují oficiální záznamy o tom, kolik homosexuálů zemřelo v koncentračních
táborech. V letech 1933 až 1945 bylo 100 tisíc homosexuálů zatčeno, z toho
50 tisíc odsouzeno a uvězněno, z čehož odhadem 5 až 15 tisíc bylo posláno do
koncentračních táborů. Podle německého badatele Rüdigera Lautmanna přibližně
60 % z nich v táborech zemřelo. Homosexuálové museli nosit růžový trojúhelník,
který v současnosti patří mezi symboly homosexuálů bojujících za svoje práva.
Tyto oběti nacismu se nedočkaly odškodnění.

Oběti holocaustu si mnoho států světa připomíná 27. ledna, den osvobození
vyhlazovacího tábora Auschwitz Rudou armádou. I v České republice se s tímto
datem pojí různé vzpomínkové akce, zároveň jsou však české oběti holocaustu
připomínány na výročí vyvraždění terezínského rodinného tábora v Auschwitz v
noci z 8. na 9. března 1944, které je specificky významné pro Česko jako
největší masová vražda československých občanů. Na výročí této události se
například koná tryzna v pražském Památníku českých a moravských obětí šoa v
Pinkasově synagoze.

Oběti z řad Židů mohly být zabity při pogromech, popřípadě byly povražděny
polovojenskými a protižidovskými komandy. Se zrodem Konečného řešení židovské
otázky byli Židé (spolu s ostatními skupinami, ale tvořící největší část)
koncentrováni v ghettech, koncentračních táborech a nakonec posíláni do
vyhlazovacích táborů na území dobytém Třetí říší. Ty představovaly nejhrůznější
prostředek holocaustu – „továrny na smrt“, mající za účel co nejefektivněji
zabíjet a likvidovat mrtvá těla lidí dopravovaných za jejich zdi. Nezanedbatelná
část těch, kdo do nich byli posláni, zahynula již při transportu za nelidských
podmínek (namačkáni v dobytčích vagónech, přepravováni často i několik dní, bez
jídla a vody).

Po příjezdu do tábora následovala (zejména od léta 1942, kdy byla ve většině
vyhlazovacích táborů vybudována krematoria) vstupní selekce, při kterých
táborový lékař vybíral část nejzdatnějších vězňů, kteří byli určeni pro práci
(buď v pomocných táborech nebo přímo v širším komplexu tábora) nebo pro další
budování tábora, stavbu nových budov apod. Lidi, kteří vstupní selekcí neprošli,
čekala likvidace. Například podle svědectví Rudolfa Vrby, který utekl
z Auschwitzu, se v letech 1942–1944 počet lidí, kteří neprošli v tomto táboře
vstupní selekcí, pohyboval typicky a zhruba okolo 75 až 90 %, s tím, že některé
transporty byly zlikvidovány stoprocentně. Ty, kteří prošli vstupní selekcí,
čekala každodenní tvrdá práce v drsných podmínkách a v každém počasí, a za ni
malé příděly velmi nekvalitního jídla, které zcela nedostačovaly jejich
energetickému výdeji. Přeživší z těchto táborů se shodují na tom, že vedoucí
z podniků, ve kterých vězni pracovali, si mohli dovolit je pracovně přetěžovat
nad mez trvalé udržitelnosti kvality práce, aniž by se museli bát o přísun nové
pracovní síly – z tohoto úhlu pohledu se jednalo o nahodilou, avšak záměrnou,
pomalou smrt v důsledku kombinace podvýživy a vyčerpání. Selekce lidí určených
pro likvidaci probíhaly nejenom při vstupu do vyhlazovacích táborů, ale i pro
jejich obyvatele, a to tak, aby byl korigován počet vězňů mezi jejich zdmi,
zvyšovaný o pravidelně přijíždějící transporty.

Ti, kteří pracovali nejdéle a na jejichž zdraví se nesnesitelné pracovní
podmínky a nedostačující výživa podepsaly nejvíce, zeslábli natolik, že
v některé z těchto selekcí byli shledáni neschopnými další práce a následně
zlikvidováni; jejich zesláblý organismus též mohla skolit (běžně nesmrtelná)
nemoc či infekce ze zranění (popř. kombinace více těchto faktorů), taktéž
podchlazení vlivem sychravého a chladného počasí (baráky v táborech nebyly nijak
vyhřívány), případně mohli nalézt smrt přímo při práci, když již nebyli schopni
plnit kvóty. V několika případech navíc v táborech vypukly epidemie smrtelných
nemocí – pravděpodobně nejvážnější byla epidemie tyfu v Auschwitz-Birkenau,
která trvala od července do září 1942, vyžádala si odhadem 15–20 tisíc životů a
způsobila dočasné přerušení selekcí. Časté byly též zažívací potíže a „zdánlivě
nevyléčitelné choroby nohou – otékaly do takové míry, že lidé nemohli chodit“.
V jiných případech mohli být obyvatelé vyhlazovacích tábora zabiti svými
spoluvězni (zejména těch z řad kriminálních zločinců nebo kápů; občas i bez
zřejmého důvodu) nebo za drobný prohřešek jako např. nesundání čepice při
setkání s esesmanem apod.

Nejúčinnějším a nejhrůznějším prostředkem německého holocaustu byly vyhlazovací
tábory, kde se hromadně popravovalo (v prvních fázích) zastřelením, oběšením a
jedovatým plynem (nejpoužívanější byl Cyklon B). Mrtvoly byly poté hromadně
pohřbívány či spalovány.

Po přepadení Sovětského svazu 22. června 1941 (Operace Barbarossa) nechal Adolf
Hitler na bývalém území Polska zřídit šest vyhlazovacích táborů:

Představa, že holokaust rovná se koncentrační tábory, je však zjednodušující.
Holokaust začal masovými popravami střelnými zbraněmi, které na dobytých územích
Polska (tzv. Generální gouvernement) a dobytých územích SSSR (tzv. Říšský
komisariát Ostland a Říšský komisariát Ukrajina) začaly od roku 1941 provádět
zejména speciální jednotky Einsatzgruppen. Uvádí se, že tímto způsobem bylo
zlikvidováno 1,25 či 1,5 milionů Židů, tedy téměř jedna čtvrtina všech obětí
holokaustu.

Typický scénář těchto masových poprav spočíval v tom, že oběti vykopaly rokle,
do nichž pak postupně po řadách vstupovaly a zde byly stříleny do hlavy – je tak
zdokumentováno fotograficky i na kinofilmu. Největším jednotlivým masakrem byla
poprava více než 30 tisíc kyjevských Židů v Babím Jaru na konci září 1941. Cesta
k plynovým komorám se v těchto raných fázích konečného řešení teprve objevovala.
Nacisté experimentovali a hledali co nejefektivnější způsob vraždění, který by
zároveň nepůsobil tak silně na psychiku vrahů jako hromadné střílení, které
prováděly Einsatzgruppen na dobytých územích. Právě Einsatzgruppen začaly od
listopadu 1941 využívat nový způsob vraždění – mobilní plynové komory, v nichž
byly oběti zabíjeny výfukovým plynem. Od začátku roku 1942 vznikala postupně
vyhlazovací centra vybavená stálými plynovými komorami.

Nacistické Německo se při likvidaci Židů soustředilo nejen na Židy, kteří se
nacházeli na „předválečném“ německém území nebo na území, nad nímž Německo
získalo v průběhu války kontrolu. Vyžadovalo též vydání Židů po svých spojencích
a satelitech. Různé státy se k této otázce postavily různě. Za jeden
z nejvstřícnějších států lze označit Slovenský štát, který nejenže Židy vydával
z větší části z vlastní iniciativy, ale navíc za jejich odvoz nacistickému
Německu z vlastní iniciativy platil (nutno ovšem dodat, že vydávání bylo
několikráte přerušeno a dokončeno bylo až po propuknutí slovenského národního
povstání). V řadě dalších zemí bylo vydávání ve větší míře uskutečněno až na
nátlak nacistů podpořený růstem moci pronacistických bojůvek a radikálním
oslabení centrální vlády (např. Maďarsko). Velmi vlažný přístup k pronásledování
Židů měla Itálie, byť i ona přijala protižidovské zákony. Zcela odmítavě se
k celé záležitosti postavilo Finsko, které žádné protižidovské zákony nepřijalo
a přes silný nátlak striktně odmítlo vydat nejen své občany židovského původu,
ale i drtivou většinu Židů uprchlých ze zemí, které nacistické Německo ovládlo.

V řadě zemí, které své židovské obyvatele a uprchlíky vydávaly, byly deportace
přerušovány a pozastavovány díky diplomatickému úsilí neutrálních zemí. Významná
byla snaha zejména Vatikánu, který opakovaně protestoval proti deportacím
především na Slovensku, v Maďarsku a Chorvatsku, kde byl jeho diplomatický vliv
nejsilnější a kde byla podle jeho vedení naděje na pozitivní účinek protestů.
V Maďarsku v srpnu 1944 vedl papežský nuncius Angelo Rotta společnou delegaci
pěti šéfů diplomatických zastoupení neutrálních zemí protestujících proti
vydávání Židů do Německa (protest připojilo Portugalsko, Španělsko, Švédsko a
Švýcarsko).

Holokaust v protektorátu se odehrával pod taktovkou okupačních úřadů a až na
výjimky bez odporu obyvatel a za spolupráce českých úřadů a úředníků.

Před druhou světovou válkou žilo na dnešním území ČR více než 118 tisíc Židů; 26
tisícům se podařilo do roku 1941 emigrovat, potom bylo protektorátními úřady
vystěhování zakázáno a současně začaly transporty. Přes 80 tisíc osob bylo během
holokaustu za druhé světové války vyvražděno.

Silnou kritiku si v moderní době vysloužilo rozhodnutí Československa z roku
1938, kdy zakázalo rakouským Židům vstup na své území a vrátilo do Rakouska do
rukou nacistů tisíce židovských uprchlíků.

Holokaust je či některé z jeho částí jsou občas terčem zpochybňování. Ačkoliv
v drtivé většině případů není zpochybňována perzekuce Židů jako celek, je pro
tento fenomén vžité taktéž označení popírání holokaustu. V mnoha státech světa
včetně České republiky je zpochybňování holokaustu, též označované jako hlásání
Osvětimské lži, trestným činem.

Zpochybňování holokaustu je součástí širšího směru, tzv. historického
revizionismu. Zpochybňování holokaustu v souladu s vědeckými metodami je jedním
z nových proudů tohoto původně v podstatě seriózního historického proudu, který
tak značně zdiskreditovalo. Podle americké historičky Debory Lipstadt seriózní
historikové tento směr odmítají a vyčítají mu pseudovědecké metody práce a
neseriózní práci s prameny a citacemi s účelem falšovat historii. Větší část
revizionistů nezpochybňuje holokaust jako celek, ale jeho plánovanost či rozsah
a počet obětí.

Hlavním představitelem je Norman Finkelstein (sám židovského původu), který na
toto téma napsal knihu Průmysl holocaustu, jež byla přeložena do 16 jazyků.
Zavádí v ní pojem průmysl holokaustu a rozvíjí v ní několik otázek, jako je mimo
jiné: to, jak holokaust obhajuje sám sebe a jak se staví nad podobné tragické
události dějin; propagace holokaustu z finančního hlediska (jeho kapitalizace);
zveličování, přikrášlování a zneužívání utrpení Židů jako pózy ublíženectví;
zneužití holokaustu pro politické cíle, zejména v prosazování politických zájmů
Izraele; argumentace holokaustem těmi, jichž se holokaust fakticky nedotkl.

V některých aspektech (například těch politických) se tento postoj překrývá
s argumenty antisionismu.[zdroj?]



https://cs.wikipedia.org/wiki/Roh%C3%A1%C4%8D_obecn%C3%BD

Roháč obecný (Lucanus cervus Linné, 1758) je nejznámější představitel brouků z
čeledi roháčovitých a největší brouk Evropy.

Žije v dutinách starých stromů a v mrtvých pařezech v lesích a hájích. S
odstraňováním starých stromů a pařezů mizí i přirozené prostředí a zdroj obživy
tohoto brouka. Snižuje se tak populace roháče obecného, ale i ostatních druhů
brouků žijících ve stejném prostředí a roháč obecný se tak dostává na světový
seznam ohrožených druhů.

V České republice byl rozšířen v listnatých lesích po celém území, dnes je však
jeho výskyt lokalizován do několika oblastí. Nejhojněji se pak vyskytuje na
jižní Moravě.

Larvy, které mají tvar podobný písmeni „C“, jsou slepé a živí se rozkládajícím
se dřevem pařezů, starých stromů a keřů, hnijících kůlů plotů v kompostových
hromadách a listovkách. Larvy mají měkké, krémově zbarvené průsvitné tělo se
šesti oranžově zabarvenýma nohama a oranžovou hlavou, na které se vyjímají
ostrá, hnědě zbarvená kusadla. Na svých nohách mají larvy kartáčky, které
používají pro komunikaci (tzv. stridulaci) s ostatními larvami stejného druhu.
Larva prochází několika fázemi vývoje a po 4 až 6 letech se zakukluje. Entomolog
Charlie Morgan koncem 70. let objevil, že kukla roháče žije asi tři měsíce v
půdě a v létě se vylíhne dospělý brouk, který se odlétá pářit s jedincem
opačného pohlaví.

Dospělí jedinci se objevují od konce května do začátku srpna a jsou nejvíce
aktivní ve večerních hodinách. Samičky roháče kladou svá vajíčka do
rozkládajícího se dřeva. Dospělí brouci žijí pouze několik měsíců a živí se
nektarem a šťávou stromů a rostlin. Létají za soumraku a jejich pomalý let je
doprovázen charakteristickým hluboce bzučivým zvukem. Samci létají mnohem
častěji než samice.

U roháče obecného se projevuje pohlavní dimorfismus, který spočívá v tom, že
samci mají větší kusadla a jsou i celkově větší než samice. Ačkoliv samčí
kusadla vypadají hrozivěji, jsou příliš slabá na to, aby ublížila. Naopak menší
kusadla samice mohou způsobit bolestivé kousnutí. Samčí kusadla se podobají
paroží jelena a brouci je používají stejně jako jeleni k zápasu mezi sebou a
tato podoba dala tomuto brouku vědecké i obecné jméno v mnoha jazycích.

Přirozenými nepřáteli roháčů jsou straky, sojky, jezevci, lišky, ježci, kočky a
hlavně datlové.

Lucanus cervus je zapsán ve druhém dodatku směrnic lokalit Evropské unie z roku
1992, která požaduje, aby členské státy stanovily zvláštní území ochrany přírody
pro ohrožené druhy. Druh je též zapsán ve třetím dodatku „Dohody o ochraně
evropských živočichů a přírodních nalezišť“ (Bernská dohoda z roku 1982).

V tomto článku byl použit překlad textu z článku Lucanus cervus na anglické
Wikipedii.



https://cs.wikipedia.org/wiki/P%C5%99emyslovci

Přemyslovci byli první česká knížecí a královská dynastie (tzv. odnepaměti až do
4. srpna 1306), dále vládli také v Rakouských zemích (1251–1278), Polsku
(1300–1306) a Uhersku (1301–1305). Ve vedlejší (levobočné) opavské linii
Přemyslovci vymřeli (po meči) až roku 1521.

Přemyslovci byli jedinou původem českou panovnickou dynastií; po jejich vymření
po meči vládli v českých zemích (s výjimkou Jiřího z Poděbrad) už jen panovníci
původem z cizích rodů.

Podle tradice, zachycené na přelomu 11. a 12. století v Kosmově Kronice Čechů,
byl zakladatelem rodu Přemyslovců Přemysl Oráč, pocházející ze Stadic, kterého
si vyvolila za manžela Krokova dcera Libuše (v té době ale Stadice ještě
neexistovaly). Jejich následníky měli být dle pověstí Nezamysl, Mnata, Vojen,
Vnislav, Křesomysl, Neklan a Hostivít. Hostivítovým synem měl být první
historicky doložený český kníže Bořivoj I., u nějž se dodnes spekuluje o původu.
K původu rodu se vyjadřuje také tzv. Kristiánova legenda z konce 10. století a
autor svatováclavské legendy Diffundente sole. V obou těchto starších pramenech
se hovoří o Přemyslu Oráči, příběh ale není zdaleka tak rozvinutý jako v Kosmově
„literárnějším" podání.

Existují i jiné teorie původu dynastie Přemyslovců. Jednou z možností je jejich
moravský původ. Podle teorie historika Lubomíra E. Havlíka, podporované J.
Zástěrou a částečně také L. Galuškou, byl kníže Bořivoj synem moravského knížete
Rostislava, přičemž tamní dynastie (Mojmírovci) mohla pocházet až od prvního
slovanského vladaře Sáma, který je ztotožňován někdy také s Přemyslem jako
zakladatelem státu.

Podle další teorie muzikologa V. Karbusického pocházejí jména dvanácti bájných
knížat, potomků Přemysla a Libuše, z úryvku staroslověnského (či staročeského)
textu-poselství Čechů k Frankům v 9. století. V tomto textu mělo být psáno:
Krok’ kazi (Tetha), lubo premyšl, nezamyšl m’nata voj’n u‘ni zla, kr’z my s‘
neklan (am), gosti vit, což vykládá jako: Zastav své kroky, Tetha (oslovení
tehdejšího vůdce Franků, popřípadě západních sousedů obecně) a raději přemýšlej,
nezamýšlím na tebe vojnu ani zla, kříži my se neklaníme, hosty vítáme.

Svatopluk Velkomoravský ustanovil svého zhruba patnáctiletého chráněnce Bořivoje
někdy po roce 867 knížetem Čechů. První historicky doložený Přemyslovec a jeho
potomci v Čechách tedy vládli více než 430 let – do roku 1306. Na trůně se jich
vystřídalo pravděpodobně 30, z toho sedm králů.

Ke konci 10. století svedli Přemyslovci rozhodující boj o vrchní vládu nad
Čechami s mocným rodem Slavníkovců, který skončil vyvražděním Slavníkovců na
Libici 28. září 995. Otázka vztahů těchto dvou rodů je dodnes diskutovaná,
Slavníkovci možná pro Přemyslovce nepředstavovali mocenskou hrozbu. Existují i
alternativní teorie o tom, že Slavníkovci byli pouze jednou z větví Přemyslovců
a tudíž šlo o mocenský boj v rámci rodu.

Po úspěších za vlády Boleslava I. a Boleslava II. nastává za vlády 3 synů
knížete Boleslava II. v 10. století velký úpadek českého knížectví v souvislosti
s bratrovražednými boji mezi Přemyslovci a vzestupem okolních zemí – především
pak Uher a Polska. Tato krize je překonána až za vlády Břetislava I., který,
poučen z těchto problémů, zavádí seniorátní řád, tj. dědictví nejstaršího člena
přemyslovského rodu a rozdělí tím vládu svým 5 synům, z nichž nejstarší
Spytihněv II. vládne jako kníže a jeho 3 mladší bratři obdrží vládu nad
moravskými úděly – olomouckým, brněnským a znojemským – a poslední syn Jaromír
(Gebhart) se věnuje církevní dráze. Ze synů Břetislava I. odvozují svůj původ
také moravští Přemyslovci, kteří vymírají až za vlády krále Přemysla Otakara I.,
který se snaží eliminovat moc vedlejších větví rodu a soustředí ji do hlavní,
pražské linie.

V roce 1085 získal jako první z Přemyslovců královský titul Vratislav II.. V
roce 1158 se totéž podařilo i jeho vnukovi Vladislavovi II. Oba Přemyslovci
královský titul získali jako poctu a odměnu od císaře. Navíc i v tomto období se
v přemyslovském rodě projevují velké rozpory mezi jednotlivými rodovými liniemi.

Od 11. století sahala moc Přemyslovců trvale také na Moravu, kterou spravovala
jejich moravská větev jako údělná knížata olomoucká, brněnská a znojemská.
Znojemská větev poté vymřela jako první – její poslední představitel Konrád II.
Ota se stal českým knížetem, zemřel ovšem už v roce 1191. Brněnská větev
skončila s bratry údělníky Spytihněvem a Svatoplukem na přelomu 12. a 13.
století. Posledním představitelem olomouckých Přemyslovců byl kaplan Sifrid,
který zemřel v roce 1227. Poslední zprávy o vedlejší linii rodu, Děpolticích,
mizí v roce 1247.

Po státní krizi v poslední čtvrtině dvanáctého století na trůn usedl Přemysl
Otakar I. a skončila tak řada rychle se střídajících knížat (sám Přemysl byl
ostatně jedním z nich). Roku 1212 Přemysl I., dokonale využívající situace v
říši, zajistil pro své potomky dědičný královský titul. V době vlády jeho syna
Václava I. se česká zahraniční politika změnila z dosavadního víceméně
defenzivního postoje na ofenzivní.

V osobě krále Přemysla Otakara II., syna Václava I., se v roce 1253 počet
mužských členů rodu omezil jen na jednoho. Přemysl měl jen jednoho legitimního
syna, Václava II. a ten také jen jednoho přeživšího mužského dědice, Václava
III. Královská linie rodu Přemyslovců, k němuž se váží počátky české státnosti,
skončila nečekaně zavražděním mladého Václava III. v Olomouci dne 4. srpna 1306.

Přemyslovská linie však poté pokračovala po přeslici v dalších královských
dynastiích, což byli Lucemburkové (1310–1436), Habsburkové (1436–1457),
Jagellonci (1471–1526) a opět Habsburkové (1526–1740), posléze
Habsbursko-Lotrinská dynastie (1740–1918). Žili také ještě královští levobočkové
a hlavně představitelé významné, ale tentokrát už opravdu poslední vedlejší
linie rodu – opavští Přemyslovci, potomci Přemysla Otakara II. a jeho milenky,
rakouské šlechtičny Anežky z Kuenringu.

Podle zachovalých kosterních pozůstatků (studie E. Vlčka z vykopávek na Pražském
hradě) je známo, že přemyslovská knížata měřila více než 170 cm, králové
necelých 170 cm, byli štíhlí, ale svalnatí.

Přemyslovci, i když se mohli chlubit svalnatou atletickou postavou, nebyli žádní
mohutní válečníci. Jejich rysy a utváření těla se vyznačovalo půvabem skoro
ženským. To platí hlavně o obličeji. Vlasy a vousy měli hnědé nebo kaštanové.
Jedinečnou galerii nejstarších příslušníků přemyslovské dynastie (do roku 1134)
představují nástěnné malby ve znojemské rotundě svaté Kateřiny.



https://cs.wikipedia.org/wiki/Tigris

Tigris (turecky Dicle Nehri, kurdsky Dîjle, arabsky دجلة‎‎, Didžla) je řeka v
Turecku a Iráku a také částečně tvoří jejich hranici se Sýrií. V minulosti
z východu ohraničovala starověké území Mezopotámie (na západě Eufrat – název
„Mezopotámie“ pochází z řeckého slova znamenajícího země mezi řekami). Je
1750 km dlouhá, z čehož 523 km připadá na Turecko včetně hraničních úseků.
Povodí má rozlohu 258 000 km². Pramení ve Východní Anatolii, protéká přes
planinu Džezire a značnou částí Mezopotamské nížiny. V Iráku se stéká s 
Eufratem a vytváří s ním řeku Šatt al-Arab, která se nedlouho poté vlévá do
Perského zálivu.

Pramení v pohoří Güneydoğu Toroslar, tedy Jihovýchodní Taury, konkrétně v části
Maden Dağları pod Hazarbaba Dağı. Vytéká z východního konce jezera Hazar Gölü
(1244 m) v provincii Elâziğ a teče k jihovýchodu. Zpočátku nese název Bahru
Deresi, resp. Behremaz Deresi (deresi znamená turecky řeka). Ve výšce asi 770 m
napájí nádrž Kralkızı Barajı a přibírá vody několika přítoků, zejména Berkilin
Çayı. Odsud dál už nese jméno Dicle.

V Turecku Tigris protéká provinciemi Elâziğ, Diyarbakır, Batman, Siirt, Mardin a
Şirnak; nejdůležitějším městem na řece je Diyarbakır. Pod Cizre se Tigris stává
nakrátko hraniční řekou mezi Tureckem a Sýrií, pak mezi Sýrií a Irákem a nakonec
pokračuje do iráckého vnitrozemí. Celková délka tureckého toku je 523 km.

V Iráku protéká (nebo tvoří hranici) provinciemi Nīnawā, At-Tamīm, Salāhuddīn,
Diyāla, Baghdād, Wāsitt, Maysān a Bassrah. Nejdůležitějšími městy na trase jsou
Mosul, Bagdád a Basra, na jejímž začátku už se ale Tigris spojuje s Eufratem a
vzniká Šatt al-Arab.

Zdroj vody je sněhový a dešťový s nejvyšší vodností na jaře (duben). Při
současném dopadu srážek do Tigridu i jeho velkých levých přítoků vznikají
katastrofické povodně. Na ochranu před nimi je velká část koryta řeky obehnána
hrázemi. Část povodňových vod je odváděna kanálem do propadliny jezera Tartar,
které leží severozápadně od Bagdádu mezi Eufratem a Tigridem. Při zaplnění
propadliny může být povodní ohrožen i samotný Bagdád. V souvislosti s tím byl
vybudovaný kanál Tartar-Eufrat (délka 37 km, maximální propustnost 1100 m³/s),
kterým odtékají přebytky vody z propadliny. Nejvyššího průtoku dosahuje Tigris
na středním toku u Bagdádu průměrně 1240 m³/s a maximálně 13 000 m³/s. Na dolním
toku se vodnost snižuje v důsledku spotřeby vody na zavlažování a také se část
vody ztrácí v bažinách. Podél řeky se na středním a dolním toku táhnou oázy.

Řeka je splavná pro lodě s ponorem do 1,2 m do Bagdádu a při velké vodě až do
Mosulu. Turecký tok je spoután několika přehradními hrázemi; nejnovější z nich,
Ilısu, je značně kontroverzní projekt, protože vzniklá přehradní nádrž má
zatopit i město Hasankeyf s tisíciletou historií. Také v Iráku bylo vybudováno
několik přehradních hrází (Zummar, Samarra, El Kut). Protéká městy Diyarbakır
(Turecko), Mosul, Bagdád, El Kut, Amara (Irák). Území mezi řekami Tigris a
Eufrat bylo osídleno nejstaršími známými civilizacemi (Babylonie, Asýrie).

Původní sumerský název byl Idigna nebo Idigina, což by mohlo znamenat „hbitá
řeka“ a ve srovnání s mnohem pomaleji tekoucím Eufratem by to i dávalo smysl.

V páhlaví znamená tigr „šíp“ (ve staré perštině tigra, v moderní têz znamená
„ostrý“). Předpokládá se nicméně, že perský název řeky (stejně jako semitské
názvy) byly pouhou zkomoleninou původního sumerského názvu. Tvar Tigris převzala
z perštiny řečtina (Τίγρης) a přes ní většina ostatních jazyků.



https://cs.wikipedia.org/wiki/Rostislav_Klesla

Rostislav Klesla (* 21. března 1982, Nový Jičín) je český lední hokejista
hrající českou extraligu za HC Oceláři Třinec.

Rostislav začínal s hokejem v Novém Jičíně, kde se také roku 1982 narodil.
Pozdější kluby, kterými prošel byly v Olomouci a Opavě. V patnácti letech
přestoupil do tamějšího klubu v Sioux City, kde odehrál jednu sezónu. Následné
roky trávil v OHL a CHL. Klesla byl v roce 2000 draftován týmem Columbus Blue
Jackets na celkově 4. místě, v týmu byl draftován jako 1. Na konci sezony 07/08
měl odehraných 329 zápasů, 29 branek a 59 asistencí. 18. dubna 2006 podepsal s
Columbusem prodloužení smlouvy na další čtyři roky. Roku 2000 se také stal
mistrem světa na turnaji hráčů do 20 let. První reprezentační start za muže
nastal 20. dubna 2002 v Norimberku. 28. února 2011 byl vyměněn do Phoenixu
Coyotes za Scottieho Upshalla a Sami Lepista. Dne 5. března 2014, při posledním
přestupovém dnu v NHL byl spolu s Chrisem Brownem vyměněn za Martina Erata,
Johna Mitchella a čtvrtou volbu draftu v roce 2015 do týmu Washington Capitals.
V novém působišti příliš dlouho nepobyl, protože jen pár hodin po jeho trejdu
byl společně s Michalem Neuvirthem vyměněn do Buffala Sabres za slovenského
brankáře Jaroslava Haláka a výběr ve třetím kole draftu 2015. V sezoně 2014/2015
nastupuje za HC Oceláři Třinec.V roce 2016 ukončil smlouvu s týmem HC Oceláři
Třinec.



https://cs.wikipedia.org/wiki/Hongkong

Hongkong (čínsky v českém přepisu Siang-kang, pchin-jinem Xiānggǎng, znaky 香港,
kantonsky Hèung-gáwng, doslova Voňavý přístav) je čínské město a region ležící
na pobřeží Jihočínského moře. Hongkong je významné ekonomické a obchodní
centrum. Patří mezi nejhustěji osídlené oblasti světa. Oficiální název regionu
je Zvláštní správní oblast Čínské lidové republiky Hongkong (čínsky v českém
přepisu Čung-chua žen-min kung-che-kuo Siang-kang tche-pie sing-čeng-čchü,
znaky 中華人民共和國香港特別行政區, anglicky Hong Kong Special Administrative Region of the
People's Republic of China) a patří mezi zvláštní správní oblasti Čínské lidové
republiky. Podle ústavy se Hongkong těší vysokému stupni autonomie, pouze za
mezinárodní politiku a ozbrojené síly zodpovídá centrální vláda v Pekingu.

Hongkong byl osídlen již od neolitu. První Evropan, který toto místo navštívil,
byl portugalský mořeplavec Jorge Álvares v roce 1513. Portugalci poté zřídili
obchodní stanici v sousedním Macau.

Roku 1699 začala v Číně obchodovat britská Východoindická společnost. V Evropě
byla v té době velká poptávka po čínském zboží, naopak v Číně po evropském jen
velmi malá, Číňané vyžadovali po Evropanech za své zboží (hedvábí, porcelán,
čaj) platby ve stříbře. Britové tak začali do Číny nejprve dovážet a později
pašovat ve velkém opium, které produkovali ve svých koloniích v Indii. Drogově
závislých na opiu v Číně rapidně přibývalo. V roce 1839, kdy jich byly podle
odhadů již 2 miliony, komisař Lin z pověření čínského císaře rázně zakročil a
nechal zatknout 1 600 čínských překupníků a zabavit a zničit přes 1 000 tun
opia. Tato opatření dala podnět k první opiové válce - Britové vyslali do Číny
válečné loďstvo, které do roku 1842 obsadilo několik pobřežních měst a donutilo
čínskou stranu podepsat 29. srpna 1842 Nankingskou smlouvu, podle které museli
Číňané postoupit Velké Británii Hongkong, bez omezení otevřít 5 svých přístavů
zahraničním obchodním společnostem, povolit obchod s opiem, zaplatit Britům
zničené opium (6 milionů stříbrných dolarů) a válečné výdaje (12 milionů
stříbrných dolarů) a odpustit britským obchodníkům dluhy ve výši 3 milionů
stříbrných dolarů.

Poloostrov Kowloon byl postoupen Británii v roce 1860 podle Pekingské smlouvy po
druhé opiové válce. Přiléhající území, kterým se říká „New Territories“ (včetně
New Kowloon a ostrova Lantau), byly pronajaty Británii na dobu 99 let, a to
počínaje 1. červencem 1898 a konče 30. červnem 1997.

V osmdesátých letech bylo jasné, že smlouva o pronájmu „New Territories“ brzy
vyprší. Bylo nutné, aby Británie vyjednala vrácení Hongkongu Číně. Podle
smlouvy, která je známá jako „Čínsko-britské společné prohlášení“, která byla
podepsána Čínou (za dynastie Čching) a Velkou Británií 19. prosince 1984, se
celé území Hongkongu pod britskou koloniální vládou 1. července 1997 stalo
„Hongkongem, zvláštní administrativní zónou ČLR“. V tomto společném prohlášení
se ČLR zavázala, že podle zásady „jedna země, dva systémy“, kterou navrhl čínský
politik Teng Siao-pching, socialistický ekonomický systém Číny nebude
v Hongkongu praktikován a že současný kapitalistický systém a životní styl
zůstane nezměněn po dobu 50 let, tedy až do roku 2047. Smlouva vešla v platnost
po půlnoci 1. července 1997, když poslední britský guvernér Chris Patten odplul
na Královské jachtě Britannia.

Nejistota během jednání a silný nátlak ČLR způsobily velký odliv investičního
kapitálu (až jeden milion USD denně), pád hongkongského dolaru, ale především
nastala velká vlna emigrace a to emigrace především majetných (milionáři i
miliardáři) a vysoce vzdělaných lidí, která se po tchieanmenském masakru ještě
zvýšila. Ve výsledku se hovoří o statisících (45 000-70 000 emigrantů za rok,
mezi lety 1984-1997 opustilo Hongkong údajně 500 000 – 700 000 občanů)

Ačkoliv prognózy zabývající se budoucností Hongkongu byly vesměs pesimistické
(obávaly se dopadu přechodu Hongkongu pod čínskou samosprávu na ekonomickou,
hospodářskou a politickou situaci), katastrofické scénáře se nenaplnily -
Hongkongu se i po změně vlády stále dobře dařilo. Určité změny ale nastaly -
například se velká část výroby se přesunula do pevninské Číny.

Problémy ovšem představuje dosavadní systém vlády, který není příliš
demokratický. Nespokojenost s dosavadním politickým systémem vyústila například
v protesty v roce 2003, největší masové protesty v Číně od roku 1989.

Vznikají protestní hnutí jako ,,Occupy Central with Love and Peace" či
,,Scholarism".

V průběhu protestů se objevuje také kritika hongkongské policie, která měla
použít naprosto nepřiměřené metody (např. slzný plyn, násilí při zatýkání).
Hongokongská policie ovšem odmítá, že by použila neúměrné a brutální metody.

Úředním jazykem Hongkongu je standardní čínština a angličtina, nejrozšířenějším
mluveným jazykem je však kantonština. V kantonštině běžně vysílají hongkongské
televizní kanály, zatímco např. hlášení v metru jsou trojjazyčná: kantonsky,
čínsky a anglicky. Nápisy jsou pouze dvojí čínsko-anglické, protože tytéž
tradiční čínské znaky lze přečíst kantonsky i mandarínsky. Na rozdíl od většiny
čínského území se v Hongkongu stále většinou používají tradiční znaky.

Hongkong má jednu z nejliberálnějších ekonomik světa. Je to jedno
z nejdůležitějších světových středisek bankovnictví a obchodu. Zdejší přístav
patří k nejvytíženějším přístavům kontejnerové námořní dopravy na světě.

Obchodní čtvrtí je Kowloon. Mezi nejznámější trhy patří nefritový, kde se
smlouvá i o ceně polévky v restauraci. Dalšími turistickými atrakcemi jsou
například chrám Wong Tai Sin nebo Ptačí trh.

Na jižním výběžku Kowloonu ležící rybářská osada Lei Yeu Mun si zachovala nádech
své původní podoby. Hongkongský park je oázou klidu uprostřed města. Jeho
součástí jsou nejen zelené zahrady, ale také jezírka s vodními ptáky, fontány,
přírodní restaurace a muzeum čajů.

Victoria Peak je 554 metrů vysoká hora. Je z ní nádherný výhled na zátoky a
ostrůvky. Hongkong je spojen se všemi přilehlými ostrovy prostřednictvím
trajektů. Nádherné pláže se nacházejí na ostrově Lamma, kam nesmějí ani auta.

Nejvyšší hora je Tai Mo Shan (957 m), ta má ale nepřístupný vrchol, na kterém se
nachází meteorologický radar a také základna čínské armády. Nejvyšší přístupnou
horou je Lantau Peak (934 m) na ostrově Lantau.



https://cs.wikipedia.org/wiki/Seznam_bitev_%C4%8Desk%C3%BDch_d%C4%9Bjin

V porovnání s komplexní evropskou historii nepatří České země k místům četných
vojenských událostí, přesto během staletí byli jejich obyvatelé nuceni nejednou
obhájit své nároky na národní svébytnost i státní nezávislost se zbraní v ruce.
Tyto boje neproběhly pouze na domácí frontě, ale mnohdy i stovky kilometrů od
českých hranic. Seznam bitev českých dějin tedy obsahuje nejen výčet vojenských
střetnutí, které se odehrály na území dnešních Čech a Moravy, ale také na území
jiných státních celků, jejichž výsledek podstatně ovlivnil české dějiny nebo
byly vybojovány za výrazné účasti českých vojenských kontingentů a velitelů.
Pokud jde o dějiny po druhé světové válce, jež byla poslední událostí, při níž
došlo k masovému nasazení českých vojáků, seznam pojímá události menšího
rozsahu, které pro svůj militaristický charakter získaly, mnohdy i zveličené,
pojmenování bitva, případně operace, střetnutí, boj ap.



https://cs.wikipedia.org/wiki/Tom%C3%A1%C5%A1_Hal%C3%ADk

Tomáš Halík (* 1. června 1948 Praha) je český katolický kněz, teolog,
religionista, sociolog náboženství, vysokoškolský pedagog, psycholog, filozof a
politický aktivista.

Přednáší na Filozofické fakultě Univerzity Karlovy. Je farářem akademické
farnosti při kostele Nejsvětějšího Salvátora v Praze a prezidentem České
křesťanské akademie. V červnu roku 2008 mu papež Benedikt XVI. udělil čestný
titul monsignore – prelát Jeho Svatosti. V kruhu svých známých používal krycí
jméno Kalypton.

V roce 2014 se stal prvním českým laureátem Templetonovy ceny, když byl oceněn
jako „mezinárodně uznávaná osobnost obhajující dialog mezi různými vyznáními
a nevěřícími, která se v době okupace Československa zasloužila o budování
náboženské a kulturní svobody“. V roce 2015 se stal viceprezidentem mezinárodní
vědecké rady pro výzkum hodnot a filozofie – Council for Research in Values and
Philosophy.

Narodil se roku 1948 v Praze do rodiny Miroslava Halíka (1901–1975) a ženy
v domácnosti Marie Halíkové, rozené Wimmerové (1904–1986). Předci z otcovy i
matčiny strany žili v Domažlicích. Otec vystudoval filozofii, českou literaturu
a francouzštinu na Karlově univerzitě. Působil v úřednických profesích, po roce
1948 jako bibliograf v Národní knihovně v Klementinu. Na návrh Ferdinanda
Peroutky se po úmrtí Karla Čapka také věnoval správě spisovatelovy literární
pozůstalosti.

Tomáš Halík maturoval v roce 1966 na Střední všeobecně vzdělávací škole v
Michli. V témže roce prožil první zpověď a první přijímání. Ke kněžství jej
poprvé v 60. letech „postrčil“ Jiří Reinsberg. Během letnic 1967 jej na
Vyšehradě biřmoval tehdejší biskup František Tomášek. V období 1966–1971
studoval sociologii a filosofii na Filozofické fakultě Univerzity Karlovy
v Praze, kde byl žákem Jana Patočky. Na jaře 1971 obhájil diplomovou práci na
téma sociální nauky církve, nazvanou Společenskokritický význam utopických a
profetických proudů v dějinách křesťanského sociálního myšlení. Téma rozvinul v
rigorózní práci s titulem Křesťanství jako utopie. K dialektice dějin
křesťanského sociálního myšlení. Doktorská promoce (PhDr.) se uskutečnila 14.
července 1972.

Invaze vojsk Varšavské smlouvy do Československa, v srpnu 1968, jej zastihla na
intenzivním letním kurzu angličtiny na University of Wales v severovelšském
Bangoru, kam obdržel pozvání od české poúnorové exulantky dr. Bradbrookové. V
den plánovaného návratu, 21. srpna, však zůstal v Londýně. Na podzimní trimestr
se vrátil do Bangoru ke studiu sociologie a filozofie náboženství. Do
Československa přijel až 28. prosince 1968. Od konce 60. let se účastnil
bytových filozofických seminářů, mimo jiné s Jiřím Němcem a Janem Sokolem. V
roce 1972 nastoupil na tříleté období do Chemprojektu Praha na pozici
podnikového sociologa.

Mezi roky 1972–1973 absolvoval základní vojenskou službu. Postupně sloužil ve
vojenském historickém ústavu, na strážní rotě v Dejvicích, na posádkách v
Táboře, Plzni a Doupově. V období 1975–1984 pracoval v Institutu pro výchovu
vedoucích pracovníků při ministerstvu průmyslu ČSR, kde přednášel na katedře
psychologie. Roku 1984 získal atestaci z klinické psychologie. V letech
1984–1989 byl psychoterapeutem protialkoholního oddělení Psychiatrické kliniky
FN v Praze a FVL UK U Apolináře.

Na začátku června 1977 byl ve východoněmeckém Erfurtu tajně vysvěcen na jáhna.
Akt proběhl v domácí kapli biskupa Aufderbecka. Dne 21. října 1978 jej pak
stejný biskup tajně vysvětil na kněze, opět v Erfurtu. Biskupovo kázaní se
tematicky zaměřilo na tři slova liturgie: „respice–suscipe–accipe“, tedy
„shlédni–vezmi na sebe–přijmi“. Následující den sloužil první mši v erfurtské
kapli sester voršilek Am Anger. Do roku 1989 působil v rámci české podzemní
církve v okruhu teologa Josefa Zvěřiny, v 80. letech patřil ke spolupracovníkům
kardinála Tomáška. Inicioval Desetiletí duchovní obnovy národa.

Od roku 1990 je prezidentem České křesťanské akademie a od stejného roku působí
v univerzitním kostele Nejsvětějšího Salvátora v Praze nejprve jako "rektor
kostela" a od r. 2004 jako farář studentské farnosti. Populární, ale zároveň v
rámci konzervativního křídla katolické církve velmi kritizované, jsou jeho
společné modlitby a meditace s buddhisty, muslimy nebo židy v kostele
Nejsvětějšího Salvátora. V roce 1990 jej papež Jan Pavel II. jmenoval
konzultorem Papežské rady pro dialog s nevěřícími.

V červnu roku 2008 obdržel od papeže Benedikta XVI. čestný titul prelát Jeho
Svatosti, který nositele opravňuje užívat před jménem titul monsignore (Mons.)
nebo prelát.

Od roku 1990 (resp. 2004) je farářem akademické farnosti při kostele
Nejsvětějšího Salvátora v Praze. Během akademického roku vede kurz základů víry,
určený především pro zájemce o křest a biřmování.

Od roku 1993 přednáší religionistiku na Filozofické fakultě Univerzity Karlovy.
Habilitoval se na Fakultě sociálních věd Univerzity Karlovy v oboru sociologie
(1993) a o čtyři roky později byl jmenován profesorem Univerzity Karlovy (1997).

Vyučoval také na Katolické teologické fakultě UK, kterou však musel pro spory
s vedením okolo Václava Wolfa opustit. Ukončení spolupráce Katolické teologické
fakulty Univerzity Karlovy pod vedením Václava Wolfa kolem roku 1996 s Tomášem
Halíkem a Ivanem Štampachem patřilo mezi hlavní příznaky a spouštěče raných fází
krize této fakulty.

Po jednom trimestru strávil jako hostující profesor na anglických univerzitách
v Oxfordu (2001) a v Cambridgi (2003). Po skončení oxfordského pobytu v roce
2001 strávil několik týdnů na stanici ECO-Base v Antarktidě. Na Univerzitě v
Oxfordu získal v roce 2016 čestný doktorát, jakožto teprve čtvrtý Čech v
historii (po T.G. Masarykovi (1927), E. Benešovi (1940) a V. Havlovi (1998).

Během každoročního letního pobytu v porýnské poustevně obvykle napíše knihu.
Populární jsou jeho úvahově založené monografie. Mezináboženský dialog
(ekumenické hnutí) je jedním z jeho hlavních témat.

Zájem o Halíkovo dílo v zahraničí ještě výrazněji stoupl po anglickém a německém
vydání knihy Vzdáleným nablízku (Patience with God, resp. Geduld mit Gott, 2010)
a jen v letech 2010 a 2011 vedl k řadě pozvání přednášet v Evropě, Americe,
Austrálii i Africe. V Německu se kniha Noc zpovědníka (Nachtgedanken eines
Beichtvaters) během krátké doby dočkala několika vydání a v červenci 2012 byla
vyhlášena nejlepší teologickou knihou měsíce.

Italské vydání knihy Vzdáleným nablízku (Vicino ai lontani. Libreria editrice
vaticana, Citta del Vaticano, 2012) vedlo mj. k pozvání přednášet v srpnu 2015
skupině teologů soustředěných kolem emeritního papeže Benedikta XVI.

V roce 1998 označil výzvu Kairos 98 za dobré východisko k dialogu a vyjádřil
připravenost ji podpořit. Označil výzvu za „umírněnější a přitom hlubší“ než
rakouskou petici Wir sind Kirche.

Překvapivé odvolání slovenského arcibiskupa Róberta Bezáka v roce 2012 označil
za ukvapené a zřejmě nedomyšlené rozhodnutí a přiřadil je k předchozí sérii
nešťastných přehmatů Vatikánu (sejmutí exkomunikace z tradicionalistického
biskupa Williamsona, jmenování zkompromitovaného varšavského arcibiskupa
Wielguse, únik důvěrných informací selháním osob z papežova okolí) a jako
příčinu identifikoval špatnou práci s informacemi v nejvyšších patrech
církevního aparátu, přičemž připomněl, že v některých podobných případech
Vatikán svou chybu již uznal a pokusil se ji napravit. Církev podle něj
podobnými kroky nahrává kritice a popuzuje a odcizuje si i lidi, jejichž láska a
věrnost k církvi nemůže být rozumně zpochybňována.

Bezákovým odvoláním došlo podle Halíka k dalšímu rozdělení slovenského
katolicismu a ztrátě důvěry v církevní vedení i u velmi loajálních katolíků.
Připomněl, že s postupující demokratizací společenského vědomí neformální
autorita nabývá převahy nad formální autoritou a církevní tresty nefungují tak
jako ve středověku, už nemohou člověka zničit ani umlčet, naopak přinášejí
„postiženému“ i jeho postojům mnohé sympatie a popularitu. Bezáka označil za
moudrého, vzdělaného, statečného a čestného pastýře, který se musel porvat s
neblahým dědictvím svého předchůdce a mohl nabídnout mladým, přemýšlivým,
duchovně hledajícím a evropsky smýšlejícím lidem věrohodnou a přitažlivou tvář
církve. Přitom se s despektem vyjadřoval o zvykově-folklorní zbožnosti, „do
minulosti obrácených silách“ a „kontrakulturním vulgárním katolicismu“,
zahánějícím církev do sektářské, nacionalisticko-klerikální, protievropské
(často také antisemitské) podoby na okraj společnosti, a vyzdvihl snahu o
věrohodnou a přitažlivou tvář církve, snahu jít na hloubku a tím také poctivě,
moudře a důvěryhodně oslovit ty, kteří hledají spirituální a morální hodnoty pro
budoucnost.

Tomáš Halík dlouhodobě kritizoval prezidenta Václava Klause i na jemu názorově
blízké hnutí Akce D.O.S.T., které v roce 2011 označil za blízké
druhorepublikovému fašismu. Poté, co v roce 2011 tehdejší prezident republiky
Václav Klaus podpořil předsedu Akce D.O.S.T. Ladislava Bátoru, se Halík vyjádřil
o Klausovi jako o člověku, jehož názory se „stále více blíží k fašizujícímu
maloměšťáctví“. Bátora a Hájek podle Halíka svým odkazem na křesťanství toto
náboženství diskreditují, protože nereprezentují inteligentní konzervativismus,
ale soubor extrémních, provokativních a hloupých výkřiků. Též pražského
arcibiskupa Dominika Duku Halík často kritizoval pro jeho údajnou náklonnost k
Václavu Klausovi. Svatováclavskou pouť ve Staré Boleslavi v roce 2011 Václav
Klaus podle Halíka svým projevem, volajícím po vlastenectví, tradicionalismu a
konzervativních hodnotách, zneužil a církvi se snažil účelově vlichotit, zatímco
Halík církev před sbližováním s prezidentem Klausem (které přirovnal k
rakousko-uherské jednotě trůnu a oltáře) varoval. Církev by podle Halíka měla
umět lidem Klausova typu odporovat.

Prezident Klaus na oplátku napsal, že mezi Koniášem a Halíkem vidí rozdíl
pouhých tří století. Další medializovaná vyjádření z okruhu Klause a D.O.S.T.
pak vedla skupinu aktivistů z facebooku (jako kontaktní osoba byl uveden Petr
Pavlíček, jako další iniciátoři Věra Tydlitátová, Jiří Pavlíček, Petr Hruška,
Ondřej Wolf, Lucie Klára Tóth, Lukáš Peterka a Markéta Hejná) k sepsání dopisu
nazvaného Svatováclavská výzva katolickým biskupům, datovaného 19. říjnem 2011,
v němž se hlásí k názorům Tomáše Halíka obsaženým v jeho článku Klaus k oltáři
nepatří, zejména k obavám z diskreditace katolické církve, a varovaly před
korupcí a politickým obchodováním, byť by z něj měly církve dočasný užitek.
Poté, co tiskové středisko zveřejnilo reakci na původně neveřejnou petici s 22
podpisy, byla i petice zveřejněna.)

Vedoucí kanceláře prezidenta republiky Petr Hájek v roce 2011 na Parlamentních
listech označil Halíka za „havlistického aktivistu“ a spekuloval o tom, z čeho
hlubšího může pramenit Halíkova nenávist k prezidentu Klausovi. Uvedl, že
Halíkovy ambice jsou dlouhodobě vysoce politické, nikoliv duchovní. Hájek
naznačil, že by Halík mohl být skrytým ateistou, a vyjádřil jistotu, že „Halík
je diagnóza“. Podle Jany Bobošíkové je Halík politický aktivista se svým jasným
názorem, který se dá shrnout slovy Klaus nikdy více a Klaus horší ďábla. Podle
Milana Knížáka Halík volá po nepřátelství a vyvolává roztržky, ačkoliv kněz a
každý duchovní člověk by měl volat po tom, aby se lidé setkávali a rozuměli si.
U jiných Halík podle Knížáka kritizuje údajné propojení církve s politikou,
přitom Halík sám se nikdy netajil prezidentskými ambicemi.

V článcích na Parlamentních listech Hájek na přelomu listopadu a prosince 2011
opakovaně veřejně zpochybnil Halíkovo kněžství. Oponoval údajnému Halíkovu
tvrzení, že jej na kněze vysvětil Joachim Meisner, který prý v soukromém
rozhovoru tuto informaci popřel. Halík popřel, že by někdy uváděl, že jej
vysvětil Joachim Meisner. Meisner prý pouze celý akt zprostředkoval a
koncelebroval Halíkovu primiční mši. Halík obvinění odmítl a Česká biskupská
konference zveřejnila na svém webu dokument, že Halík byl vysvěcen 21. října
1978 biskupem Hugem Aufderbeckem v kapli jeho rezidence v německém Erfurtu.
Hájek namítl, že zveřejněný dokument moc dokumentem není, protože mu chybí datum
i protokolární číslo a byl vydán kolínským arcibiskupem, který k tomu prý nemá
kompetenci.

Halík v reakci na Hájkova obvinění připomněl Hájkovy dřívější kontroverzní
výroky, že kouření neškodí zdraví, že útok 11. září byl dílem CIA nebo že
evoluce může být zpochybněna, a konstatoval, že musíme pochybovat o Hájkově
duševním zdraví. Halíka se otevřeným dopisem zastali například Prokop
Siostrzonek, Anna Šabatová, Olga Sommerová, Břetislav Rychlík, Miloslav Vlk a
biskup Václav Malý (na Idnes.cz jmenovaný jako Jan Malý). Naopak Hájka a Klause
se zastala Jana Bobošíková či Milan Knížák.

Dukova spolupracovnice, sestra Dominika, Hájka i Halíka pokárala a přirovnala je
k adventním čertům, kteří po sobě házejí shnilými jablky, což Lidovky.cz
prezentovaly jako názor Dominika Duky, který se však podle sestry Dominiky do
sporu spíše nezapojuje, protože je to nedůstojné.

Politolog Daniel Solis podle článku zveřejněného 27. dubna 2013 na webu
FreeGlobe (hostujícím na webu Parlamentních listů) jmenoval Tomáše Halíka mezi
osobnostmi, které údajně prosazují Nový světový řád. Podle Solise je na veřejné
práci Halíka a Peheho za posledních deset, ne-li více let vidět, že protlačují
nějakou agendu, která rozhodně není česká, není vlastenecká, není pro český
národ a není pro člověka, ale pro elity.

Tomáš Halík se poté obrátil dopisem na rektorku Vysoké školy veřejné správy a
mezinárodních vztahů, kde Solis vyučoval několik předmětů (mimo jiné předmět
Konspirační teorie v mezinárodní politice), se žádostí o vysvětlení a zjednání
nápravy, přičemž samotného Solise o tom neinformoval. Na Solise si stěžoval pro
jeho „chorobné paranoidní výroky (navíc ubohé bulvární úrovně) a osobní útoky na
významné představitele našeho státu“ a vyjádřil znepokojení z toho, že
„propaganda politického extremismu nejnižší úrovně může být součástí výuky
vysoké školy a odehrávat se na akademické půdě“. Přitom Halík argumentoval
videozáznamem Solisovy přednášky, kterou mylně označil za vzdělávací působení
školy, ačkoliv šlo o Solisovu mimoškolní aktivitu. Na základě Halíkova dopisu
pak rektorát Solisovi neprodloužil smlouvu – podle Solise z obavy před
mediálními výpady.

Daniel Solis se pak na oplátku obrátil na rektora Univerzity Karlovy Václava
Hampla ve věci zákulisního intrikaření Tomáše Halíka. Podle Solise je skandální,
že Halík využívá zákulisně svého vlivu k potlačování názorů, které jsou s těmi
jeho v rozporu. Solis požadoval vysvětlení, jak je možné, že si profesor UK
osvojuje právo obracet se takovým tónem na rektorát jiné vysoké školy a
vyhrožovat jejímu vedení. Solis Halíkovi přiřkl osobní ješitné pohnutky. Solis
neskrýval, že jeho motivací byla osobní msta: „Ano, tohle samozřejmě stálo za
mým podnětem. Proč bych nechtěl oplatit panu kolegovi Halíkovi stejnou mincí to,
co provedl mně? Jak se říká – jak se do lesa volá, tak se z lesa ozývá.“

Dne 5. srpna 2013 podal Daniel Solis Jiřímu Rusnokovi, který z titulu funkce
předsedy vlády byl též předsedou Rady pro výzkum, vývoj a inovace, žádost o
„vysvětlení a nápravu chybné klasifikace populárních publikací Tomáše Halíka
jako vědeckých prací“. Odborná komise jako poradní orgán sice shledala, že
uvedené publikace skutečně nesplňují kritéria vědecké publikace, ale zároveň
navrhla, aby přesto nebyly vyřazeny z RIV, protože by tím byl porušen princip
rovného přístupu. V listopadu 2013 bylo na Solisův podnět z rozhodnutí Jiřího
Rusnoka provozovatelem informačního systému výzkumu, experimentálního vývoje a
inovací (IS VaVaI) 14 Halíkových meditačních publikací (10 knih, 3 knižní
kapitoly a 1 článek v časopise Dingir) odstraněno z Rejstříku informací o
výsledcích (RIV). Halík informaci o vyřazení zpočátku považoval za „kachnu“ či
zásah nějakých politických vlivů, protože s ním o tom nikdo nejednal a nikdo ho
oficiálně neinformoval. Dokonce ani Rada pro výzkum, vývoj a inovace nebyla o
rozhodnutí svého předsedy informována. Předseda Odborné komise pro společenské a
humanitní vědy Karel Oliva později uvedl, že o něčem tak radikálním, jako je
odstranění vědeckých výsledků, by musela rozhodnout celá Rada pro výzkum, vývoj
a inovace a její předseda nemůže takové rozhodnutí učinit sám. Jako první o
vyškrtnutí knih informoval server Česká pozice, který zveřejnil Rusnokův dopis
Danielu Solisovi o vyřízení jeho podnětu.

Rada pro výzkum, vývoj a inovace se později od informace svého předsedy
distancovala a Rusnokova mluvčí Jana Jabůrková uvedla, že „dopis byl bohužel
špatně napsán“. Členové rady upřesnili, že RVVI může vyřadit pouze ty záznamy,
které ještě nebyly schváleny, ale není oprávněna rozhodnout o vyřazení starších
záznamů. Z Halíkových knih zkoumaných v roce 2012 nebyla do rejstříku zařazena
ani jedna.

Zařazení knih na seznam RIV nenavrhuje jejich autor, ale instituce, na níž autor
působí, a tato instituce pak také má ze zápisu knih do registru finanční
prospěch. Sám Halík v rozhovoru pro ČT označil způsob zařazování knih za „trošku
legrační“, protože do něj například byl zařazen polský překlad knihy „Vzdáleným
nablízku“, avšak nikoliv její český originál ani prestižní anglický překlad.



https://cs.wikipedia.org/wiki/Rakousk%C3%A9_c%C3%ADsa%C5%99stv%C3%AD

Rakouské císařství byl poloúřední název užívaný v období od 11. srpna 1804 do
21. prosince 1867 pro souhrn dědičných zemí pod vládou rodu
habsbursko-lotrinského (do porážky uherské revoluce v letech 1848/9 zahrnovalo
pouze území původně náležející ke Svaté říši římské, po tomto datu pak i Uherské
království).

Název vychází z titulu dědičného císaře rakouského (Erbkaiser von Österreich),
přijatého Františkem II., posledním císařem Svaté říše římské jako název
habsbursko-lotrinského arcidomu — …den Titel und die Würde eines erblichen
Kaisers von Österreich (als den Nahmen Unsers Erzhauses)… — nejednalo se tedy
o zřízení nové dědičné monarchie a postavení jednotlivých států/panství/území
zůstalo nezměněno. František II. tak chtěl chránit rodové zájmy v okamžiku, kdy
se Napoleon nechal korunovat francouzským císařem. V roce 1805 vzhledem
k ohrožení Vídně napoleonskými vojsky byl přenesen císařský dvůr a vláda
rakouské monarchie na čas do města Těšína.

Po dvou letech „dvojitého“ císařování se s ohledem na politický vývoj v Evropě
(zejména vznik Rýnského spolku) František II./I. vzdal 6. srpna 1806 koruny
Svaté říše římské, prohlásil římskou císařskou hodnost za zrušenou a zbavil
zbylé říšské stavy povinností vůči sobě jako římskému panovníkovi. Jeho vláda se
tak formálně omezila pouze na rodové državy rakouské, království české a
uherské.

Poněvadž nebylo z hlediska procesní ekonomie udržitelné vypočítávat všechna
samostatná území pod panovníkovou vládou, začalo se původně dynastického titulu
císaře rakouského poznenáhlu v praxi užívat i v teritoriálním smyslu císařství
rakouského.

V důsledku porážky v prusko-rakouské válce a selhání státní reformy bylo
rakouské císařství v roce 1867 přeměněno Františkem Josefem I. na
Rakousko-Uhersko, čímž uherské země získaly v rámci říše rovnoprávnost.



https://cs.wikipedia.org/wiki/Andrej_%C5%A0ustr

Andrej Šustr (* 29. listopadu 1990, Plzeň) je český hokejový obránce momentálně
hrající kanadsko-americkou National Hockey League (NHL) za tým Tampa Bay
Lightning.

V sedmnácti letech se přestěhoval do Spojených států, aby zde hrál juniorský
hokej, protože v jeho rodném městě Plzni neměl takovou příležitost se prosadit.
První rok v zámoří strávil v americké juniorské hokejové lize NAHL, kde
nastupoval za aljašský tým Kenai River Brown Bears. Sezonu 2009-10 odehrál v
USHL za tým Youngstown Phantoms. Od sezony 2010/11 hrál za univerzitný tým
Nebraska–Omaha Mavericks, který je součástí vysokoškolské konference WCHA. Zde
hrál celkově tři sezony a absolvoval tu v Nebraské univerzitě v Omaze. Po konci
sezony 2012/13 se totiž rozhodl pro pokus o přechod do slavné soutěže NHL. O
jeho služby se podle zámořských médií zajímaly hlavně Tampy Bay, Philadelphia,
Pittsburgh, Vancouver, Detroit, Los Angeles a Ottawa. Šustr si z nabídek z NHL
vybral Tampu a 21. března 2013 se s ní jako volný hráč dohodl na dvouletém
nováčkovském kontraktu v celkové výši 1,85 miliónu dolarů. V týmu debutoval 29.
března v zápase proti New Jersey Devils. Za Lightning odehrál pak už jenom jeden
zápas a byl přidělen do farmářského týmu Syracuse Crunch, se kterým se hned v
první sezoně dostal až do finále Calderova poháru, kde ale jeho tým nestačil na
Grand Rapids Griffins. V sezoně 2013/14 se vrátil do základní sestavy
Lightnings, ale v zájmu jeho hokejového růstu byl v polovině ledna poslán zpátky
na farmu.



https://cs.wikipedia.org/wiki/Rychlost_sv%C4%9Btla

Rychlost světla (nebo jiného elektromagnetického záření) ve vakuu je definována
jako fázová rychlost postupného elektromagnetického vlnění ve vakuu. V
soustavách jednotek založených na metrickém systému (tedy i SI) má vzhledem k
definici metru přesnou hodnotu 299 792 458 metrů za sekundu
(1 079 252 848,8 km/h).[pozn. 1] Označuje se zpravidla písmenem c (pravděpodobně
z latinského celeritas, což znamená rychlost, nebo z constans, znamenající
konstanta).

Tato rychlost dává přirozený poměr měřítek prostoru a času a je nejvyšší možnou
rychlostí šíření signálu či informace.

Rychlost světla v látkovém prostředí je v mikroskopickém popisu stejná jako
rychlost světla ve vakuu c, avšak světlo kvantově interaguje s částicemi látky,
a proto se v makroskopickém popisu jeví jeho fázová rychlost pomalejší. Rychlost
šíření světla je pak rovna c / n {\displaystyle c/n} , kde n {\displaystyle n}
je index lomu příslušné látky (materiálu).

Podle standardní fyzikální teorie se všechno elektromagnetické záření, včetně
viditelného světla, šíří (nebo pohybuje) ve vakuu konstantní rychlostí všeobecně
známou jako rychlost světla. Tato fyzikální konstanta je označována písmenem c.
Rychlostí c se šíří také gravitace v obecné teorii relativity.

Zákony elektromagnetismu (jako jsou Maxwellovy rovnice) uvádějí, že rychlost
elektromagnetického záření c nezávisí na rychlosti objektu vyzařujícího záření.
Proto například světlo vyzařující z rychle se pohybujícího zdroje se šíří
stejnou rychlosti jako světlo vyzařované ze statického zdroje, i když podle
relativistického Dopplerova jevu se barva, frekvence, energie a hybnost světla
změní. Jestliže se zkombinuje pozorování s principem relativity, všichni
pozorovatelé naměří shodnou rychlost světla ve vakuu, nezávisle na vztažné
soustavě pozorovatele nebo rychlosti objektu vyzařujícího světlo. Proto se na c
může nahlížet jako na fyzikální konstantu a tento fakt je základem speciální
teorie relativity. Je důležité poznamenat, že základem speciální relativity je
konstanta c, nikoliv samotné světlo. Jestliže je tedy světlo nějak upraveno, aby
se šířilo rychlosti menší nebo větší než c, tak to přímo neovlivní speciální
teorii relativity.

Pozorovatelé cestující velkými rychlostmi zjistí, že vzdálenosti a časy jsou
zdeformované („dilatované“) v souladu s Lorentzovými transformacemi.
Transformace ale deformují vzdálenosti a časy takovým způsobem, že rychlost
světla zůstává konstantní. Osoba cestující rychlostí blízkou rychlosti světla by
viděla, že barva světla vpředu (ve směru pohybu) by měla modrý posuv a barva
vzadu rudý.

Jestliže by se informace mohla šířit rychleji než c v jedné vztažné soustavě,
byla by porušena kauzalita: v jiných vztažných soustavách by informace byla
doručena dříve než by byla vyslána, takže příčina by byla pozorována až po
následku. Kvůli dilataci času podle speciální relativity se poměr mezi časem
vnímaným vnějším pozorovatelem a časem vnímaným pozorovatelem pohybujícím se
velmi blízko rychlosti světla, blíží k nule. Jestliže by se něco mohlo pohybovat
rychleji než světlo, tento poměr by nebyl reálným číslem. Podobné porušení
kauzality nebylo nikdy pozorováno.

Jinak řečeno, informace se šíří do a z bodů z oblastí definovaných světelným
kuželem. Interval AB na diagramu vpravo je „časový.“ To znamená, že tu máme
soustavu souřadnic, ve které událost A a událost B nastávají na stejném místě v
prostoru a liší se jen v čase. Jestliže A předchází B v této soustavě souřadnic,
potom A předchází B ve všech soustavách souřadnic. Hypoteticky je možné
přemísťování hmoty (nebo informace) z A do B a může zde nastávat příčinný vztah
(kde A je příčina a B je následek).

Interval AC v diagramu je „prostorový“. To znamená, že zde máme soustavu
souřadnic, ve které se událost A a událost C staly současně, oddělené jen
prostorem. I když zde existují souřadnicové systémy, ve kterých A předchází C
(jak je vyznačeno) a souřadnicové systémy, kde C předchází A, s výjimkou
cestování nadsvětelnou rychlosti není pro žádné těleso (ani informaci) možné
cestovat z A do C nebo z C do A. Proto nemůže existovat žádná příčinná
souvislost mezi A a C.

Podle v současnosti běžné definice, přijaté v roce 1983, je rychlost světla
přesně 299 792 458 metrů za sekundu (přibližně 3×108 metrů za sekundu nebo
30 centimetrů (1 stopa) za nanosekundu). Hodnota c {\displaystyle c} definuje
permitivitu vakua ( ε 0 {\displaystyle \varepsilon _{0}} ) v jednotkách SI jako:

permeabilita vakua ( μ 0 {\displaystyle \mu _{0}} ) nezávisí na c {\displaystyle
c} a v SI jednotkách je definována jako:

Tyto konstanty se objevují v Maxwellových rovnicích, které popisují
elektromagnetismus:

Astronomické jednotky jsou někdy (obzvlášť v popularizovaných textech) udávány
ve světelných letech. Světelný rok je vzdálenost, kterou urazí světlo za jeden
rok, t. j. přibližně 9,46×1012 kilometrů.

Rychlost světla je důležitá v komunikaci. Například pro daný rovníkový obvod
Země 40 075 km a c {\displaystyle c} =299 792 km/s je teoreticky nejkratší dobou
na přenesení informace na druhou stranu Země 0,066838 sekundy.

Skutečný čas přenosu ale trvá déle. Částečně je to způsobeno tím, že se světlo v
optickém vlákně šíří asi o 30 % pomaleji a přímá spojení nejsou v globální
komunikaci častá, ale i kvůli zdržením v síťových přepínačích (switches) a
směrovačích (routers). Typický čas odezvy (ping) počítače mezi Austrálií a USA
je v současnosti (rok 2004) asi 0,18 sekundy. Rychlost informace navíc ovlivňuje
řešení částí systému, kde dochází k bezdrátové komunikaci.

Konečná rychlost světla byla zřetelná například při komunikaci mezi pozemním
centrem Houston a Neilem Armstrongem, když se stal prvním člověkem na Měsíci. Na
každou odpověď museli v Houstonu čekat téměř 3 sekundy, i když astronauti
odpovídali okamžitě.

Rychlost světla se ale může projevit i při malých vzdálenostech. V
superpočítačích omezuje rychlost světla přenos dat mezi procesory. Jestliže
procesor pracuje s frekvencí 1 GHz, signál se během jednoho cyklu dostane jen do
vzdálenosti 300 mm. Proto musejí být procesory z důvodu omezení latence umístěny
těsně vedle sebe. Jestliže procesory budou pracovat na vyšších frekvencích,
rychlost světla se nakonec stane omezujícím faktorem i při návrhu procesoru
samotného.

Často se obecně předpokládá, že rychlosti se sčítají. Jestliže dvě auta jedou
proti sobě a každé z nich má rychlost 50 km/h, očekává se, že každé z aut bude
vnímat celkovou rychlost přibližování druhého jako 50 + 50 = 100 km/h.

kde v a w jsou rychlosti pozorované třetím pozorovatelem, a u je rychlost
vzájemného přibližování, kterou vnímají proti sobě letící vesmírné lodi.

V protikladu s přirozenou intuicí a nezávisle na relativní rychlosti, kterou se
jeden pozorovatel přibližuje k jinému, oba naměří rychlost přicházejícího
světelného paprsku jako stejnou konstantní hodnotu rovnající se rychlosti
světla.

Rovnice uvedená výše byla odvozena Albertem Einsteinem z jeho speciální teorie
relativity, která vychází z principu relativity. Tento princip (původně navržený
Galileiem) vyžaduje, aby se fyzikální zákony chovaly stejně ve všech vztažných
soustavách. Rychlost světla přímo daná Maxwellovými rovnicemi musí být stejná
pro každého pozorovatele.

Světlo je při průchodu zpomalováno na rychlost menší než c v poměru daném
indexem lomu materiálu. Rychlost světla ve vzduchu je jen o málo menší než c.
Hustší média, jako například voda a sklo, mohou světlo zpomalit o mnoho víc – na
hodnoty 3/4 a 2/3 c. Toto zpomalování světla je zodpovědné i za vychýlení světla
na styčné ploše dvou materiálů s různými indexy lomu. Tento jev se nazývá lom
světla nebo refrakce.

Protože rychlost světla v materiálu závisí na indexu lomu a ten závisí na
frekvenci světla, světlo různých frekvencí prochází ve stejném materiálu různými
rychlostmi. To může způsobit deformaci elektromagnetických vln složených z
různých frekvencí, což se nazývá disperze nebo rozptyl světla.

Všimněte si, že zmiňovaná rychlost světla je pozorovaná nebo měřená rychlost v
nějakém médiu, a ne skutečná rychlost světla (ve vakuu). V mikroskopickém
měřítku a za předpokladu, že se elektromagnetické záření chová jako částice, je
lom světla způsoben opakovaným pohlcováním a následným vysíláním fotonů, ze
kterých se skládá světlo, atomy nebo molekulami, přes které prochází. V určitém
smyslu se světlo šíří jen vakuem mezi těmito atomy a je jimi zdržováno. Proces
pohlcování a následného vysílání trvá nějaký čas, proto se vytváří dojem, že se
světlo zdrželo (t. j. ztratilo rychlost) mezi vstupem a výstupem z média. Světlo
se po opuštění média aniž by získalo dodatečnou energii šíří opět svou původní
rychlostí. To může znamenat jen jediné: buď se rychlost světla nikdy nezměnila,
nebo za předpokladu, že se elektromagnetické záření chová jako vlna, náboj
každého atomu (hlavně elektronů) interferuje s elektrickými a magnetickými poli
záření, čímž se zpomaluje jeho šíření.

V jednom experimentu byla dosažena fázová rychlost laserových paprsků na
extrémně krátké vzdálenosti přes atomy cesia 300krát c.[zdroj?] Tato technika
ale nemůže být použita pro přenos informací rychlostí vyšší než c. Rychlost
přenosu informace závisí na grupové rychlosti (skupinová rychlost, rychlost, se
kterou se šíří změny tvaru vlny) a součin fázové a grupové rychlosti je rovný
druhé mocnině normální rychlosti světla v materiálu.

Při některých dalších experimentech souvisejících s nestálými vlnami, jako např.
tunelování, se může také zdát, že rychlost světla je překonána. Experimenty
naznačují, že fázová rychlost nestálých vln může překonat c, ale i v tomto
případě grupová a čelní rychlost (front velocity – rychlost, kterou se šíří
první nadnulový pulz) nepřekoná c, takže opět není možné přenést informaci
rychleji než c.

V některých interpretacích kvantové mechaniky mohou být kvantové jevy přenášeny
rychlostmi vyššími než c (ve skutečnosti byla interakce dvou těles oddělených
prostorem bez známého zprostředkovatele dlouho vnímána jako problém kvantové
mechaniky, podívejte se na EPR paradox). Například kvantové stavy dvou částic
mohou být propletené, takže stav jedné částice určuje stav druhé (např. jedna
musí mít spin +½ a druhá −½). Až do okamžiku pozorování jsou částice v
superpozici dvou kvantových stavů (+½, −½) a (−½, +½). Jestliže se částice
oddělí a jedna z nich se podrobí pozorování na zjištění kvantového stavu, stav
druhé částice je automaticky znám. Jestliže se předpokládá, jak je tomu v
některých interpretacích kvantové mechaniky, že informace o kvantovém stavu
částice je lokální, je z toho možné vydedukovat, že druhá částice získá svůj
kvantový stav okamžitě po provedení prvního pozorování. Vzhledem k tomu, že není
možné ovlivnit, který kvantový stav získá první částice při jejím pozorování,
nedá se informace tímto způsobem přenášet. Zdá se, že fyzikální zákony
nedovolují přenášet informace důmyslněji, což vedlo k formulaci pravidel jako je
teorém klonování kvantových stavů.

Takzvaný supersvětelný pohyb (angl. superluminal motion) je také viditelný na
některých astronomických objektech jako například relativistické výtrysky v
radiových galaxií a kvasarech. Ani v tomto případě se však proudy nepohybují
rychlostí překračující rychlost světla. Zdánlivý supersvětelný pohyb je jen
projekce způsobená objekty pohybujícími se rychlostmi blízkými rychlosti světla
v malém úhlu vzhledem k vzdálenosti pozorovaného objektu.

Elektromagnetickým zářením lze vytvořit i šokové vlny. Průchodem nabité částice
přes izolační médium se naruší jeho lokální elektromagnetické pole. Elektrony v
atomech izolantu jsou vytlačeny a polarizovány polem nabité částice a při
obnovení rovnováhy elektronů v médiu, po skončení narušení, se emitují fotony.
(Ve vodiči může být tato rovnováha obnovena bez emise fotonů.) Za normálních
okolností tyto fotony vzájemně destrukčně interferují a není zjištěno žádné
záření. Jestliže se ale toto rušení šíří rychleji než jaká je rychlost fotonů,
fotony interferují konstruktivně a zesilují pozorovanou radiaci. Výsledek
(analogický k aerodynamickému třesku) je znám jako Čerenkovovo záření...[zdroj?]

Možnost komunikovat nebo cestovat rychleji než světlo je oblíbeným tématem
vědecko-fantastických děl. Ze současných vědeckých poznatků však vyplývá, že to
není možné.

Zastánci teorie proměnlivé rychlosti světla, především João Magueijo a John
Moffat, zastávají názor, že světlo se v minulosti šířilo mnohem rychleji než
jaká je jeho současná rychlost. To by podle nich vysvětlovalo mnoho
kosmologických záhad lépe než konkurenční teorie rozpínání vesmíru. Tato teorie
však zatím nezískala širší podporu.

V jistém smyslu se každé světlo procházející jiným médiem než vakuem šíří kvůli
refrakci pomaleji než c. Některé materiály ale mají neobyčejně vysoký index
lomu. Zvlášť vysoká je například optická hustota Bose-Einsteinova kondenzátu.
Skupina vědců pod vedením Leny Haueové v roce 1999 dokázala zpomalit světelný
paprsek na rychlost asi 17 metrů za sekundu a v roce 2001 dokonce na okamžik
zastavit.[zdroj?]

V roce 2002 uspěl Michail Lukin s vědci Harvardovy univerzity a Lebeděvovým
institutem v Moskvě v úplném zastavení světla. To bylo dosaženo jeho
nasměrováním do masy horkého rubidiového plynu, jehož atomy se podle Lukinových
slov chovaly „jako maličká zrcadla“ díky interferenčnímu obrazci ve dvou
„kontrolních“ paprscích.

Až do nedávné minulosti byla rychlost světla z velké části jen otázkou dohadů.
Antický filosof Empedoklés zastával názor, že světlo je něco, co se pohybuje a
šíří mezi zemí a oblohou, aniž to můžeme pozorovat. Proto musí cesta světla z
jednoho místa na jiné trvat určitý čas. Jiný řecký filosof Aristotelés to
odmítal a tvrdil, že světlo vyplývá z určité přítomnosti, je to bezbarvá,
statická matérie, jež je opakem tmy, ale nepohybuje se. Mimo to, jestliže by
světlo mělo konečnou rychlost, musela by být velmi velká. Aristotelés tvrdil, že
„je to až příliš neuvěřitelné“.

Jednou ze starověkých teorií vidění je, že světlo je vyzařováno z oka, nikoliv z
jiného zdroje do oka odráženo. Z této teorie odvodil Hérón z Alexandrie
argument, že rychlost světla musí být nekonečná, protože vzdálené objekty, jako
například hvězdy, se objeví, jakmile se oko otevře...[zdroj?]

Islámští filozofové Avicenna a Alhazen věřili, že světlo má konečnou rychlost, i
když většina ostatních filosofů v tomto bodě souhlasila s Aristotelem. Podobně
považovala rychlost světla za konečnou i árijská filosofická škola ve starověké
Indii.

Johannes Kepler prosazoval názor, že světlo putuje neomezenou rychlostí, protože
ve volném prostoru mu nestojí v cestě žádné překážky. Francis Bacon
argumentoval, že rychlost světla nemusí být nutně nekonečná, ale může být tak
velká, že to nejsme schopni vnímat. René Descartes tvrdil, že kdyby byla
rychlost světla konečná, nemohly by Slunce, Měsíc a Země být během zatmění v
zákrytu. Protože nic takového nebylo pozorováno, odvodil z toho, že rychlost
světla je nekonečná. Descartes se domníval, že vesmír vyplňuje zvláštní látka,
kterou nazýval plenum, která umožňuje vidění, a ve skutečnosti byl přesvědčen,
že kdyby připustil konečnost rychlosti světla, celý jeho filosofický systém by
se zhroutil.

Isaac Beeckman, Descartův přítel, navrhl v roce 1629 experiment, při kterém by
se pozoroval záblesk z kanónu odražený ze zrcadla vzdáleného asi 1 míli. Galileo
Galilei v roce 1638 navrhoval měřit rychlost světla pozorováním prodlevy mezi
odkrytím lucerny a zpozorováním světla z určité vzdálenosti. Descartes tento
experiment kritizoval jako zbytečný, protože experiment během zatmění Měsíce,
který měl lepší předpoklady ke zjištění konečné rychlosti, byl negativní. Takže
experiment uskutečnila až v roce 1667 Florentinská Accademia del Cimento, s
lucernami vzdálenými asi 1 míli. Vzdálenost však byla příliš malá a tak žádné
zpoždění nebylo pozorováno. Robert Hooke negativní výsledek vysvětloval tak, že
se nejedná o potvrzení nekonečné rychlosti světla, ale toho, že světlo se musí
pohybovat velmi rychle.

První kvantitativní odhad rychlosti světla provedl v roce 1676 Ole Rømer, který
pomocí dalekohledu studoval pohyb Jupiterova měsíce Io. Vzhledem k tomu, že Io
vchází a vychází z Jupiterova stínu v pravidelných intervalech, je možné změřit
trvání doby oběhu. Rømer zaznamenal, že když je Jupiter nejblíž k Zemi, byla
doba oběhu Io kolem Jupitera 42,5 hodiny. Také pozoroval, že jak se Jupiter a
Země od sebe vzdalovaly, Io vycházel ze stínu Jupitera postupně stále později.
Bylo jasné, že tomuto výstupnímu „signálu“ trvalo déle než dosáhl Země. Jak se
Země a Jupiter vzdalovaly, zvětšoval se interval mezi signály, na kterém se
projevoval čas, který světlu zabere překonání dodatečné vzdálenosti mezi
planetami. Podobně, asi o půl roku později, byly vstupy měsíce Io do stínu
Jupitera o něco častější, protože se Země a Jupiter přibližovaly. Na základě
těchto pozorování Rømer odhadoval, že na překonání průměru oběžné dráhy Země
(což je dvojnásobek astronomické jednotky) by světlo potřebovalo 22 minut,
přičemž moderní odhad je přibližně 16 minut a 40 sekund.

Přibližně ve stejné době byla velikost astronomické jednotky odhadována na
140 milionů kilometrů. Z této astronomické jednotky a Rømerova odhadu času
vypočítal autor vlnové teorie Nizozemec Christiaan Huygens rychlost světla na
1 000 průměrů oběžné dráhy za minutu, což je asi 220 000 kilometrů za sekundu.
To je sice významně méně než dnes uznávaná hodnota, ale i tak tato hodnota o
mnoho převyšovala jakýkoliv fyzikální jev známý v té době.

Také Isaac Newton uznával, že rychlost světla je konečná. Ve své knize „Opticks“
dokonce publikoval přesnější hodnotu rychlosti světla – 16 průměrů Země za
sekundu, kterou sám odvodil, ačkoliv není známo, jestli z Rømerových údajů, nebo
z něčeho jiného. Stejný úkaz byl následně pozorován Rømerem na rotující „skvrně“
na povrchu Jupitera. Efekt byl zaznamenán i později u obtížnějšího pozorování
tří dalších Galileových měsíců.

Ani tato pozorování však nepřesvědčila každého (především Giovanniho Domenica
Cassiniho) a k definitivnímu odmítnutí hypotézy nekonečné rychlosti světla došlo
až po pozorováních Jamese Bradleyho v roce 1728. Bradley se původně pokoušel
změřit paralaxu hvězd a tím určit jejich vzdálenost. Místo toho naměřil aberaci.
Vyvodil, že světlo hvězd dopadající na Zemi musí přicházet z mírného úhlu, který
se dá vypočítat porovnáním rychlosti Země na její oběžné dráze k rychlosti
světla. Tato aberace byla asi 1/200 stupně. Bradleym vypočítaná rychlost světla
byla 298 000 kilometrů za sekundu, což už je jen o málo méně než dnes uznávaná
hodnota. Aberace byla během následujících století široce zkoumána, především
Friedrichem von Struve a Magnusem Nyrenem.

První úspěšné měření rychlosti světla pozemním přístrojem provedl v roce 1849
francouzský fyzik Hippolyte Fizeau. Fizeauv experiment byl koncepčně podobný
návrhům Beeckmana a Galilea. Paprsek světla byl namířen na zrcadlo umístěné ve
vzdálenosti 8633 m. Na cestě od zdroje světla k zrcadlu paprsek procházel
rotujícím diskem se zářezy. Při určité rychlosti rotace disku projde paprsek
směrem od zdroje jedním zářezem a při návratu zářezem následujícím. Jestliže
dojde třeba i jen k malému zrychlení nebo zpomalení rotace disku, zasáhne zpětný
paprsek samotný disk (jeho zub) a nedostane se nazpět. Rychlost světla se dá
vypočítat ze známé vzdálenosti zdroje a zrcadla, počtu zářezů (resp. zubů) na
disku a rychlosti rotace. Rychlost světla publikovaná Fizeaem byla
313 000 kilometrů za sekundu.) Fizeauova metoda byla později zdokonalena
M. A. Cornuem (1872) a J. Perrotinem (1900).[zdroj?]

Leon Foucault vylepšil Fizeauovu metodu tím, že nahradil disk se zářezy
rotujícím zrcadlem. Foucaultův odhad publikovaný v roce 1862 byl
298 000 kilometrů za sekundu. Foucaultovu metodu použili i Simon Newcomb a
Albert A. Michelson.

Michelson použil v roce 1926 rotující zrcadla pro změření času, který světlo
potřebuje na překonání vzdálenosti 35 km mezi horami Mount Wilson a Mount San
Antonio v Kalifornii. Výsledkem těchto měření byla relativně přesně určená
rychlost světla na 299 796 +/-4 km/s.

Díky práci Jamese Clerka Maxwella bylo známo, že rychlost elektromagnetického
záření je konstanta definovaná elektromagnetickými vlastnostmi vakua
(permitivitou a permeabilitou). Fyzikové v 19. století se však domnívali, že
rychlost je dána relativně k světlonosnému éteru. Éter měl být nekonečně jemné
médium, kterým všechny látky pronikají a které současně vyplňuje veškerý prostor
kolem nás. Podle těchto představ se světlo mohlo šířit právě jen prostřednictvím
éteru.

V roce 1887 byl uskutečněn fyziky Albertem Michelsonem a Edwardem Morleyem
významný experiment za účelem změření rychlosti světla vzhledem k pohybu Země.
Cílem tohoto experimentu, dnes zvaného Michelson-Morleyův experiment, bylo
měření rychlosti Země pohybující se domnělým „světlonosným éterem“. Jak je
znázorněno na nákresu Michelsonova interferometru, k rozdělení světla na dva
monochromatické paprsky (t. j. mající jen jednu vlnovou délku), které se dále
šíří v pravém úhlu, bylo použito polopropustné zrcadlo s tenkou vrstvou stříbra.

Po opuštění tohoto dělícího zrcadla se oba paprsky odrážejí několikrát mezi
dalšími zrcadly. Aby oba paprsky urazily stejnou vzdálenost, je pro ně počet
odrazů shodný (během skutečného Michelson-Morleyova experimentu bylo použito
více zrcadel než je vidět na obrázku). Po jejich následném sloučení vznikne
obrazec konstruktivní a destruktivní interference. I malá změna rychlosti světla
v některém z ramen interferometru (způsobená tím, že se přístroj společně se
Zemí měl pohybovat předpokládaným „éterem“) by měla zapříčinit změnu doby,
kterou paprsek potřebuje na překonání vzdálenosti, což se mělo projevit jako
změna interferenčního obrazce. Celé zařízení se otáčelo, aby se změnila dráha
paprsků v „éteru“ vlivem toho, že rychlosti světla a Země by se měly sčítat.
Experiment neměl žádný výsledek, ať bylo aparaturou otáčeno jakkoliv a stal se
pravděpodobně nejznámějším a nejužitečnějším neúspěšným experimentem v historii
fyziky.

Česko-rakouský fyzik Ernst Mach byl jeden z prvních, který tvrdil, že experiment
vlastně vyvrátil teorii éteru. Pokrok v oblasti teoretické fyziky v té době už
nabízel alternativní teorii, Lorentz-Fitzgeraldovu kontrakci, která dovolila
vysvětlit i negativní výsledek Michelson-Morleyova experimentu.

Není jisté, jestli Albert Einstein znal výsledek Michelson-Morleyova
experimentu, ale jeho nulový výsledek velmi pomohl všeobecnému přijetí teorie
relativity. Einsteinova teorie byla zcela v souladu s výsledkem experimentu:
éter neexistoval a rychlost světla byla stejná v každém směru. Konstantní
rychlost světla je (společně s kauzalitou a rovnocenností inerciálních vztažných
soustav) jedním ze základních východisek speciální teorie relativity.

V tomto článku byl použit překlad textu z článku Rýchlosť svetla na slovenské
Wikipedii.



https://cs.wikipedia.org/wiki/RSS

RSS (Rich Site Summary) je rodina XML formátů určených pro čtení novinek na
webových stránkách a obecněji syndikaci obsahu.

Technologie RSS umožňuje uživatelům Internetu nastavit si odběr novinek z webu,
který nabízí RSS zdroj (RSS feed, též RSS kanál, RSS channel). Tento zdroj se
většinou vyskytuje na stránkách, kde se obsah mění a přidává velmi často
(například zpravodajské servery).

RSS formát poskytuje obsah celého článku, příp. jeho část, odkaz na původní
článek a také jiná metadata. Tyto informace jsou posílány jako XML soubor
nazývaný RSS zdroj, webový zdroj, RSS stream, RSS feed nebo RSS kanál.

Cílem RSS formátu měla být jednoduchost a snadná pochopitelnost. První verze
RSS 0.90 byla vyvinuta roku 1999 společností Netscape. RSS formát byl založen
nad modelem metadat RDF, také proto byl pojmenován RDF Site Summary (RSS).

Ještě v tomtéž roce byla vyvinuta verze 0.91, oproštěním od RDF elementů
zjednodušená, a tak byl změněn význam zkratky RSS na Rich Site Summary. Zároveň
byl vydán dokument, který nastiňoval další vývoj formátu.

V roce 2000 dochází k rozdělení vývoje do dvou větví. RSS‑DEV Working Group
vyvíjí verzi RSS 1.0, která vychází z verze 0.9. Vrací se tedy k podpoře RDF.
Tato verze je rozšířena např. o podporu jmenných prostorů XML. Není však plně
zpětně kompatibilní s verzí 0.9, protože je již založena na konečném formátu RDF
1.0.

Ve vývoji druhé větve RSS formátu se angažuje UserLand. V roce 2000 vydává verzi
RSS 0.92 a postupně další až k verzi 0.94. Všechny verze 0.9x jsou kompatibilní
s verzí 0.91, byly provedeny menší úpravy standardu, jako uzavřen prostor
elementů, do kterého byly zavedeny elementy dovolující použít zvukové soubory
(podcasty). V roce 2002 UserLand vydává verzi RSS 2.0, s touto verzí byl znovu
změněn význam zkratky RSS na Really Simple Syndication. Verze 2.0 zachovává
zpětnou kompatibilitu s verzí 0.92.

V roce 2003 firma UserLand přenechává specifikaci RSS 2.0 Harvard University pod
licencí „Creative Commons“. Vývoj je nyní zmrazen ve verzi 2.0.1 a další verze
se vydávají pouze za účelem vyjasnění specifikace, ne pro přidávání nových
funkcí.

Software určený k práci s RSS kanály se označuje jako RSS čtečka. Čtečkou RSS
může být samostatný specializovaný program, doplňkový modul čili plugin jiné
aplikace (typicky webového prohlížeče či programu pro instant messaging), funkce
vestavěná přímo v jiném programu, případně webová aplikace poskytující tuto
funkčnost (např. Feedly či NetVibes).

Pokud některý webový server nabízí RSS kanály, obvykle to indikuje ikonou, která
vede přímo na URL příslušného zdroje. Adresu zdroje uživatel zadá do čtečky a ta
zobrazí seznam všech zpřístupněných článků (zvukových souborů či jiných cílů).
Čtečka poté adresu zdroje (URL) pravidelně kontroluje a zobrazuje nové položky.



https://cs.wikipedia.org/wiki/Osmansk%C3%A1_%C5%99%C3%AD%C5%A1e

Osmanská říše (zastarale též Otomanská říše, možno psát i malé písmeno) byla
jedna z největších a nejmocnějších říší v prostoru při Středozemním moři. Říše
existovala v letech 1299 až 1922 a během této doby zahrnovala oblasti Malé Asie,
Balkánu, Černomoří, Blízkého a Středního východu a severní Afriky. Říše měla od
16. století zcela islámský charakter Božího státu, ve kterém již od počátku
vládli sultáni dynastie Osmanů. Díky své poloze byla Osmanská říše spojnicí mezi
evropským a asijským kontinentem. Administrativně byla dělena na tzv. vilájety
(provincie).

Malá Asie a oblasti na východ od ní představovaly již od arabské expanze v 7.
století místo střetu mezi Byzantskou říší a jejími muslimskými sousedy
(umajjovský a abbásovský chalífát, Seldžucká říše). V letech následujících po
bitvě u Mantzikertu získali vnitrozemí tohoto poloostrova Seldžukové a zřídili
zde Ikonyjský nebo též Rúmský sultanát. Byzantští císaři se sice pokoušeli
ztracená území dobýt zpět, ale po prohrané bitvě u Myriokefala a po čtvrté
křížové výpravě roku 1204, která dobyla Konstantinopol, nebyla Byzanc dostatečně
silná, aby obnovila svou vládu v Malé Asii. Přestože hlavní město Konstantinopol
dobyl nazpět císař Michael VIII. Palaiologos, obnovená Byzantská říše se již
nikdy nepovznesla na mocenskou úroveň, již měla v předchozích staletích.

Počátkem 13. století zažíval Ikonyjský sultanát hospodářský, mocenský i kulturní
rozmach, avšak v pozdějších letech nastal vlivem mongolské invaze úpadek.
Sultanát se v pozdějších letech dostal pod vliv mongolských Ílchánů, kteří
neváhali zasahovat do vnitřních poměrů státu a udržovali nad sultány svoji
svrchovanost. Po celou dobu střetů mezi Byzancí a muslimy (tedy nejčastěji s
Araby a Seldžuky) existovaly při hranicích mezi oběma soupeři oblasti osazené
vojenskými jednotkami, které podnikaly proti území nepřítele občasné nájezdy, a
to jak v době míru, tak války. Před mongolským vpádem uteklo do Malé Asie velké
množství obyvatelstva, které se usazovalo mimo jiné i v její západní části, a to
právě na hranicích s Byzancí. Kočovné kmeny příchozivší z východu zde vytvářely
tak jako v předchozích staletích nárazníková pásma, marky, ze kterých podnikaly
výpady na byzantské území. Spolu s úpadkem moci Ílchánů a byzantských císařů
zavládla v těchto oblastech anarchie a záhy se zde vytvořilo více než dvacet
malých nezávislých státečků.

V druhé polovině 13. století přitáhly do Malé Asie nové turecké kmeny, které
tlak Mongolů přiměl k odchodu z dosavadních sídel v Chórásánu. Šlo o poslední
vlnu kočovných tureckých kmenů Oguzů, které migrovaly na západ. Oguzové přijali
již dříve islám a znali arabskou kulturu. Typická pro ně byla přísná vojenská
organizace. Náčelník kmene Oguzů Ertogrul vstoupil do služeb ikonyjského sultána
proti Byzanci a získal odměnou území v severozápadní části poloostrova, které se
stalo východiskem k formování pozdější mocné osmanské říše. Za jejího vlastního
zakladatele je považován Osman I. Gází (1299–1326), který začal svěřené území
rychle rozšiřovat ve výboji proti Byzanci a roku 1299 se prohlásil za
samostatného vládce. V roce 1303 zemřel poslední příslušník ikonyjské dynastie a
jeho říše se rozpadla na několik menších, mezi sebou soupeřících útvarů. Někteří
seldžučtí náčelníci poté přijali Osmanovu svrchovanost. Turci si stejně jako
kdysi kočovní Arabové rychle osvojili mořeplavbu a začali podnikat také pirátské
nájezdy na ostrovy Egejského moře (například roku 1308 vyplenili byzantský
Chios).

Osmani se rychle zmocňovali byzantských držav v Malé Asii, neboť byzantské
vojsko nebylo schopno jejich nápor zastavit. Roku 1326 dobyl Osmanův syn Orhan
I. (1326–1359) byzantské město Bursu, která se poté stala rezidencí osmanských
vládců. Ti nyní přijali titul sultán. Po bitvě u Pelekanu v roce 1329 byla mezi
Turky a Byzancí uzavřena mírová smlouva, v níž si vítězný Orhan I. vymínil
placení ročního tributu za zbylá byzantská území v Malé Asii. Roku 1331 padla do
rukou Osmanů Nikáia, 1337 Nikomédie.

Roku 1354 dobyli osmanští Turci byzantskou přístavní pevnost Gallipoli (na
poloostrově se zachytili již 1352, kdy získali pevnost Cimpe), a definitivně tak
zakotvili na evropském území. Jeden ze spolucísařů, Jan VI. Kantakuzenos, se
sice pokoušel vykoupit ji nazpět, ale neuspěl. Z Gallipole zahájili Osmani
dobývání Balkánu. Jejich první útoky vedly do údolí řeky Marici v Thrákii, a
staly se největší zátěží pro Bulharsko. Již tehdy docházelo k velkému úbytku
domácího obyvatelstva, které buď zahynulo v bojích, bylo odvlékáno do Malé Asie
nebo prodáváno do otroctví (navzdory zákazům křesťanské církve kupovali zajatce
od Turků především obchodníci z Benátek a Dubrovníku). Roku 1355 uzavřel
bulharský car Ivan Alexandr s byzantským císařem Janem V. (Jan VI. Kantakuzenos
byl 1354 přinucen abdikovat) defenzívní spolek proti Turkům. Staletí trvající
boje o balkánské území a o hegemonii v tomto prostoru však spojencům nedovolily
překonat vzájemné rozpory a nedůvěru, zkoordinovat vojenské akce a postavit se
turecké expanzi účinně na odpor. Ze stejných důvodů nepřistoupilo k
bulharsko-byzantskému spolku Srbsko. Počátkem 60.let se spojenectví rozpadlo a
roku 1364 došlo dokonce mezi Bulharskem a Byzancí k válce o černomořské pobřeží.
Bulharský car zareagoval dohodou se sultánem Muradem I., kterému přiznal území,
jež Turci dobyli v Thrákii.

To vše nepochybně vytvářelo podmínky pro další turecké úspěchy. Po nástupu
sultána Murada I. (1359–1389) se významně změnil charakter výbojů na Balkánském
poloostrově. Dříve převážně kořistnické nájezdy vystřídala systematická válka o
dobytí a osídlení nových území. Již roku 1359 oblehla turecká vojska poprvé
Konstantinopol, 1361 získali Osmani Dimotiku a poté i Adrianopolis (dnes Edirne)
a přenesli sem, na evropské území, svoji rezidenci. Pro Byzanc nastala poslední
fáze boje s islámem, v níž šlo tentokrát již o samu existenci státu. Ohrožena na
nejvyšší míru však nebyla pouze upadající starobylá východořímská říše, živořící
na zlomku svých bývalých území a rozpadající se na poloautonomní provincie.
Turecká expanze představovala nanejvýše aktuální nebezpečí také pro
decentralizující se státy srbský a bulharský, které samy ještě nedávno budovaly
na Balkáně svoje mocenské postavení. Balkánské země nedokázaly vytvořit proti
osmanským výbojům jednotnou obrannou frontu, na případnou pomoc západních
křesťanů nemohly spoléhat vůbec. Naléhavost turecké hrozby pro Evropu na Západě
do poslední chvíle podceňovali a někteří vládcové dokonce neváhali využít Osmany
v intencích svých politických zájmů. Pokus sjednotit křesťanský Východ a Západ
proti muslimským Turkům na základě církevní unie ztroskotal na náboženských
protikladech mezi ortodoxními a Latiny i na partikulárních politických zájmech.

Vazalským státem osmanské říše se po roce 1371 se stala také Byzanc, jejíž
panství bylo v podstatě omezeno na okolí Konstantinopole. Císař byl nucen platit
tribut a poskytovat vojenské kontingenty vlastnímu nepříteli. Pomoci sultánu
Muradovi I. musel například během výpravy proti zbylým seldžuckým emirátům v
Malé Asii. Jeho syn Manuél se roku 1391 zúčastnil jako rukojmí tažení proti
pevnosti Filadelfeia, která byla jednou z posledních maloasijských byzantských
držav. Osmanští panovníci si kromě toho osobovali právo zasahovat do obsazování
císařského trůnu. Murad I. začal přidělovat na dobytých územích půdu svým
vojákům a usídlovat je v Evropě, zatímco zdejší obyvatelstvo bylo přesídlováno
do Malé Asie. Navzdory těmto tíživým okolnostem získal byzantský státeček
relativně klid, neboť turecká armáda se na svých taženích Konstantinopoli, která
získala pověst nedobytného města, raději vyhýbala. V popředí zájmu Osmanů stálo
nyní především bulharské, srbské a chorvatské území.

Již roku 1380 se Muradovi bojovníci vypravili proti trnovskému carství, kde se
jim o něco později vzdala Sofie (1382). Roku 1385 porazili vládce srbské Zety a
poté zaútočili na Srbsko, kde padla Niš (1386). Současně získali zbývající
severní část Makedonie, západní Albánii, pohraničí Thesálie a dočasně také Soluň
(1387). Ohroženi tureckou expanzí uzavřeli slovanští vládci kníže Lazar
Hrebeljanović, který po 1371 významně upevnil své postavení v centrálním Srbsku,
bosenský král Tvrtko I. a bulharský car Ivan Šišman roku 1387 protitureckou
koalici. Vzápětí porazili Srbové a Bosňané (bulharské oddíly nestačily dorazit)
Osmany u Pločniku nad Toplicí. Podle tureckého svědectví to prý byla právě tato
porážka, co přimělo Murada I. k mohutné ofenzívě proti Srbsku.

Roku 1388 zamířilo turecké vojsko v čele se samotným sultánem nejprve do
Bulharska s cílem obnovit poplatnou závislost trnovského carství. Ivan Šišman
byl donucen k poslušnosti, zároveň se tureckými vazaly stali vidinský vládce
Ivan Stracimir a dobrudžský despota Ivanko. Následujícího roku se obrovská
turecká armáda vypravila do oblasti Kosova pole. Osudová srážka srbských a
bosenských vojsk, jimž přišli na pomoc Bulhaři, Albánci, Valaši a Maďaři, s
Muradovou armádou, podporovanou srbskými vazaly, předurčila osud balkánských
národů na několik století. Navzdory všeobecně panující představě o národní
tragédii Srbů, opředené mnoha idealizujícími mýty o velkosrbské středověké říši
a jejím konci, soudí dnes historici, že bitva, která se odehrála 28. června 1389
na Kosově poli, dopadla v podstatě nerozhodně. Obě strany utrpěly těžké ztráty a
o život přišli také oba vrchní velitelé, Murad I. a Lazar Hrebeljanović. Sultána
probodl zřejmě ještě před zahájením bitvy příslušník Lazarovy družiny Miloš
Obilić (Kobilić), kterému se podařilo lstí proniknout do tureckého tábora.
Velení poté převzal Muradův syn Bajezid I. Ildrim (1389–1402) a bitvu dovedl do
konce. Zajatý kníže Lazar a další srbští velmoži byli v odvetu za sultánovo
zavraždění z jeho příkazu popraveni.

Tragické důsledky bitvy na Kosově poli se projevily teprve postupně. Srbsko,
které ztratilo v bitvě svoje nejlepší vojenské síly, bylo vzápětí ze severu
napadeno uherským králem Zikmundem Lucemburským. To donutilo kněžnu vdovu
Milicu, která vládla za Lazarovy nedospělé syny, přijmout Bajezidovy mírové
podmínky. Srbsko se stalo vazalským státem s povinností platit Osmanům tribut a
poskytovat jim vojenskou pomoc. Kromě toho byly do srbských měst umístěny
turecké posádky.

Mnohem hůře dopadlo Bulharsko, neboť Turci se po uvedení Srbska do vazalské
závislosti soustředili na konečné uspořádání poměrů v jihozápadní části Balkánu.
Roku 1391 překročila část tureckého vojska Dunaj a napadla Valašsko. Valašský
kníže Mircea I. se zavázal k poplatné závislosti. Poté vtrhli Turci na jih Uher,
ale byli zde na hlavu poraženi Zikmundem Lucemburským. Této příležitosti využil
trnovský car Ivan Šišman a požádal uherského krále o pomoc proti Turkům. Když se
vypravil na jednání do Nikopole na Dunaji, rozhodl se Bajezid, že nespolehlivého
vazala potrestá, a oblehl Trnovo. Po třech měsících urputné obrany padlo 17.
července 1393 sídelní město druhého bulharského carství do rukou Osmanů, kteří
je vyrabovali, zpustošili výstavné paláce i kostely a zdecimovali obyvatele,
přestože jim Bajezid osobně zaručil bezpečí. Více než sto bojlarů bylo
povražděno, mnoho významných měšťanských rodin přesídleno do Malé Asie. Zčásti
vylidněné Trnovo osídlili turečtí kolonisté. Poté se Bajezid obrátil proti
Nikopoli, kde zajal posledního bulharského cara Ivana Šišmana, který později buď
zemřel ve vězení nebo byl popraven. Současně si turečtí dobyvatelé podmanili
Dobrudžu (1393). Vidinský vládce Ivan Stracimir byl donucen vpustit do své země
turecké posádky, které měly chránit její hranice před útoky z Uher. Roku 1395 se
Mirčovi Starému podařilo porazit s uherskou pomocí turecké vojsko u Rovine (v
této válce zahynul turecký vazal Marko z Prilepu a Osmani poté ovládli celou
Makedonii). Valašsko sice zůstalo nadále poplatně závislé na osmanské říši, ale
požívalo zatím značné autonomie.

Až poté, co Turci ovládli Balkán, se začali křesťané v Evropě obávat stále
silnější islámské říše v jihovýchodní Evropě. Zikmund Lucemburský sestavil s
požehnáním papeže spojenou křižáckou armádu, kterou tvořili vojáci z Uher,
Francie, Německa, Itálie a dalších zemí, a vytáhl s ní proti Osmanům. Nicméně v
bitvě u Nikopole v září 1396 byla Zikmundova vojska těžce poražena a sám Zikmund
musel rychle uprchnout. Paradoxně na straně Osmanské říše bojovala spousta
vojáků z obsazených vazalských balkánských států.

Z Osmanské říše se stala respektovaná mnohonárodní (nikoliv pouze turecká)
velmoc. Přestože byl preferovaným náboženstvím islám, tolerovaly[zdroj?] se v
omezené míře i jiné církve (pravoslavné křesťanství, judaismus), na rozdíl od
katolické Evropy, která tvrdě potlačovala jiné druhy náboženství.

Ještě v roce 1402 sultán Bajezid I. oblehl Konstantinopol s úmyslem ji
definitivně dobýt a zabrat. Při tomto obléhání však byl nucen změnit plány.

Z východní strany začal Osmanskou říši ohrožovat mocný uzbecký vládce s
mongolskými kořeny a ještě krutější bojovník Timur Lenk (známý též jako
Tamerlán). Bajezid podcenil sílu svého nepřítele a utkal se s ním v bitvě u
Ankary, kde však byl na hlavu poražen a sám sultán byl zajat. Pro osmanskou říší
nastal kritický okamžik, známý jako osmanské interregnum. Bajezid zemřel v
uzbeckém zajetí za nevyjasněných okolností v roce 1403. Tamerlán po zpustošení
Malé Asie zaměřil své dobyvatelské úsilí zpět na Dálný východ. Pět synů Bajezida
se nebyli schopni dohodnout na společném sultánovi a každý z nich nárokoval trůn
pro sebe. Nastala série vzájemných občanských válek, kdy většina těchto bratrů
byla nakonec zabita. Teprve po jedenácti letech v roce 1413 se stal novým
sultánem Mehmed I. a začal konsolidovat zničenou zemi. Následky této
bratrovražedné války museli řešit ještě Mehmedovi nástupci Murad II. a také
Mehmed II.

Křesťanská Evropa sužovaná vnitřními rozbroji (stoletá válka, papežské schizma,
husitské války) nebyla schopna využít dočasného bezvládí v Osmanské říši, která
se naopak postupně stabilizovala a pokračovala ve výbojích. V roce 1444 se
spojila polská a maďarská vojska pod vedením Vladislava III. a Jana Hunyadiho a
zaútočila na Osmanskou říši. Byli však poraženi sultánem Muradem II. v bitvě u
Varny, kde polský král padl.

V roce 1453 sultán Mehmed II. dobyl hlavní město kdysi všemocné, ale nyní slabé
Byzantské říše Konstantinopol a učinil ji svým hlavním městem pod jménem
Istanbul. Osmanská říše pak dále rozšiřovala svoje državy jak na evropské půdě,
tak i v Africe a Asii. V období mezi lety 1453 a 1520 tak získali Řecko,
Albánii, ostrovy v Egejském moři a pod svůj vliv též začlenili Valašsko (později
valašský pašalík) a Krymský chanát. Osmanští vládcové také upevnili svou moc v
Malé Asii postupným dobýváním zbylých částečně nebo zcela nezávislých tureckých
státečků, což vyvrcholilo dobytím jednoho z posledních zbytků Byzantské říše –
Trapezuntu. Sultán Selim I. Hrozný (vládl 1512 až 1520) dramaticky rozšířil
východní a jižní hranici říše tím, že porazil šáha Ismaila safíovské Persie v
bitvě na Čaldiránské rovině. Po zhoršení vztahů s Mamlúckým sulatanátem dobyl
sultán Selim I. roku 1517 Sýrii, Palestinu a Egypt a prohlásil se Chalífou, tedy
vůdcem celého muslimského světa. Krátce předtím porazila osmanská vojska perskou
armádu, čímž si sultán pojistil dominantní postavení jak na předním východě, tak
i ve Středozemním moři (zejména po roce 1519, kdy se alžírský vládce Chajruddín
Barbarossa podřídil vládě osmanské říše a stal se velitelem osmanského
námořnictva). V době smrti Selima I. tedy osmanská říše ovládala téměř celou
jihovýchodní Evropu, Malou Asii, Levantu, pobřeží Černého moře, Egypt, část
Arábie a Alžír, čímž se stala přední evropskou velmocí, která dále po několik
století ovlivňovala i politický vývoj Evropy.

Po smrti Selima nastoupil na trůn Sulejman I. zvaný Nádherný nebo též
Zákonodárce. Sulejman bývá považován za jednoho z nejvýznamnějších osmanských
sultánů. Navázal na expanzivní politiku svého otce a začlenil do Osmanské říše
území dnešní Libye, dále dobyl Bagdád, Medinu a Mekku a roku 1526 porazil v
bitvě u Moháče vojska Ludvíka Jagellonského, který při ústupu utonul. Jeho smrtí
začala v Uhersku nástupnická krize, ve které stanul uherský šlechtic Jan
Zápolský proti rodu Habsburků. S pomocí Osmanů pak ovládl značnou část Uher
(osmanská vojska pronikla roku 1529 až k Vídni, ale poté se vlivem nepříjemných
podnebních podmínek stáhla). Po smrti Jana Zápolského ale propukly boje nanovo.
Habsburská vojska byla několikrát poražena, v Uhrách byl zřízen tzv. Budínský
pašalík a v Sedmihradsku se ujal vlády Zápolského syn Jan Zikmund Zápolský,
který se částečně stal osmanským vazalem. Na základě spojenectví s Francií pak
osmanská vojska dlouho vázala vojenský potenciál Habsburků, čímž oslabovala
jejich pozici ve střední Evropě.

Díky námořním základnám v Alžíru i množství dalších přístavů v Levantě, Egyptě,
Řecku a Malé Asii se osmanské loďstvo stalo dominantní silou ve Středomoří,
ovšem dominancí osmanské říše v této oblasti otřásly už v 2. polovině 16.
století dvě těžké porážky - nejprve neúspěch při obléhání Malty, který jí
uzavřel cestu k průniku do evropské části západního Středomoří, a následně
drtivá porážka u Lepanta, která ukázala její technickou zaostalost v palných
zbraních a natrvalo podlomila její námořní moc, byť co do počtu dokázala své
loďstvo znovu vybudovat.

Osmanské námořní síly také dlouho držely Rudé moře, přesto však nedokázaly
prorazit portugalskou blokádu na obchod s kořením. Za vlády Sulejmana se též
značně pozvedla kultura, což se projevilo zejména v architektuře. Sultán nechal
vybudovat množství mešit a jiných nákladných staveb. V říši bylo i tolerantnější
prostředí, co se náboženství týče. Proto sem po vyhnání ze Španělska
přicestovalo mnoho Židů, kteří se pak angažovali v obchodě nebo pracovali jako
státní úředníci. Lidé ostatních náboženství mohli svobodně pod osmanskou vládou
žít, museli však platit zvláštní daň.

Sultán opíral svou moc o jednotky janičářů, což byli muži křesťanského původu,
jež byli odvedeni v raném věku od svých rodin (devširme), donuceni konvertovat k
islámu a vychováni k absolutní poslušnosti a disciplíně. Krom této osobní gardy
sloužili v armádě sipahíjové, kterým byla udělována v léno půda a kteří se krom
jezdecké služby v armádě starali také o chod zemědělství a výběr daní na svém
přiděleném území. Krom armády byla pilířem sultánovy moci rada ministrů (divan)
a svou náboženskou autoritu opíral o radu muslimských teologů (ulema), která se
však na sebe snažila strhávat moc, až nakonec velký muftí rozhodoval dokonce o
způsobilosti sultána vládnout.

Přesto se ke konci vlády Sulejmana začaly objevovat příznaky stagnace.
Hospodářství, jakkoli bylo za vlády Sulejmana silné, začalo pozvolna upadat. Po
Sulejmanovi nastoupili méně schopní sultáni (Selim II. a Mehmed III.), takže do
politiky stále více zasahovali jejich manželky a poradci (zejména pak vezír
Mehmed Paša Sokolović), kteří postupně přebírali moc v říši. Provincie
spravované sipahíji nevynášely tolik jako dříve, protože díky častému střídání
si jejich správci nevytvořili k místu působnosti žádný vztah a neměli tedy zájem
starat se o další vývoj provincie. Naopak mnohdy tito správcové využívali
ovládané provincie pouze k osobnímu obohacení.

Západní Evropa, jeden z jejich hlavních nepřátel, se začala rozvíjet zejména
díky zámořským objevům, Osmanská říše však z toho neměla prakticky žádná
pozitiva.

Díky pokračujícímu portugalskému embargu na obchod s kořením ztrácela osmanská
říše podíl na tomto výnosném zdroji příjmů a situaci jen zhoršoval příliv
levného stříbra z Peru, který způsoboval inflaci. O další zdroje příjmů
přicházela osmanská říše díky systému kapitulací, tedy přenechání obchodu s
určitým druhem zboží zahraničním obchodníkům. Taktika osmanského vojska začala
zastarávat, navíc janičáři posilovali svůj vliv ve státě a postupně začali
obsazovat vysoká úřednická místa ve státní byrokracii, takže z původně elitních
jednotek se stávala společenská vrstva neváhající prosadit svoje zájmy na úkor
kohokoli včetně sultána. Pokusné reformy některých sultánů janičáři většinou
odmítali, aby nepřišli o své pravomoci, přičemž neváhali někdy zavraždit i
samotné sultány a místo nich dosadili slabé panovníky, které mohli lépe ovládat.

Přitom ale osmanská říše musela čelit třem velkým říším na svých hranicích - ze
severozápadu Habsburské monarchii, z východu Sáfiovská Persie a ze severovýchodu
postupně rostoucí Rusko.

Sultán Mehmed IV. nastoupil po několika neschopných vládcích a pokusil se
zastavit postupný propad Osmanské říše. Když se sultánův velkovezír Kara Mustafa
vydal roku 1683 na Vídeň, zachvátil Evropu strach, který jen umocnil útěk
Leopolda I. s rodinou z Vídně. Mustafovi se však jeho taktika nevyplatila –
oblehl Vídeň ve snaze město vyhladovět, tím však jen poskytl císaři čas na to,
aby získal pomoc proti Turkům, kterou mu nakonec poskytl Karel V. Lotrinský a
především polský král Jan III. Sobieski, jehož vojska Turky rozprášila. Brzy
byla dobyta také islámská Ostřihom a Turci byli nuceni začít se stahovat z Uher.
Když se sultán dozvěděl o neúspěších Kary Mustafy, nechal jej v Bělehradě
uškrtit.

Evropské státy hraničící s Osmanskou říší se rychle snažily nabyté převahy
využít, a Benátky, Rakousko, Polsko a papež Inocenc XI. vytvořili roku 1684
Svatou ligu, která zahájila ofenzívu – v následujících třech letech bylo
zastaralé turecké vojsko vytlačeno z Uher, části Chorvatska a Sedmihradska,
Benátky navíc zaútočily na Dalmácii a obsadily Peloponéský poloostrov.

Zemi zachvátila krize. Do středu říše se valili uprchlíci, půda zůstala
neobdělána a celou situaci zhoršovala prudká inflace. Mehmed IV. nastalou
situaci neunesl a rozhodl se rezignovat ve prospěch svého bratra Sulejmana II.,
který byl po celý svůj dosavadní život držen v domácím vězení (tzv. kafe; praxe
povraždit sultánovy bratry v den jeho nástupu na trůn, aby se náhodou nepokusili
sultanát uchvátit, již byla opuštěna). Přestože Sulejman II. již po čtyřech
letech zemřel, dokázal za dobu své krátké vlády zemi poměrně stabilizovat.

Přestože boje pokračovaly dalších deset let, k dalšímu mohutnému posunutí
hranice nedošlo. Svatá liga se brzy začala rozpadat a situaci již nezvrátilo ani
několik osmanských ofenzív, ani vítězství Evžena Savojského. Nakonec
znepřátelené strany uzavřely v roce 1699 tzv. Karlovický mír, podle kterého Uhry
a Sedmihradsko zůstaly v habsburských rukou a Benátkám připadla Dalmácie.
Osmanská říše ustála i vnitřní nepokoje (zejména vzpoura janičářů) a nejhorší
krize byla nakonec překonána reformou daní a armády (zejména byla vybudována
námořní flotila sestavená z moderních plachetnic).

Brzy však měly následovat ještě hlubší změny. Osmanská říše za vlády sultána
Ahmeda III. především vyslala své první vyslance do několika evropských zemí,
které přestaly v Turcích vidět nositele „Božího hněvu“ a začali Osmanskou říši
brát jako obyčejný stát. Nezůstalo jen u diplomatických styků – do Istanbulu
začali přicházet evropští architekti, začal se rozvíjet tisk, byl vypracován
nový systém muslimských škol. Pěstování tulipánů (které byly následně
exportovány do Nizozemí) se stalo natolik rozšířenou módou, že toto období
reforem bylo nazváno Obdobím tulipánů (1718–1730). Říše se začala hospodářsky
rozvíjet.

Tyto poměrně radikální změny však vyvolaly povstání konzervativních janičářů,
které vedlo znovu k výměně sultána. Mahmud I. (1730–1754) však nechal vůdce
povstání popravit a v reformách pokračoval. Reforma armády za přispění
francouzských vojenských odborníků vedla k úspěchům ve válkách s Ruskem,
Rakouskem a Persií. Zdaleka ne všechny problémy však byly vyřešeny
(separatistické tendence Egypta, hladomor v Mezopotámii, odpor janičářů).
Reformy se totiž týkaly většinou jen armády, nikoliv rozvoje hospodářství,
vzdělanosti atd. Mustafa III. (1757–1774) navíc fatálně přecenil své síly a
vyhlásil válku ruské carevně Kateřině Veliké, ve které ruské vojsko Turky snadno
vytlačilo ze severního pobřeží Černého moře a mírem z Küčük-Kaynarca (ve starší
literatuře Küçük-Kainardži, lépe asi Küçük-Kajnardža (= Malá Kajnardža)) (1774)
získala carevna jisté pravomoci ve Valašsku a Moldavsku, Bospor a Dardanely
musely poskytnout obchodním lodím volný průjezd a Vysoká porta (administrativní
aparát osmanské říše) měla zajistit bezpečnost pravoslavných věřících v Osmanské
říši.

Po této porážce se sultán Abdulhamid I. rozhodl zejména v reformách vojska
pokračovat. Téměř všechny reformy se však týkaly jen centra říše, v odlehlejších
oblastech naopak vládla anarchie a vlády se ujímali lokální diktátoři. Rusko
začalo poprvé uvažovat o rozdělení Osmanské říše a roku 1783 okupovalo Gruzii.
Do války s Ruskem (od 1787) se brzy zapojilo i Rakousko, které obsadilo Bosnu a
Moldavsko. Tyto války a zejména pak Napoleonův vpád do Egypta (1798) a Palestiny
však jen přispěly ke stmelení Osmanské říše a utvrdily sultána v zavádění
dalších reforem.

Na přelomu 18. a 19. století se Osmanská říše stala předmětem zájmu všech
velmocí. Během napoleonských válek sultán Selim III. váhal, zda se přiklonit k
Francii či Rusku. Nakonec si zvolil Francii, což však popudilo Velkou Británii,
která se neúspěšně pokusila násilně proplout Úžinami a odtrhnout Egypt od
Osmanské říše. Tyto události byly provázeny separatistickými snahami v Albánii
(Ali Paša), povstáním pravoslavných v Srbsku a nakonec znovu povstáním
protireformních janičářů, kteří Selima svrhli a dosadili Mustafu IV., ale ten
byl vzápětí také svržen a sultánem se stal Mahmut II. (1808–1839).

Ale i Mahmut II. si byl vědom nezbytnosti reforem, které sice prováděl
opatrněji, klid však Osmanská říše nezažívala. Válka s Ruskem pokračovala až do
roku 1812, kdy Turci mírem v Bukurešti ztratili Besarábii a Srbsku byla
přislíbena značná autonomie. Neklidné byly i provincie – bylo nutné potlačit
srbské povstání (1813) a Ali Paša po své porážce roku 1820 podněcoval Řeky,
kteří nakonec roku 1821 povstali. Povstání bylo neseno v duchu novohelénství,
proti kterému stála i pravoslavná církev. Mahmut však situaci špatně odhadl a
povstání považoval za pravoslavné, a nechal proto popravit konstantinopolského
patriarchu a několik biskupů, čímž jen způsobil, že k povstání se přidali i
pravoslavní věřící. Sultán přestával situaci zvládat, a tak požádal o pomoc
egyptského guvernéra Muhammada Alího, který řecké povstání krutě potlačil.

Další vzpouru janičářů roku 1826 Mahmut řešil neméně radikálně: prostě janičáře
rozpustil. Tím se sultánovi konečně uvolnily ruce k rázným reformám –
modernizoval vojsko, administrativu, budoval infrastrukturu, rozvíjel zahraniční
obchod, ale hlavně zrušil feudalismus. Tyto úspěchy však kalily zahraniční
velmoci – Velká Británie, Francie a Rusko se zavázaly uznat řeckou autonomii a
po vojenské intervenci, bitvě u Navarina roku 1827, ve které byly zničeny dvě
třetiny egyptsko-osmanského loďstva, a drinopolské dohodě (1829) Osmanská říše
ztratila Řecko, část území na Kavkaze (zabrána Ruskem), Srbsko získalo autonomii
a velká část Balkánu se stala demilitarizovanou zónou. Nezávislost Řecka pak
potvrdil londýnský protokol z roku 1830.

Až do této chvíle stál egyptský guvernér Muhammad Alí věrně po boku osmanského
sultána. Po událostech na konci 20. let se však proti svému pánu postavil a
začal expandovat do Syropalestiny, údajně jako náhradu za služby v Řecku. Když
syn Muhammada Ibrahim vstoupil do Anatolie, požádal sultán o pomoc své dosavadní
nepřítele – Velkou Británii a Rusko. Žádné britské loďstvo nebylo nablízku, a
tak Ibrahima z Anatolie nakonec vytlačilo ruské vojsko, ze Syropalestiny jej
však osmanské vojsko nedokázalo vytlačit ani za pomoci pruského vojenského
poradce Helmuta von Moltke, a Ibrahim byl proto uznán guvernérem v Damašku.

Když roku 1839 nastoupil na trůn Abdulmecit I. (1839–1861), byla polní armáda v
troskách a státní pokladna prázdná. Velmoci nakonec donutily v letech 1840–1841
egyptské vojsko Syropalestinu opustit, záhy však v Sýrii a Libanonu vypukla
povstání, při kterých se poprvé projevil arabský nacionalismus v této oblasti.
Velmoci navíc získaly dojem, že Osmanská říše přežila jen díky jejich zásahu a
cítily se proto oprávněny stále více intervenovat do vnitřních záležitostí říše,
a to zejména pod zástěrkou ochrany zájmů křesťanské menšiny žijící v Osmanské
říši.

Aktivní bylo zejména Rusko, které mluvilo o „nemocném muži na Bosporu“ a
osnovalo plány na rozdělení Osmanské říše. Tyto plány však ostatní velmoci,
zejména Francii a Velkou Británii znepokojovaly. Když proto roku 1853 Rusko
obsadilo Valašsko a Moldavsko, aby donutilo Osmanskou říši přijmout jeho
požadavky, překročilo osmanské vojsko pod vedením Omara Paši a podpořené
egyptským Dunaj, čímž vypukla krymská válka. Osmani donutili ruské vojsko se
stáhnout, když však Rusko potopilo tureckou flotilu u Sinopé, situace se začala
obracet. Francie a Británie se rozhodly zasáhnout, jejich flotily vpluly roku
1854 do Černého moře a donutily Rusko uzavřít roku 1856 v Paříži příměří, ve
kterém bylo mj. ustanoveno, že velmoci nemají právo se do vnitřních záležitostí
Osmanské říše vměšovat, a to ani pod záminkou „ochrany“ křesťanských menšin.
Černé moře bylo demilitarizováno. Ke konci kavkazské války bylo 90% Čerkesů
etnicky vyčištěno, vyhnáno z Kavkazu a uprchlých do osmanské říše, což mělo za
následek 500 000 až 700 000 Čerkesů usídlených v Turecku.

Abdülmecit dále zaváděl reformy, podporoval výstavbu železnic a příchod
evropských odborníků, drobení říše však dále pokračovalo vyhlášením
samostatnosti Spojených rumunských knížectví (1861) a vzpourami v Syropalestině.
Za vlády jeho nevlastního bratra Abdulazize (1861–1876) se navíc začalo rozvíjet
nacionalistické mladoosmanské hnutí, kterému vadilo přílišné přejímání západních
hodnot a sbližování se západem. Když se roku 1873 zhroutila vídeňská burza,
příliv západních investic se zastavil, což vedlo ke státnímu bankrotu Osmanské
říše. Panslovanské myšlenky navíc podnítily povstání v Bosně, Černé Hoře a
Bulharsku. Nepokoje se nakonec rozšířily i do Istanbulu, sultán byl obviněn ze
servility vůči Západu a svržen.

Abdulhamid II. (1876–1909) se snažil vyhovět liberálním myšlenkám, zavázal se
respektovat základní lidská práva a 1877 otevřel Poslaneckou sněmovnu. Neklid na
Balkáně však neustával a do osmanských záležitostí se opět začalo vměšovat
Rusko. Car Alexandr II. nakonec vyhlásil Osmanské říši roku 1877 válku, která
nakonec vedla až ke kapitulaci sultána. Jelikož však vše nasvědčovalo tomu, že
se Rusko chce zmocnit Istanbulu, vyslala Velká Británie do Úžin loďstvo, které
vynutily uzavření mírové smlouvy ze San Stefana roku 1878, ve které byly
dohodnuty ruské územní zisky ve východní Anatolii, samostatnost Rumunska, Černé
Hory a Srbska, autonomie Bulharska. Smlouva však poškodila zájmy
Rakouska-Uherska, takže byla stejného roku revidována na berlínském kongresu,
který určil, že Bosna a Hercegovina sice zůstane osmanskou provincií, avšak pod
vojenskou správou Rakouska-Uherska. Velká Británie získala Kypr a Osmanská říše
se musela zavázat k dodržování náboženské svobody.

Osmanská říše roku 1878 ztratila 2/5 svého území, navíc Egypt se roku 1881 stal
de facto britskou državou. Osmanská říše zoufale hledala oporu a nakonec ji
našla v nedávno vzniklém Německém císařství, které Turkům předalo mnohé válečné
zkušenosti i moderní děla. Proces drobení říše však zdaleka ještě nebyl
zastaven. Roku 1894 kurdské oddíly osmanského vojska zmasakrovaly tisíce
křesťanských Arménů, což vyvolalo obrovské mezinárodní pobouření a
britsko-ruskou intervenci. Turci byli navíc stále více nespokojeni s
Abdülhamidovou despotickou vládou. Nepokoje se objevovaly také v Syropalestině,
kam zejména po pogromech v Rusku přicházelo značné množství Židů, kteří byli
vzápětí napadáni Araby.

Zmenšení osmanského území také vedlo k posílení tureckého folklóru, který byl
nakonec povýšen na kulturní dědictví říše. Nacionalistické hnutí mladoturků, tak
vůbec nerespektovalo existenci netureckých muslimských etnik (zejména Arabové),
natož pak křesťanské etnické menšiny. Mladoturecké hnutí bylo také hnutím
liberálním a po povstání roku 1908 dosáhlo obnovení konstituce a uznání svobody
tisku. Mezitím se zbytky osmanského panství na Balkáně dále hroutily, když roku
1908 vyhlásilo nezávislost Bulharské carství, a v následujících letech vypukly
nepokoje v Albánii, Kosovu, které nakonec vyústily v balkánské války
(1912–1913). Balkánská liga složená ze Srbska, Bulharska, Řecka a Černé Hory
nakonec zmenšila osmanské území v Evropě jen na okolí Istanbulu. Ztráta Balkánu
byla navíc provázena několika dalšími převraty v Istanbulu (viz Mladoturecká
revoluce). Pravomoci nového sultána Mehmeda V. (1909–1918) byly nakonec značně
okleštěny.

Na počátku první světové války se Osmanská říše mohla přiklonit na kteroukoli
stranu. Když však Británie zabavila nové válečné lodě, které Britové pro
Osmanskou říši právě postavili, přiklonil se Mehmet V. na stranu Německa a
vyhlásil roku 1914 válku Dohodě. Dohoda postupně otevřela několik front: na
Kavkaze, v Palestině a v Mezopotámii, kde se k britským vojskům přidávali
arabští nacionalisté. Osmanská říše se rychle vyčerpala, zemi zachvátil hladomor
a ve válce pokračovala jen díky německé podpoře. Válka byla doprovázena další
arménskou genocidou, protože se sultán obával, že Arméni podpoří ruské útočníky.
V druhé půlce roku 1918 se fronty začaly hroutit a Osmanská říše proto urychleně
uzavřela 30. října 1918 příměří.

Osmanská říše byla v troskách. Istanbul byl okupován, Velká Británie získala
Irák, Palestinu a Zajordání, Francie Sýrii a Libanon, Řecko obsadilo anatolské
pobřeží. Válečný hrdina Mustafa Kemal se rozhodl roku 1919 vydat Prohlášení o
nezávislosti, nově zvolený parlament však Britové obsadili. Kemal byl nucen
uchýlit se do Ankary, kde zřídil Velké národní shromáždění. Mírové podmínky,
podle kterých měli Arméni získat nezávislost a Kurdistán autonomii Kemal
nepřijal. Když začalo řecké vojsko zatlačovat kemalisty do hor, zahájil Kemal
protiútok, který nakonec vedl k vytlačení Řeků a zrušení sultanátu (1922), čímž
Osmanská říše zanikla.

Velmoci se nakonec rozhodly ustoupit. Smlouva z Lausanne (1923) nakonec vymezila
turecké hranice, přičemž požadavky Arménů a Kurdů na nezávislost byly
ignorovány, byla ukončena okupace Istanbulu poraženými mocnostmi a Turecko
nemuselo platit válečné reparace. Turecko se stalo republikou a Mustafa Kemal
jejím prvním prezidentem.

Osmanská turečtina byla oficiálním jazykem říše. Šlo oghuzský turkický jazyk,
výrazně ovlivněný perštinou a arabštinou. Osmané měli několik vlivných jazyků:
turečtinu, kterou mluvila většina lidí v Anatolii a většina muslimů na Balkáně s
výjimkou Albánie a Bosny; perštinu, kterou mluvili vzdělanci; arabštinu,
používanou hlavně v Arábii, v severní Africe, Iráku, Kuvajtu, Levantě a částech
Afrického rohu; a somálštinu v celé oblasti afrického rohu. V posledních dvou
stoletích se docházelo k omezení těchto jazyků, i když jim zůstaly specifické
role: perština sloužila především jako literární jazyk pro vzdělané, zatímco
arabština byla používána během náboženských obřadů.

Turečtina ve své osmanské variantě byla vojenským jazykem i jazykem státní
správy již od raných dob říše. Osmanská ústava z roku 1876 oficiálně upevnila
úřední status turečtiny



https://cs.wikipedia.org/wiki/Sung_Mej-ling

Sung Mej-ling (čínsky pchin-jinem Sòng Měilíng, znaky zjednodušené 宋美龄,
tradiční 宋美齡 tradiční anglická transkripce Soong May-ling, asi 5. března 1898[p
1] – 23. října 2003), známá též jako paní Čankajšková, byla čínská politička,
manželka generalissima Čankajška a nejmladší ze tří sester Sung, sestra Sung
Aj-ling a  Sung Čching-ling.

Narodila se jako dcera obchodníka Charlese Sunga. Ve Spojených státech
vystudovala anglickou literaturu a filozofii. V roce 1920 se setkala
s Čankajškem, který v souvislosti se sňatkem se Sung Mej-ling konvertoval ke
křesťanství.

Po boku manžela se aktivně účastnila politického života v politické straně
Kuomintang. V letech 1930–1932 byla poslankyní. Díky vynikající znalosti
angličtiny a západní kultury reprezentovala politiku čínských konzervativních
sil na mezinárodním fóru. Sama se účastnila řady mezinárodních aktivit
(např. v rámci Mezinárodního červeného kříže).

Po smrti manžela se usadila v USA, do Čínské republiky přijela naposledy
v roce 1995. Je pohřbena v New Yorku; podle svého přání mají být její ostatky
uloženy spolu s ostatky jejího manžela na půdě kontinentální Číny, až to
politická situace umožní.

Narodila se v  Šanghaji jako čtvrté ze šesti dětí. Měla dvě starší sestry,
jednoho staršího a  dva mladší bratry. Její otec Charles Soong[p 2] studoval
v USA, kde se stal členem metodistické církve a po návratu do Číny pracoval jako
misionář. V této práci mu pomáhala i jeho čínská manželka Ni Kuej-čen (Ni
Kwei-tseng), která vyznávala křesťanskou víru. Otec se zároveň vypracoval jako
úspěšný podnikatel a rodina žila v dobrých finančních poměrech.[p 3] Mej-ling
spolu se svými sestrami Aj-ling a Čching-ling navštěvovala nejprve anglickou
školu pro dívky McTyerie v Šanghaji. Přáním otce bylo, aby jeho děti získali
vzdělání na prestižních amerických univerzitách.

V roce 1908 odjela Mej-ling se sestrou Čching-ling do USA, kde se sestra
připravovala ke vstupu na Wesleyan College v Maconu ve státě Georgie. Nejstarší
sestra Aj-ling tam již studovala od roku 1904. Přes léto obě sestry pobývaly v
misionářské rodině v Summitu v New Jersey u známých Aj-ling a v Piedmont College
v Demorestu v severní Georgii. Zatímco Čching-ling nastoupila na studia,
Mej-ling byla ještě příliš mladá na to, aby mohla být přijata ke studiu na této
škole. Jako rodinný příslušník dvou studujících sester byla se souhlasem
tehdejšího rektora Wesleyan College W. N. Ainswortha ubytována v kampusu
a soukromě absolvovala speciální kurs (tutor) se dvěma staršími žákyněmi, Margie
Burksovou, dcerou profesora angličtiny a Lucy Lesterovou.

Oficiálně byla přijata ke studiu na Wesleyan College v roce 1912 ve věku 15 let.
V příštím roce 1913 se zapsala na Wellesley College v Massachusetts, aby mohla
být nablízku svému staršímu bratrovi, který studoval na Harvardu. Tam se
připravovala na získání diplomu z anglické literatury a filozofie. Její starší
sestry mezitím dostudovaly a vrátily se do Šanghaje.

Mej-ling byla podle svých přátel ze studií veselá, temperamentní a patřila mezi
nejlepší studenty. V roce 1915 jako jediná z rodiny otevřeně podporovala sňatek
své sestry Čching-ling s budoucím presidentem Čínské republiky Sunjatsenem. Brzy
po získání diplomu 18. června 1917 se vrátila do Číny. V USA prožila téměř deset
let a po návratu do rodné země řekla, že "to jediné, co je na ní ještě asijské,
je její tvář". Celý ten čas se, kromě studia, věnovala neustálému vylepšování
jazykových znalostí. Mluvila výborně anglicky s výslovností a přízvukem
používaným v Georgii, což jí později velice pomáhalo při její politické práci ve
prospěch vlasti.

Po návratu do Šanghaje se Mej-ling zapojila do práce v komunální politice.
V roce 1918 zemřel její otec. O dva roky později se poprvé setkala s Čankajškem,
ambiciózním vojákem a chráněncem Sunjatsena, jejího švagra. Čankajšek byl
buddhista, měl za sebou dvě manželství a vztah s mladičkou šanghajskou
konkubínou, se kterou se stýkal, když tu jako voják pobýval. Po seznámení
s Mej-ling zapomněl na všechny svoje dřívější vztahy a svůj další život chtěl
žít s ní. Mej-ling jeho city opětovala, ale matka se sestrou Čching-ling byly
proti jejich sňatku. Sestra Aj-ling, která se též provdala za bohatého a
vlivného muže z vlády se však postavila na její stranu. Matce vadilo, že
Čankajšek je o 11 let starší, než její dcera, je ženatý a vyznává buddhismus.
Čankajšek slíbil, že svá manželství zruší a přestoupí na křesťanskou víru. Pouze
upozornil matku Mej-ling, že to bude nějakou dobu trvat, protože tak závažný
krok, jakým je přestup z jednoho náboženství k druhému, nemůže nastat hned. Své
sliby splnil a tak se 1. prosince 1927 Čankajšek a Sung Mej-ling vzali. Jak se
ukázalo, byl to pro oba osudový vztah a i když jejich manželství bylo bezdětné[p
4] a muselo překonat různé krize (politické, zdravotní i citové),[p 5] zůstali
oba spolu 48 let až do Čankajškovy smrti v roce 1975.

Po sňatku se Sung Mej-ling dále aktivně zapojovala do čínského politického
života. Z její iniciativy vzniklo hnutí Nový život[p 6], založené na tradičních
čínských hodnotách a zaměřené na fyzickou, výchovnou i morální obrodu čínského
národa. Součástí hnutí byl např. boj proti korupci, vykořisťování dětí nebo
užívání opia. Po smrti Sunjatsena se na krátkou dobu stala, z titulu úřadující
předsedkyně parlamentu, prezidentkou Čínské republiky jeho manželka, Čching-ling
a Čankajšek, který se stal generalissimem a vůdcem Kuomintangu ji vystřídal
v prezidentské funkci v roce 1926. Sung Mej-ling se stala jeho překladatelkou,
sekretářkou, nepostradatelnou spolupracovnicí a zároveň jeho nejvěrnějším
spojencem.

Pracovala především na sociálních projektech v oblasti demokratizace země. Při
této práci se stávala postupně členkou nejen čínských, ale i světových
organizací a stala se tak známou i za hranicemi Číny. 26. října roku 1931 vyšel
časopis Time s fotografií Sung Mej-ling a Čankajška na titulní straně. Její
politická činnost jí ale nebránila v  tom, aby využívala i určitých výhod, které
jí její postavení přinášelo. V témže roce 1931 si Sung Mej-ling postavila vilu
na východním pobřeží Číny ve městě Nanking poblíž Mauzolea Ming-siao-ling.[p 7]

Čankajškova národní armáda byla posupně oslabena boji, které od roku 1927, se
střídavým úspěchem, vedla s komunisty, kteří pod vedením Mao Ce-tunga (původně
člena Kuomintangu) chtěli partyzánskou válkou svrhnout Čankajškovu vládu.

V prosinci 1936, při plánování vojenské operace proti armádě komunistů ve městě
Xi'an, byl Čankajšek zajat vlastními důstojníky a dva týdny vězněn. Důstojníci
požadovali, aby přestal bojovat proti komunistům, spojil s nimi své síly a mohl
tak lépe čelit narůstající japonské agresi vůči Číně. Sung Mej-ling
zorganizovala zvláštní komisi v Kuomintagu pro uklidnění incidentu a spolu se
svým bratrem, též členem KMT, a jedním australským poradcem odjela do Xi'anu
a dosáhla propuštění Čankajška na svobodu.

Po napadení Číny Japonskem v roce 1937 (Druhá čínsko-japonská válka) se
komunisté opět spojili s Kuomintagem, aby mohli lépe čelit japonské agresi.
Čankajšek pověřil svoji ženu významnou úlohou v letectvu, které se stalo
nejdůležitější složkou armády v rozpoutané válce.

Na pozvání Sung Mej-ling přijel v roce 1937 do Číny americký válečný pilot,
generál Clair Lee Chennault, aby zde trénoval čínské letce, účastnil se
plánování vojenských operací a dohlížel na čínské letectvo v bojích. Ve stejném
roce byli manželé Čankajškovi vyhlášeni osobnostmi roku (Man and Wife of the
Year) a v roce 1938 se znovu objevili na titulní straně časopisu Time. Sung
Mej-ling se stala důležitou zprostředkovatelkou čínsko-amerických vztahů. Během
války uskutečnila několik návštěv USA, aby si vyžádala morální i finanční
podporu pro svou vlast ve válce s Japonskem. V roce 1941 se generál Chennault
stal velitelem Létajících Tygrů (Flying Tigres), což byli dobrovolní letci
různých národností, kteří se spojili, aby bojovali v Číně a Barmě proti
japonským vzdušným silám. Jejich prostřednictvím USA vstoupily oficiálně do 2.
světové války. Dalším americkým generálem, který cvičil čínské jednotky a velel
jim v boji proti japonské armádě v Barmě, byl Joseph Warren Stilwell.

Sung Mej-ling 18. února 1943 vystoupila před Kongresem Spojených států
amerických a přednesla strhující projev, po kterém přítomní senátoři povstali
a odměnili ji čtyřminutovým potleskem. Byla vřele přijata prezidentem USA
Rooseveltem a jeho ženou Eleanorou; byla jejich hostem v Bílém domě. Při této
cestě navštívila poprvé po absolvování svoji alma mater Wellesley College.
V rozhlasovém vysílání promluvila v aule (Alumnae Hall) ke shromážděným
studentům. Na závěr její cesty Kongres Spojených států amerických odsouhlasil
významnou materiální i finanční pomoc pro Čínskou republiku.

Sung Mej-ling od začátku až do konce války pečovala o sirotky po padlých
vojácích Čínské národní armády. Říkala, že je považuje za své děti a osobně
dohlížela na to, aby žily v dobrých podmínkách. I za války pro ně byly budovány
nové školy a moderní ubytovny, v jejichž areálech byla i sportovní zařízení.[p
8] Založila ženskou společnost Chinese Women's National War Relief Society,
která jí v této práci pomáhala.

Po skončení války a kapitulaci Japonska v roce 1945 se Sung Mej-ling znovu
vydala do USA žádat o podporu pro válkou zničenou armádu svého muže. Tu čekala
občanská válka s komunisty, kteří chtěli s konečnou platností svrhnout
Čankajškovu vládu a převzít moc v Číně. Ale stávající americký prezident Harry
Truman ji přijal jen chladně a její mise nebyla zdaleka tak úspěšná, jako ta
v roce 1943. Při této příležitosti Eleanor Rooseveltová, vdova po zesnulém
prezidentovi, řekla o Sung Mej-ling, že

Zřejmě tak reagovala na to, že v roce 1943 Kongres Spojených států amerických
odsouhlasil Číně podporu daleko větší, než slíbil Sung Mej-ling její manžel,
prezident Roosevelt.

Čankajškova armáda byla v občanské válce poražena armádou Mao Ce-tunga
podporovanou sovětskou Rudou armádou. Na jaře roku 1949 vyhlásil Mao Ce-tung
Čínskou lidovou republiku a stal se jejím předsedou.

Po válce, v roce 1945, získala Čína zpět ostrov Tchaj-wan, ležící u jejího
jihovýchodního pobřeží. Čankajšek tam odešel do exilu spolu se Sung Mej-ling,
členy Kuomintangu a všemi, kteří se nechtěli smířit s nastoleným komunistickým
režimem v Číně. Nejstarší sestra Aj-ling spolu s manželem odjeli do USA a sestra
Čching-ling, vdova po Sunjatsenovi, zůstala v Číně.

Sung Mej-ling po více než 25 dalších let pokračovala ve své politické práci
a podporovala svého manžela v jeho plánech. Jako první dáma Čínské republiky
reprezentovala, z pověření vlády vedené jejím manželem, čínskou konzervativní
politiku na mezinárodních akcích a jednáních. Tato role byla stále obtížnější
nejen s postupujícím věkem Sung Mej-ling, ale hlavně zhoršujícím se postavením
Čínské republiky na mezinárodní politické scéně. Sílící vliv Čínské lidové
republiky způsobil, že Sovětský svaz blokoval hlasování v Radě bezpečnosti OSN,
jejímž zakládajícím a také stálým členem byla po skončení 2. světové války
Čínská republika. Začátkem 70. let navázaly USA diplomatické vztahy s ČLR a 
Čínská republika byla v OSN a Radě bezpečnosti nahrazena ČLR v roce 1971.
Navzdory hospodářskému růstu a vnitřní politické stabilitě republiky, která
lákala zahraniční investory z celého světa, ji uznávalo z diplomatického
hlediska stále méně států.[p 9] V roce 1975 Čankajšek zemřel a byl pohřben
v Tchaj-pej na Tchaj-wanu.

Po smrti Čankajška v roce 1975 se stal jeho nástupcem v prezidentské funkci jeho
syn z prvního manželství Čang Čching-kuo (nar. 1910), který v té době zastával
funkci premiéra. Sung Mej-ling s ním nevycházela příliš dobře a proto se
rozhodla k emigraci a odjela za svoji rodinou do USA. Usadila se ve městě
Lattingtown na Long Islandu ve státě New York, kde rodina sestry Aj-ling
vlastnila nemovitosti. V roce 1979, při příležitosti 30. výročí ustavení Čínské
republiky na Tchaj-wanu, napsala prezidentu Carterovi a požádala ho o podporu
Čínské republiky v mezinárodních politických kruzích. V roce 1981, když zemřela
sestra Čching-ling jí Čínské vyslanectví nabídlo možnost jedné návštěvy
v Pekingu, ale Mej-ling to z politických důvodů odmítla.

Tchaj-wan navštívila krátce v roce 1986 při oslavách 100. výročí narození jejího
manžela. Když v roce 1988 Čang Čching-kuo zemřel, vrátila se znovu na Tchaj-wan,
aby zjistila jaké jsou její politické vyhlídky na prezidentskou funkci. Mezitím
byl ale vybrán nový nástupce na funkci prezidenta a Sung Mej-ling, která příliš
nesouhlasila s politickými změnami v Kuomintangu a  jeho novým vedením se
vrátila zpět do USA.

V USA se pak již příliš neobjevovala na veřejnosti a žila stranou společenského
života. Věnovala se hlavně své velké zálibě z mládí, malířství a tradiční čínské
kaligrafii, ke které měla značný talent. Jen v roce 1995 se zúčastnila recepce
pořádané na její počest ve Washingtonu při příležitosti 50. výročí konce 2.
světové války. V témže roce také naposledy navštívila Tchaj-wan.

V roce 2000 se přestěhovala do New Yorku na Manhattan, Upper East Side, Gracie
Square; opatrovnici jí dělala její neteř. Při příležitosti 103. narozenin Sung
Mej-ling byla v New Yorku uspořádána výstava jejích čínských obrazů a kreseb.
Zemřela ve spánku ve svém bytě na Manhattanu, 23. října 2003, ve věku 105 let.
Byla pochována na hřbitově Ferncliff Cemetery v Hartsdale v New Yorku.

V 60. letech 20. století byla zařazena mezi 10 nejobdivovanějších žen v Americe
a časopis Life (Life magazine) ji nazval "nejmocnější ženou světa" své doby.
Spolu se svým mužem se podílela na uplatňování myšlenek zakladatele Čínské
republiky Sunjatsena a přispěla k provádění změn v sociální politice
a postupnému demokratizačnímu procesu po skončení 2. světové války, což
zajistilo značný ekonomický rozkvět a prosperitu Čínské republiky.



https://cs.wikipedia.org/wiki/Seznam_st%C3%A1t%C5%AF_sv%C4%9Bta

Tento seznam svrchovaných státu poskytuje přehled o svrchovaných státech na
světě, spolu s informacemi o jejich statusu a mezinárodním uznání jejich
svrchovanosti.

Členství v systému Organizace spojených národů rozděluje 206 států na seznamu do
tří kategorii: 193 členských států OSN, 2 pozorovatelské státy OSN, jeden bývalý
člen OSN a 10 dalších států. Sloupec zpochybnění svrchovanosti ukazuje státy,
jejichž svrchovanost není napadána (190 států) a státy, jejichž svrchovanost je
předmětem sporů (19 států).

Kromě různých států s částečným mezinárodním uznáním zahrnuje tato část seznamu
také Cookovy ostrovy a Niue, jež jsou samostatnými státy volně přidruženými k
Novému Zélandu. OSN tyto země uznává jako nečlenské státy, které jsou členy řady
mezinárodních organizací.

Podle deklarativní teorie svrchovanosti, která byla kodifikována Montevidejskou
konvencí. Je stát osobou mezinárodního práva pokud má a) trvalé obyvatelstvo; b)
vymezené území; c) vládu; a d) schopnost vstupovat do vztahů pokud tyty
vlastnosti nebyly získány silou, spočívající v pohrůžkou zbraní diplomatickému
zastoupení nebo jinému účinnému donucovacímu opatření.

Existuje debata o tom zda by stupeň mezinárodního uznání měl být zařazen jako
kriteriu státnosti. Deklarativní teorie státnosti tvrdí, že státnost je
objektivní uznání státu ostatními zeměmi jsou irelevantní. Na druhé straně
spektra stojí konstitutivní teorie státnosti definuje stát jako osobu
mezinárodního práva pouze pokud je uznávána jinou svrchovanou zemí. Pro potřeby
tohoto seznamu jsou zařazeny tyto země: a) považuje se za svrchovanou (na
základě deklarativní teorie, nebo jinak) a často splňuji požadavky deklarativní
teorie státnosti, nebo b) jsou uznávaný jako svrchovaná země nejméně jedním
členským státem OSN.

V tomto článku byl použit překlad textu z článku List of sovereign states na
anglické Wikipedii.



https://cs.wikipedia.org/wiki/Pes_dom%C3%A1c%C3%AD

Pes domácí (Canis lupus f. familiaris) je největší domestikovaná šelma a
nejstarší domestikované zvíře vůbec, provázející člověka minimálně 14 tisíc let.
Obecně se předpokládá, že se jedná o zdomácnělého a umělým výběrem změněného
vlka obecného. Celosvětová populace psů je odhadována na 500 miliónů, přičemž
toulavých a opuštěných psů je minimálně 370 miliónů, nezisková organizace
600million odhaduje počet jen toulavých psů na světě právě na 600 miliónů
zvířat.

Úloha psa v lidské společnosti byla vždy rozmanitá, člověku je pomocníkem při
lovu nebo při přehánění stád, zaujímá funkci strážce majetku, svého majitele a
dalších domácích zvířat, používá se k přepravě nákladů, jako tažný nebo saňový
pes, může být cvičen pro použití v ozbrojených složkách či k asistenci
hendikepovaným osobám. Zvláště v západní kultuře je nezastupitelná jeho funkce
jako společníka člověka. Ve východní a jihovýchodní Asii a tradičně i v Evropě
sloužil pes i jako potravinové zvíře, viz psí maso. Pes je také důležitým
laboratorním zvířetem[zdroj?]. V zemích třetího světa žijí v okolí domorodých
vesnic psi obecně nazývaní páriové jen ve volném vztahu s lidmi. Pes dingo je
zdivočelý domestikovaný pes, avšak v současné době je možné najít i jejich
chovatele, kteří je chovají a označují jako obyčejné psy. Obecně za to ale
bývají spíše kritizování. Zdivočelí a toulaví psi jsou hygienickým problémem
mnoha velkých měst[zdroj?], v přírodě je zdivočelý pes považovaný za škodnou,
která ohrožuje divoká zvířata a dobytek. Tito psi jsou též rezervoárem vztekliny
a v 99 % případů vztekliny u člověka nákaza pochází právě od toulavých psů.

V Česku jsou chovány přibližně 1 až 2 miliony psů. To je na obyvatele nejvíce v
Evropě. Chov psů je na celostátní úrovni upravován zákonem na ochranu zvířat
proti týrání, veterinárním a mysliveckým zákonem. Místní vyhlášky pak upravují
konkrétní podmínky týkající se držení psů, jejich pohybu na veřejných
prostranstvích a poplatků ze psů. Celostátní evidence psů neexistuje, evidován
je pouze počet lovecky upotřebitelných psů podle mysliveckého zákona –
30 624 kusů k 31.12.2006 a dále plemenné knihy evidují počty zapsaných štěňat
s průkazem původu.

Během dlouhého soužití psa a člověka bylo vyšlechtěno nespočet plemen rozdílné
velikosti, proporcí, délky a struktury srsti i povahy. V současnosti Mezinárodní
kynologická federace uznává 343 plemen, a mnoho dalších uznáno není. Kynologie a
chov psů jsou v Česku zaštítěny Českomoravskou kynologickou unií, která
zastupuje Česko v Mezinárodní kynologické federaci FCI, a minoritně též
Českomoravskou kynologickou federací, která spadá pod United Kennel Clubs
international (UCI).

Nejbližší příbuzný domácího psa je vlk obecný – od psa se liší v nanejvýš
0,2 % sekvence mtDNA. Od vlka se ale pes liší morfologicky – psi mají kratší a
širší čenich, celkově širší lebku, více dopředu postavené oči, méně robustní
zuby a menší a plošší bubínkové výdutě (bullae tympanicae) na lebce. Některé pro
psa charakteristické morfologické znaky včetně povrchové struktury mozku jsou
vlastní též šakalům a kojotům a tato podobnost vedla k teoriím o původu psa
z těchto šelem nebo o polyfyletickém původu psa, což je teorie, která říká, že
předkem psa jsou kříženci psovitých šelem. Žádné genetické testy ale nepotvrzují
spřízněnost psa s šakalem, v úvahu připadá jen přikřížení vlčka etiopského nebo
dhoula, pro tuto teorii však nejsou žádné přímé důkazy.

První analýzy mtDNA ukázaly, že předkové psích plemen se od vlka oddělily asi
před 135 000 lety, jiné výzkumy toto datují do doby před 76–121 000 lety. Možná
se tak stalo ve Východní Asii, kde výzkumy odhalily velkou různorodost genů
místních psů, což by ukazovalo na centrum domestikace, jiná analýza polymorfismu
mtDNA provedená v roce 2009 tuto teorii nepotvrdila, výsledky tohoto výzkumu
ukazují podobnou diversitu i u psů žijících v okolí Afrických vesnic i
v Portoriku. Další studie publikovaná ve stejném roce, která analyzovala již
celý mitochondriální genom a ne jen vybrané úseky, znovu prokázala největší
diversitu v Asii a označila jako centrum domestikace psa Jihovýchodní Asii na
jih od řeky Jang-c’-ťiang, přičemž počet předků je odhadován na nejméně
51 vlčic, které žily před 5400-16 300 lety. Tedy v době, kdy v dané oblasti lidé
začali pěstovat rýži.

Teorii o jihoasijském původu psa potvrzují i analýzy chromozomu Y, u kterého
byla také nalezena největší diversita právě u psů v Jihovýchodní Asii.
Podle těchto výzkumů pochází pes z 13-24 vlků-zakladatelů. Další přikřižování
vlka jinde na světě se v genetické výbavě současného psa příliš neprojevilo, i
když k němu určitě docházelo, jediné významnější důkazy místního křížení psa
s vlkem byly nalezeny ve Skandinávii (regionální haploskupina mtDNA d1), ve
Středozemí a na Blízkém východě (regionální haploskupina d2) a v Japonsku, kde
někteří psi původních japonských plemen nesou mtDNA již vyhynulého vlka
japonského (C. lupus hodophilax).

Studium genů původních amerických plemen nepotvrdilo teorii nezávislé
domestikace vlka i v Novém světě, mexický naháč je příbuzný ostatním psům, a ne
severoamerickým vlkům.

Kosterní nálezy jsou s výsledky studií DNA poněkud v rozporu: nejstarší nalezená
kostra přisuzovaná psovi je stará 33 000 let a pochází z ruského pohoří Altaj,
lebka psa z jeskyně Goyet je stará 31 700 let, lebky psovitých šelem nalezené
v Předmostí u Přerova s mamutí kostí v tlamě jsou z mladého paleolitu, asi
28-22 tisíc let staré, v Chauvetově jeskyni byly nalezeny stopy dítěte
doprovázeného velkým psem/vlkem. Protože ale tyto kostry postrádají některé
znaky charakteristické pro moderního domácího psa, v některých případech není
jasné jedná-li se skutečně o psa, nebo jen o ochočeného vlka. Výjimku tvoří
lebka psa z jeskyně Goyet, která se od vlčích lebek liší tvarem a délkou čenichu
a zubů a skutečně se podobá spíše psovi. Nesoulad mezi archeologickými nálezy a
analýzou mtDNA současných psů se pokouší vysvětlit studie publikovaná v roce
2008, která zkoumala mtDNA 11 neolitických psů nalezených v Evropě. Analýza
nalezla haplotyp, který se u současných psů vůbec nevyskytuje, a velké
zastoupení haplotypu C, který je u současných evropských psů přítomen jen u 5 %
populace. To by mohlo ukazovat na domestikační centrum psa i v Evropě s tím, že
původní populace byla postupem času z větší části nahrazena psy původem právě
z jihovýchodní Asie.

S jistotou je existence domácího psa potvrzena v nálezech starých 12 000-14
000 let, a to v Německu (lokalita Bonn-Oberkassel) – zde byl nalezen nejstarší
známý hrob psa, v Turecku (lokalita Çayönü) a v Izraeli (natufiánská kultura
z Levanty), opět se jedná o hroby psů, jejichž stáří je odhadováno na 12 tisíc
let. Nejstarší nalezené kostry psů v Číně byly nalezeny v neolitickém sídlišti
Nanzhuangtou v provincii Hebei, které bylo osídleno před 10 500–9700 lety, a v
lokalitě Jiahu v provincii Henan (7000-5800 let př. n. l.), v Severní Americe je
nejstarší dobře zdokumentovaný nález domácího psa 9000 let starý a pochází
z jeskyně Danger Cave. Přestože byly nalezeny kostry psů i v odpadních jámách
se znaky kuchyňského zpracování, hroby jiných potvrzují status domácího psa jako
člena rodiny.

Z těchto kosterních pozůstatků psů z doby kamenné a bronzové můžeme odvodit šest
původních evropských typů, jakýchsi primitivních plemen, psů:

Pes patří mezi psovité šelmy a stavbou těla je podobný svým příbuzným. Má štíhlé
svalnaté tělo s mohutným hrudníkem. Na hrudník je pod úhlem asi 40 ° nasazen
svalnatý krk, který nese hlavu s prodlouženou čenichovou partií. Oči jsou menší,
naopak ušní boltce nápadné, původně vzpřímené a zašpičatělé, u prošlechtěných
plemen též klopené a převislé. Končetiny jsou stavěny pro vytrvalost v chůzi
i běhu. Pes je prstochodec, našlapuje na pružné nášlapové polštáře, což jsou
zrohovatělé bezsrsté útvary na tlapkách, drápy jsou pevné, tupé a nezatažitelné.
Na hrudní končetině má pes pět prstů, z nichž palec je zakrnělý a nedotýká se
země, na pánevních končetinách jsou zpravidla jen čtyři prsty. Ocas psa je
obecně středně dlouhý a jen málokdy je zcela rovný, často bývá šavlovitý,
srpovitý nebo aspoň jeho konec je stočený vzhůru. Tělo psa je zpravidla kryté
srstí různé délky i struktury.

Primitivní plemena psů, zdivočelí psi, jako je dingo a novoguinejský zpívající
pes, a páriové na celém světě jsou si navzájem velmi podobní a je možné, že
takto vypadal původní „prapes“: jsou to psi střední velikosti, vážící 14–20 kg,
tvarem těla připomínají malého vlka nebo lišku. Mají vzpřímené uši klínovitého
tvaru, špičatý čenich, oči mandlovitého tvaru a dlouhý stočený ocas. Jsou
krátkosrstí a typické zbarvení je světle hnědé nebo červenohnědé, někdy též
s bílými znaky. Stavbou těla i lebky jsou tito původní psi podobní vlku
indickému (C. lupus pallipes), vlku himálajskému (C. lupus chanco) a již
vyhynulému malému druhu vlka Canis variabilis, který žil na území dnešní Číny
před 200 000-500 000 lety.

Mezi dnešními plemeny psů existují obrovské rozdíly co do velikosti i tělesných
proporcí: nejmenším plemenem je čivava, s ideální hmotností 1,5 až 3 kg, obecně
největšími psem je irský vlkodav s kohoutkovou výškou minimálně 71 cm,
rekordmanem je nicméně německá doga s kohoutkovou výškou přesahující 1 metr,
nejtěžšími psy jsou bernardýn a anglický mastif, s hmotností přesahují 100 kg.

Feny (samice psa domácího) jsou všeobecně menšího vzrůstu, nižší váhy, jsou méně
mohutné než psi. Chováním jsou spíše něžnější, přítulnější a věrnější. Mají
klidné, vyrovnané chování, obvykle se dají lépe cvičit. Mají méně dominantní
chování. Obtížněji ovladatelná je fena v době hárání, kdy se snaží utíkat ke
psům. U některých fen se někdy objevuje tzv. falešná březost, kdy se chovají,
jako by očekávaly štěňata.

Naopak psi (samci psa domácího) jsou všeobecně většího vzrůstu, jsou mohutnější
a těžší. Obvykle jsou vytrvalejší při práci i při sportu, často se dokáží naučit
více cviků než feny. Mají dominantnější chování a větší ambice být pánem smečky
nebo rodiny. Bývá hůře ovladatelný, je proto nutná tvrdší ruka, ale psům tvrdší
výcvik nevadí tolik jako fenám. Největší problémy jsou s ovládáním v blízkosti
háravé feny. Některé problémy (např. nechtěná štěňata, utíkání za háravými
fenami, dominantní chování) se dají omezit nebo vyřešit kastrací.

Kostra psa se bez ohledu na plemennou příslušnost psa skládá z 271–282 kostí.
Kostra se dělí na tři hlavní části – lebku, která chrání mozek a nese silné
čelisti umožňující masožravý způsob života, osový skelet – páteř a hrudní koš,
které tvoří osu těla a chrání vnitřní orgány, a kostru končetin. U většiny psů
je růst dlouhých kostí do délky dokončen mezi 10. a 12. měsíci věku,

Kosterní svaly psa se šlachami upínají na kosti a přenáší na ně svalovou práci,
čímž umožňují pohyb celého zvířete. V psích svalech je jen málo vazivové složky,
převládá svalová tkáň, přičemž v hlubokých svalech končetin zcela převládají
pomalá červená vlákna typu I, která zajišťují neustálé napětí, aniž by se
unavila. V povrchových svalech jsou červená vlákna společně s rychlými bílými
vlákny typu II.A, která umožňují rychlý silový pohyb a přitom jsou rovněž velmi
odolná proti únavě. Svaly odpovídají přizpůsobení psa jako vytrvalého běžce. Pes
ale nemá žádný mechanismus pro neúnavné stání a v klidu usedá nebo lehá. Pes má
dobře vyvinuté mimické svaly, které umožňují širokou obličejovou mimiku. Žvýkací
svaly jsou mohutné, pes o hmotnosti 20 kg dokáže při skusu vyvinout tlak až
165 kg.

Dospělý pes má 42 zubů, štěně 28 mléčných zubů. U psů začíná výměna zubů mezi
4.–5. měsícem věku a do 7. měsíce je již zcela ukončena. Většina plemen psů má
skus nůžkový, psi se zkráceným čenichem mívají předkus. Zuby jsou přizpůsobené
k chycení kořisti a oddělování masa od kostí, psi nemají schopnost žvýkat
potravu a v dutině ústní ji rozmělnit na malá sousta, kusy potravy polykají
vcelku. Trávicí soustava také svou stavbou odpovídá faktu, že pes je především
masožravec. Poměr délky jeho trávicí trubice a délky těla je asi 5–6:1. Má
jednokomorový žaludek, poměrně krátké tenké střevo a jednoduché tlusté střevo
podkovovitého tvaru.

Pes má oproti stejně velkému vlku až o 30 % menší hmotnost mozku, psí mozek váží
v závislosti na velikosti psa 68–135 g a tvoří tak 0,2–1 % tělesné hmotnosti.
Čichové laloky psa, tedy část mozku, kde jsou zpracovávány čichové vjemy, váží
asi 60 g, zatímco u člověka je to 4× méně.

Psi jsou vybaveni velkým množstvím pachových žláz – apokrinní potní žlázy jsou
spojeny s chlupovými folikuly a jsou hojné především v kůži slabin a mezinoží,
na plecích a na krku. Tyto jsou zodpovědné za typický pach psí srsti. V okolí
řitního otvoru psa se nachází tři typy pachových žláz, z nichž nejvýznamnější
jsou anální váčky (sinus paranalis), párové váčkovité duté útvary, 5–30 mm
velké, které produkují páchnoucí, žlutý, žlutohnědý nebo hnědý sekret,
ulpívající na výkalech.

Pachové potní žlázy jsou hojné také na povrchu prstních polštářů na tlapkách.
Tlapky jsou také jediné místo na těle psa, kde se vyskytují pravé, ekrinní potní
žlázy. Celkem se na 1 cm2 polštáře nachází 400–500 žláz. Sekret má funkci při
označování teritoria – hrabání po vykonání potřeby není pokusem výkaly zahrabat,
ale slouží k rozetření výměšků těchto žláz. Sekrece také zvyšuje přilnavost
polštářků k povrchu, čímž usnadňuje pohyb po suché a hladké podložce, a udržuje
tlapky pružné. U psa nemají potní žlázy téměř žádnou úlohu v termoregulaci.

Zatímco vnitřní anatomie je u všech psů víceméně stejná, vzhledem a vnějšími
znaky se jednotlivá plemena výrazně liší. Popis exteriéru ideálního jedince
konkrétního plemene je zaznamenán ve standardu plemene, přičemž v Česku se psi
s průkazem původu posuzují především podle standardů Mezinárodní kynologické
federace, FCI.

Při popisu exteriéru psa je prvotní informací výška psa v kohoutku: pod 35 cm
hovoříme o malých psech, mezi 35 až 50 cm se jedná o psy střední, psi s
kohoutkovou výškou mezi 50–80 cm jsou velcí a nad 80 cm kohoutkové výšky
dorůstají obří plemena. Dalším exteriérovým znakem je tělesný rámec psa, tzn.
poměr mezi délkou těla a kohoutkovou výškou, ten může být buď čtvercový nebo
obdélníkový.

Hlava psa je rozdělena na dva hlavní celky: mozkovnu a čenichovou partii.
Přechod mezi mozkovnou a čenichem se nazývá stop. Podle poměrů délek mozkovky a
nosu se psi dají obecně rozdělit do tří skupin:

Na úrovni stopu jsou umístěné oči. Pes má kulatou zornici a duhovku, která je
u většiny plemen psů hnědá, ideálně tmavohnědá. U jiných plemen je povolená
barva světle hnědá, jantarově žlutá, modrá, nebo i nestejně zbarvené oči. Ve
vnitřním koutku oka se nachází třetí oční víčko, spojivkou pokrytá chrupavčitá
ploténka, která chrání oko před případnými cizími tělesy, jako je prach nebo
písek. U zdravého oka je třetí víčko nenápadné.

Původním tvarem hlavy je hlava klínovitá, též vlčí. Čenichová partie postupně
směrem k čenichu zužuje. Je typická pro německé ovčáky, špice, šiperku, kolie a
mnoho dalších. Hlava hranatá je charakteristická kratší čenichovou partií, která
se nezužuje. Je mohutná, s patrnými lícními kostmi. Hranatou hlavu mají
například molossoidní plemena nebo americký pitbulteriér. Kulatou hlavu mají
malá společenská plemena, jako je opičí pinč nebo shih-tzu. Speciálně u čivavy
se navíc vyžaduje vypouklé čelo a hlava tzv. jablkovitá. Vejčitá hlava je
charakteristickým znakem anglického bulteriéra.

Tvar ušního boltce, jeho velikost a postavení velice ovlivňuje celkový výraz
hlavy. Původní jsou uši vzpřímené, prošlechtěná plemena mají uši s měkkou
chrupavkou, které visí podle lící dolů. Klopené uši jsou uši vzpřímené, jejichž
přibližně horní polovina je přehnutá dopředu a částečně nebo úplně zakrývá ústí
zvukovodu. Poloklopené uši jsou vzpřímenější a lehčí než klopené, dopředu je
ohnutá jen špička ucha a ústí zvukovodu je volné. Ucho tvaru růžového lístku je
malé, vysoko nasazené klopené ucho, složené nazad a odkrývající vnitřek boltce
i vstupu do zvukovodu.

Ušní boltec může být nasazený nízko, středně vysoko nebo vysoko, přičemž
hodnocení toho, co je nízko a co je vysoko zpravidla záleží na standardu
plemene. Obecně mají vysoko nasazené uši – například špicové, novofundlandský
nebo bernský salašnický pes, nízce nasazené uši má bígl nebo anglický
kokršpaněl. Stejně tak ve velikosti ušního boltce jsou značné meziplemenné
rozdíly, v poměru k hlavě má malé uši německý špic nebo šarpej, brazilská fila
nebo tosa-inu, naopak nápadně dlouhé ušní boltce mají honiči. Dlouhé lalokovité
uši honičů totiž dobře zachytávají pachy a pomáhají psovi držet stopu zvěře.
Podle Guinessovy knihy rekordů byl psem s vůbec nejdelšíma ušima bloodhound
Tigger, jehož pravé ucho měřilo 34,9 cm a levé ucho 34,2 cm. Současným držitelem
rekordu je coonhound, s ušima dlouhýma 31 a 34 cm.

V minulosti se u mnohých plemen provádělo kupírování uší. Původně se kupírovala
pracovní plemena, která byla určena k hlídání stád i domů před vlky a medvědy –
bylo tak odstraňováno „slabé místo“, kam se mohla šelma zakousnout. Ze stejného
důvodu se kupírovaly uši psům určených pro psí zápasy. Později se některá
plemena kupírovala čistě z estetických důvodů, ke zvýraznění formátu psa či
linií jeho hlavy. V Česku je kupírování uší zakázáno od roku 1993 a od 1. 3.
2004 ČMKU zakazuje vstup kupírovaným jedincům na kynologické akce.

Hlava plynule přechází v krk. Spojnici mezi krkem a hřbetem tvoří kohoutek, ten
je tvořen lopatkovým okrajem převyšujícím trnové výběžky prvních 3-4 hrudních
obratlů. Lopatka psa je dlouhá a šikmá a s ramenní kostí by měla svírat úhel
90°- 100° a se zemí asi 45°-50°. Společně s ramenní a hrudní kostí tvoří podklad
předhrudí. Při správném zaúhlení a dostatečně dlouhé pažní kosti jsou hrudní
končetiny umístěny na nejnižším bodě hrudníku a kolmice spuštěná od kohoutku k
zemi prochází loktem. Zakřivení ramenní kosti kopíruje klenutí žeber, hrudní
končetiny jsou umístěné rovně pod tělem.

Nadprstí by mělo být silné, pružné a šikmé, úhel mezi předloktím a nadprstím by
se měl pohybovat mezi 25–30°. Při slabém nadprstí dochází k vytáčení tlapek,
příliš strmé nadprstí nedostatečně tlumí nárazy při pohybu a vede ke zvýšené
zátěži kloubů. Na hrudních končetinách má pes pět prstů, na pánevních čtyři,
zakončené tupými drápy, které slouží při běhu jako tretry. Občas má pes i na
pánevních končetinách vyvinuté první prsty, tzv. paspárky, neboli vlčí drápy,
označené tak, přestože vlci je nemají. U některých plemen (briard, pyrenejský
horský pes) jsou naopak vyžadované dobře vyvinuté dvojité paspárky. Tvar tlapky
odpovídá využití psa. Kočičí tlapka, která je kratší, umožňuje psovi větší
vytrvalost, zaječí tlapka je delší, zvyšuje rychlost psa a usnadňuje kličkování.

Hrudník bývá dlouhý a dostatečně hluboký, sahající k loktům – je-li mělký,
neposkytuje tolik prostoru pro srdce a plíce, psi s hlubším hrudníkem působí
těžkopádně. Břicho je obvykle lehce vtažené. Výrazně vtažené břicho se požaduje
u chrtů, naopak u novofundlandského psa či výmarského ohaře má být břicho rovné.
Hřbet by měl být rovný a pevný a žádoucí jsou spíš kratší bedra, která dobře
přenáší sílu pohybu ze zadních nohou. Při správném zaúhlení pánevních končetin
by pánev měla být skloněná oproti horizontální linii asi o 30°, v kolenním
kloubu by měl být v postoji úhel 125°, správný úhel v hlezenním kloubu je asi
130°. Hlezno je postavené kolmo k zemi a svislé osy končetin jsou rovnoběžné.

Tyto obecné zásady však neplatí u všech plemen, například špicové mají na
pánevních končetinách strmé úhlení – úhly jsou větší, než ty popisované jako
ideál, naopak německý ovčák je často přeúhlený, s úhlem v kolenním kloubu
blízkému 90°. Krátké končetiny jezevčíků či baseta jsou způsobeny
achondroplazií, poruchou osifikace, která u lidí způsobuje trpasličí vzrůst.

Nosní houba by měla být dobře pigmentovaná a nozdry dostatečně široké. Nosní
houba je obvykle chladná a vlhká, zvlhčována sekretem, ve kterém se rozpouštějí
pach nesoucí molekuly a umožňují tak jejich zachycení a zpracování. Uvnitř psího
nosu jsou stočené nosní skořepy pokryté čichovou sliznicí, jejíž plocha se
průměrně pohybuje od 70 do 200 cm². Větší plocha čichové sliznice je u psů s
delší čenichovou partií, u krátkolebých plemen je menšího rozsahu. Sliznice je
silná v průměru 0,10–0,12 mm a obsahuje asi 220 miliónů čichových buněk, zatímco
člověk má pouhých 5 miliónů čichových receptorů. Čichové laloky psa, tedy část
mozku, kde jsou zpracovávány čichové vjemy, váží asi 60 g, zatímco u člověka je
to 4× méně – přitom mozek člověka je celkově 10× větší než psí mozek. Čich je
nejvyvinutější a nejvýznamnější smysl psa. Odhaduje se, že může být až 100 000×
citlivější než čich lidí. Z plemen s nejvyvinutějším čichem patří např.
bloodhoundi, kteří dokáží hledat podle pachové stopy staré i několik dní. Čenich
a nos pes používá například i při vyhrabávání možné kořisti nebo naopak
zahrnování zeminy při zahrabávání kostí nebo potravy.

Psí oči jsou podobné očím lidským, ale v mnoha ohledech se od nich liší. Jsou
plošší než lidské oči a jejich čočka nemůže zaostřovat stejně dobře jako u lidí,
proto pravděpodobně netvoří tak ostrý obraz. Psi jsou dalekozrací, na krátkou
vzdálenost nevidí ostře a k prozkoumání blízkých předmětů používají hlavně čich
a hmat. Na druhou stranu mají psi, stejně jako ostatní šelmy, v oku za sítnicí
tapetum lucidum, odrazivou vrstvu, která umožňuje dobré vidění i za šera, psí
oči (a odpovídající zrakové centrum v mozku) jsou také citlivější na pohyb. Psí
sítnice obsahuje více světločivných buněk tyčinek, které umožňují vnímání
kontrastu. Psi mají větší zorničku a oči položené v porovnání s člověkem více do
stran, což jim umožňuje lepší periferní vidění.

Psi jsou barvoslepí, ale to neznamená, že nemohou vidět žádné barvy. Nerozlišují
oranžovou, žlutou a zelenou barvu a pravděpodobně je vnímají jako odstíny žluté,
červenou pak vidí jako hnědošedou nebo černou. Vnímají modrou barvu, ale
nerozliší ji od fialové. U lidí se podobná vada vidění označuje jako
deuteranopie. Je to proto, že mají v sítnici oka pouze dva druhy světlocitlivých
receptorů – čípků. Třetí, který se vyvinul u primátů a který rozlišuje červenou
a oranžovou barvu, byl potřeba k rozeznávání zralých plodů, což psi nepotřebují.
Na druhou stranu, sítnice psího oka má více druhého typu fotoreceptorů ve tvaru
tyčinek, které sice téměř nerozeznávají barvy, ale jsou citlivější. Psi tak
dokáží rozeznat více stupňů šedi než lidé. Toto složení fotoreceptorů vzniklo
proto, že vlci, ze kterých se psi vyvinuli, loví v noci a potřebují se
spolehnout na citlivější zrak i při malém množství světla.

Rozsah slyšení zdravého psa, tedy frekvenční rozsah který pes vnímá jako zvuk,
je větší než u lidí, psi vnímají zvuk o kmitočtech 40 Hz až 60 000 Hz. Taktéž
nižší frekvence vnímají psi citlivěji než lidé. Sluchové schopnosti psů dále
zlepšuje jejich ušní boltec, který je pohyblivý a pomáhá směrovat zvukové vlny
do zvukovodu. Psí plemena se vztyčenýma ušima dokáží podvědomě napnout a
částečně otočit každý z ušních boltců směrem, z kterého předpokládají šíření
poslouchaného zvuku.

Všichni psi línají, obvykle 2× ročně. U kudrnaté a hrubé srsti se ale odumřelé
chlupy zachycují v ostatních chlupech a samy nevypadávají.

Základem zbarvení srsti je pigment melanin, přesněji jeho formy, černý eumelanin
a hnědý feomelanin. Výsledné zbarvení srsti je fenotypový projev účinku genů,
které řídí druh produkovaného pigmentu, tvar pigmentových granulí, množství
granulí v chlupu s jejich rozvrstvení. U psů je řízeno asi 12 geny z celkem 12
lokusů. Výsledná barva srsti je výsledkem vzájemného působení těchto genů,
přičemž stejný fenotypový projev nemusí znamenat, že psi jsou stejného nebo
alespoň podobného genotypu. Například černě zbarvený pes je většinou černý
působením tzv. dominantní černé na lokusu K, jedná se o dominantní alelu, která
potlačuje vznik feomelaninu. Pes s genotypem Kk a KK bude černý. Ovšem stejnou
barvu srsti může mít i jedinec kk, bude-li zároveň recesivním homozygotem v
aguti-sérii, tzn. aa kk. Podobně funguje i žluté zbarvení – může být dáno
působením genu v aguti-sérii nebo v sérii Extension, nebo zbarvení bílé. Pro
podrobnější informace viz článek Genetika zbarvení psů.

Počet dechů u malého psa se pohybuje v rozmezí 15 až 30 za minutu, u velkého psa
pak mezi 10–20 za minutu. Krev psa tvoří asi 10% jeho tělesné hmotnosti, psí
srdce pak skoro 0,8% tělesné hmotnosti, což je více v porovnání s ostatními
savci. Tepová frekvence u malých plemen se pohybuje mezi 90 – 120 pulsy za
minutu, u velkých plemen 60 – 90 pulsů za minutu, u štěňat je normální tepová
frekvence i 200 pulsů za minutu.

Pes je teplokrevný živočich a má stálou tělesnou teplotu mezi 37,5–39 °C. U
štěňat může být fyziologická teplota až do 39,5 °C. Obecně nejvyšší teplota je
naměřena večer, nejnižší ráno, mírně zvýšená teplota může být důsledek stresu,
strachu nebo fyzické námahy zvířete. Tělesná teplota se zjišťuje pomocí
teploměru zasunutého do konečníku psa, hodnocení povrchové teploty či vlhkosti
nosní houby není směrodatné.

Feny pohlavně dospívají v 7. až 12. měsíci života. V tomto veku jsou schopné
rozmnožovaní, i když krytí se při prvním hárání nedoporučuje z vícerých důvodů.
Prvním z nich je nedokončený vývoj kostry a s tím související nedostatečný
prostor v pánvi. Dalším je pozastavení tělesného vývoje feny při březosti. Často
se můžeme setkat s názorem, že při prvním hárání fena nemůže zabřeznout. Jde o
mylný názor. První hárání může mít jiný průběh než pozdější hárání, může byť i
kratší, fena je však schopná počít mladé. Hárání rozdělujeme do tří fází:

Celé období říje trvá od tří do čtyř týdnů. Pes má diestrický cyklus – to
znamená, že se říje vyskytuje u psů dvakrát ročně. Feny hárají zpravidla
začátkem jara a koncem léta.

Březost feny trvá průměrně 63 dní. Průběh březosti je velmi individuální.
Některé feny na začátku březosti mění své chování – jsou mazlivější, víc jedí. U
jiných se zase projevuje nechutenství. Několik dní před porodem dochází ke
zvětšení mléčných žláz a ke zduření pochvy. Feny si zvyknou omezit pohybovou
aktivitu, přijímají méně potravy a v připravené porodní bedně si vyhrabávají
brloh.

Porod probíhá ve třech fázích a trvá od 6 do 12 hodin, případně déle. První fáze
porodu se projevuje nepokojem feny, jejíž míra je velmi individuální. Ve druhé
fázi dochází k otevření krčku dělohy. Třetí fáze porodu začíná vypuzením plodu a
končí porodem placenty. Plody jsou uloženy ve dvou placentách, přičemž první
plodový obal praská už v porodních cestách. Z druhé placenty vysvobozuje matka
štěně lízáním, případně překousnutím. Pupeční šňůru taktéž fena přehryzne.

Štěňata se rodí slepá a hluchá, nemají ani vyvinutý čich. Mají dobře vyvinutý
sací reflex. Dokáží se přesouvat na kratší vzdálenost lezením, neumí se však
postavit. 12 dnů po narození otevírají oči. V přibližně 20. dni života začínají
reagovat na zvukové a čichové podněty. V období mezi třetím a dvanáctým týdnem
se jim zdokonalují smysly a začínají byť sociálně aktivní. Toto období je velmi
důležité z hlediska socializace, t. j. navykání štěňat na různé živočišné druhy.
Mezi 6. a 8. týdnem je vhodné období na odchod štěňat k novým majitelům. Třetí
až šestý měsíc života je důležitý pro výchovu a výcvik, protože je ochotné a
schopné rychle se učit. Mezi šestým měsícem a rokem života přichází psí puberta,
která pro chovatele - začátečníky představuje jedno z nejhůře zvladatelných
období, protože pes se snaží v hierarchii propracovat výše. Ustalování
charakterových vlastností psa probíhá přibližně do třetího roku jeho života.

Chování dospělého psa je zčásti dáno jeho geneticky danými vlastnostmi, jako je
typ nervové soustavy, temperament a instinkty, které jsou dále modifikovány
během socializace a učením. Pes je mentálně zhruba na úrovni dvou až
dvouapůlletého dítěte, do určité míry je schopen řídit se racionálním plánem
nezávislým na vrozených vzorcích chování a vykazují znaky elementární rozumové
činnosti.

Chování je také to, čím se domácí pes nejvíce odlišuje od vlka, a to v důsledku
domestikace a s ní spojenou dlouhodobou selekci na určitý typ chování. Pes v
tomto směru vykazuje silné znaky neotenie, což se stav, kdy vzorce chování
mláďat, v tomto případě vlčat, přetrvávají až do dospělosti. Psi, na rozdíl od
dospívajících vlků, nemají tendenci opouštět svou smečku ani přebírat vedení
smečky stávající, jsou mnohem méně dominantní, a jejich lovecké pudy jsou do
jisté míry potlačeny a modifikovány.

Každý pes má vrozený určitý typ vyšší nervové činnosti, temperament, který se dá
charakterizovat jako souhrnný projev podmíněných i nepodmíněných reflexů a
určuje míru vzrušivosti, způsob reakce na podněty a délku trvání této reakce. Ve
svém důsledku ovlivňuje rychlost a ochotu k učení psa, přizpůsobivost k
podmínkám prostředí i emoce psa.

Nevyrovnaný, silný, dráždivý pes, cholerik, u kterého převažují reflexy vzruchu
nad reflexy útlumu, naopak jako společník není příliš vhodný. Vyniká hbitostí a
neúnavností a typická je pro něj aktivní obranná reakce, má sklony k agresivitě
a dominantnímu chování. V rukách zkušeného psovoda může být dobrým pracovním
psem, vynikající v dynamických sportech, jako je obrana nebo agility, při
špatném vedení se z takového jedince snadno stane nezvládnutelný pes.

Pes melancholik se slabým typem nervové činností je plachý až bázlivý, nesnáší a
nedokáže se přizpůsobit silným podnětům a v běžných situacích má naopak
nedostatečný útlum a může reagovat až hystericky. Jsou labilní, lekaví, převládá
pasivní obranná reakce. Často to bývají uštěkaní, nebo naopak tiší a plaší psi
vykazující známky nejistoty. Má sklony k žárlivé závislosti na majiteli. Při
důkladně socializaci během štěněcího věku může být melancholik dobrým
společníkem v tiché rodině nebo u osaměle žijícího člověka, k práci se ale
nehodí.

Etogram je souhrnný popis inventáře vrozeného chování zvířete. Představuje
souhrn funkčních okruhů chování, které má pes vrozené, instinktivní.

Lovecké chování je funkční okruh chování psa, který byl nejvíc změněn v průběhu
domestikace. Samotný základ loveckého chování je dědičný, učením se jen upevňuje
nebo do určité míry tlumí. Dědičné vlohy k určité formě loveckého chování jsou
předmětem dlouhodobé selekce psa k vykonávání určité práce. U vlků na lovu
probíhá celý řetězec navzájem na sebe navazujícího chování: při lovu malé
kořisti je sekvence tvořena fixováním nalezené kořisti očima, plížením se směrem
ke kořisti, rychlým výpadem a smrtícím zákusem, často ještě se zatřepáním.
Loví-li vlci velkou kořist, pořadí je následující: stopování kořisti – štvaní –
stržení kořisti – usmrcení. Celý program se u domácích psů vyskytuje poměrně
vzácně, běžně například u basenjiho, u severských psů a některých teriérů. Není
náhoda, že se jedná o psy s poměrně vlčí fyziognomií, často se vzpřímenými
ušními boltci, kteří bývají dominantní a hůře cvičitelní. Znaky neotenie jsou u
nich totiž vyjádřené méně než u jiných plemen. Podobně je tomu u chrtů, u
kterých je lovecké chování rovněž upevněno, chrti ochotně vyhledávají kořist a
štvou ji, ale řetězec chování je nedokončen, u chrtů chybí chování vedoucí ke
stržení kořisti a jejímu zabití.

Ohaři mají rovněž velký lovecký pud, ale tento už je výrazněji modifikován. Pes
vyhledá kořist, ale namísto jejího štvaní jí tzv. vystaví – strne v
charakteristické pozici směrem ke zvěři a tak vůdce upozorní na její přítomnost.
Upozornění na výskyt kořisti je úkol mladých vlků – u ohařů bylo toto chování
dlouhodobým umělým výběrem posíleno a doba vystavování prodloužena. U ohařů,
setrů a pointrů se selekce na juvenilní chování během lovu s člověkem projevuje
středně vyjádřenou neotenií, jsou to psi s dospělými proporcemi, ovšem uši
bývají klopené.

Instinktivní program lovu malé kořisti je základem přinášení. Ochota aportovat
je vrozená vlastnost psa, během výcviku se instinkt jen dále modifikuje.
Rozenými přinašeči jsou retrívři, naopak plemena, kde jsou lovecké pudy
nežádoucí, se učí aportovat hůře až těžko. Program lovu velké kořisti je zase
využíván při nácviku obrany, kde se využívá instinkt stržení kořisti jako pevný
zákus do rukávu.

Ovčáci mají vrozené vlohy k pasení – to je rovněž silně pozměněné lovecké
chování, při kterém pes využívá svou schopnost fixovat dobytek očima („eye“),
pomalé plížení a rychlé výpady ke shánění stáda dohromady a přehánění určitým
směrem. Ovčácká plemena mají obvykle vzpřímené uši, při manipulaci se stádem jim
to totiž dává výhodu – silueta šelmy se vzpřímenýma ušima jim pomáhá lépe stádo
ovládat, dobytek má větší respekt.

Psí plemena vyšlechtěná ke střežení, jako jsou pastevečtí psi nebo špicové, mají
lovecké pudy výrazně potlačeny. Neotenické znaky jsou nich vyjádřeny silně a
vzhledem jsou podobní vlčatům – většinou mají klopené uši, kratší čenichovou
partii, v poměru k tělu větší a kulatou hlavu. Vetřelce označují štěkáním, čímž
přivolávají nadřazené členy smečky – člověka.

Jedním ze základních skutečností vycházejících z obranného chování je tzv.
útěková vzdálenost – individuálně odlišná vzdálenost od pociťované hrozby,
kterou se pes bude snažit zachovat. Čím větší je vyvolaný strach psa, tím je
útěková vzdálenost delší. Pes se bude snažit o udržení vzdálenosti i za cenu
útěku, ale dojde-li k přiblížení podnětu na kritickou hranici, u psa se rozvine
obranná reakce.

V zásadě rozlišuje dva typy obranné reakce. Aktivní obranná reakce je
charakteristická aktivním snažením psa vyhnout se hrozbě – může se jednat o
uskočení, či o útěk, ovšem nemá-li pes možnost útěku, může vyústit v obranný
útok. Při pasivní obranné reakci je pes doslova paralyzován strachem. Uhýbá
pohledem, přitiskne se k zemi či se schovává za psovoda, výrazná je strachová
mimika obličeje, v extrémním případě se může pes pomočit. Při vystupňování
situace se může objevit pseudoagresivní chování, kdy pes kouše ze strachu.
Pasivní obranná reakce je projevem slabé nervové soustavy, viz nahoře, pes
melancholik.

Pro psa je zcela přirozená a instinktivní potřeba hájit si vlastní teritorium,
tedy území, které pes považuje za své. Projevem teritoriálního chování je
teritoriální agrese – pes aktivně brání své teritorium před cizími jedinci
vlastního druhu a před cizími lidmi – a označování teritoria močí, trusem a
hrabáním.

Teritoriálního chování psa využívá člověk od nepaměti – určitá plemena psů jsou
vyšlechtěna pro ochranu a obranu lidí i majetku a teritoriální agrese je u nich
zvlášť rozvinutá, tito psi hlídají instinktivně a bez výcviku. Příkladem jsou
pastevečtí psi, rotvajler, hovawart.

V teritoriálním chování existují jisté rozdíly mezi pohlavími, dospělí samci
označují své teritorium močí, dospělé samice obvykle značkují jen při hárání
jako projev sexuálního chování.

Pes přijímá potravu hltavě, po velkých kusech, má žaludek s velkou schopností se
roztáhnout a velice snadno zvrací. Vlci v žaludku přenášejí potravu na místo,
kde ji mohou v klidu zkonzumovat, zahrabat nebo jí přinášejí vlčatům. U psů část
tohoto chování zůstala zachována jako atavismus – zahrabávání potravy na dobu
nouze, zvracení potravy štěňatům, stejně tak požírání zdechlin, u domácích psů
obvykle nežádoucí chování, je běžným potravním chováním vlka, který zkonzumuje
všechno, co najde.

Psi si, na rozdíl od vlků, hrají rádi až do vysokého věku – opět se jedná o
projev neotenie. Solitární hra není pro psa, jakožto sociálně žijící zvíře,
příliš typická – vyskytuje se spíš u štěňat, u dospělých psů je příznakem
osamělosti a nudy. Při této hře si pes hraje s předmětem představujícím kořist,
nebo s částí vlastního těla. Hrabání v zemi nebo hra s kameny je rovněž
příkladem solitární hry. Při dlouhodobém chybění sociálního partnera ke hře a
nedostatku vybití se může ze solitární hry vyvinout stereotypní chování
projevující se olizováním pacek, honěním vlastního ocasu nebo ničením předmětů.

Základními typy sociálních her jsou hravé kousání, kdy psi naznačují boj, zákus
do krku či plecí, vycenění zubů či vrčení, dále hravé zápolení, kde je cílem
srazit partnera k zemi, hravé honičky. Zvláštním druhem her jsou sexuální hry,
kdy na sebe psi naskakují a předvádějí kopulační pohyby. Psi znají rovněž
hlasové komunikační hry, kdy se štěkáním ve vysoké tónině navzájem provokují k
další hře.

Pes je sociální tvor, dobře vybavený k životu ve společnosti – smečce. S jedinci
svého druhu a s člověkem psi komunikují pomocí širokých výrazových prostředků,
řečí těla vyjádřenou polohami těla, ocasu, hlavy, uší či pysků, pohledem a
ritualizovanými gesty, zvukovými a pachovými signály. Sdělení není dáno jen
jednou částí těla – například vrtění ocasu obecně znamená jen vzrušení, má-li
pes přátelské úmysly je dále vyjádřeno tím, držením ocasu – nízko nebo vysoko,
polohou uší, pysků.

Psi jsou přirozeně naladěni ke komunikaci s člověkem – při řešení problémů se
obrací k člověku a už štěňata jsou schopna rozumět lidským gestům, jako je
naznačování očima a ukazování prstem. Dalším přizpůsobením se životu s člověkem
je štěkot – dospělí vlci neštěkají, štěkání není vlastní ani primitivním psům,
ale prošlechtění psi používají štěkání zcela přirozeně, a to téměř výhradně ke
sdělování informací lidem.

Získané chování psa se vyvíjí až během jeho života na základě učení. Průměrný
pes se dokáže naučit 165 slov a nadprůměrně inteligentní psi až 250 slov, psi
dokážou počítat do čtyř nebo pěti a registrují chybný výsledek při jednoduchých
počtářských úlohách, jako je 1+1=1 nebo 1+1=3.

Pro psa je velmi důležité vtištění, které probíhá od 3. do 7. týdne věku
štěněte, jinak také raná socializace. Během této doby se štěně seznamuje se
všemi věcmi, které v dalším životě bude vnímat jako běžnou součást prostředí,
štěně, které není v této fázi v těsném kontaktu s člověkem nikdy nebude
přítulné, naopak štěně, které si člověka vtiskne jako příslušníka vlastního
druhu, má předpoklady stát se dobrým společníkem člověka, nezanedbaná
socializace může příznivě ovlivnit i některé negativní vrozené vlastnosti psa,
jako je slabý nervový typ. Období rané socializace plynule přechází do
socializačního období, které trvá asi do 12. týdne věku. Během této doby dochází
k osvojování sociálních návyků a upevňování sociálního chování, štěně během hry
poznává schopností svého těla i vlastnosti okolních předmětů a pokračuje rovněž
návyk na zvuky a situace, které pak v dospělosti nebudou u psa vyvolávat strach.
Špatná zkušenost v tomto období naopak může vést ke strachu trvalému.

Učení podmiňováním je u psů hlavním procesem, kterým dochází k vytvoření
získaného chování. Klasické podmiňování je se psy přímo spjato, a to díky
výzkumům ruského fyziologa a nositele Nobelovy ceny, I. P. Pavlova. Původně
zcela neutrální podnět, v tomto případě zazvonění zvonku nebo rozsvícení
žárovky, se ve spojení s podáváním potravy mění ve spouštěč chování – stává se z
něj podnět podmíněný. Psi po vystavení podmíněnému podnětu sliní, i když potravu
nedostanou.

K udržení reflexního oblouku je důležité načasování povelu a odměn – odměna musí
přijít zhruba do 2 s od splnění povelu, aby došlo k žádoucímu upevnění reflexu.
Stejně tak trest je nesmyslný, přijde-li příliš pozdě.

Vyšším stupněm učení je operantní podmiňování, neboli učení se metodou pokus –
omyl. Pes má přirozenou tendenci opakovat činnost, která mu vynesla odměnu, a
naopak se vyhýbá činnosti, po které následuje trest. Operantního podmiňování se
využívá při některých způsobech výcviku, jako je clicker training, dále se
uplatňuje při učení psa zákusu do ochranného rukávu, překonávání žebříku, při
rozlišování osob a věcí, je podkladem naučeného chování jako je otevírání dveří
– pes skáče na dveře, až se mu je náhodně podaří otevřít, na druhé otevření už
bude potřebovat pokusů méně, výsledkem je otevírání dveří na první pokus.

Podle profesora S. Corena se celková inteligence psa skládá ze tří složek:
instinktivní, adaptivní a pracovní inteligence. Instinktivní inteligence se týká
geneticky zakódovaných dovedností, dále upevněných cíleným výběrem a šlechtěním
daných plemen na určitý druh výkonu. Adaptivní inteligence je dále tvořena
schopností učit a schopností samostatně řešit problémy. Ta je u prošlechtěných
plemen psů horší než u vlků nebo u dingů. Psi se častěji obracejí k člověku se
žádostí o pomoc, ale samostatně problémy řešit spíš neumějí. Pracovní
inteligence je charakterizována schopností osvojit si povel při co nejmenším
počtu opakování a stejně tak uposlechnutí povelu na co nejmenší počet opakování
povelu.

Mezi plemena, která obecně vynikají adaptivní inteligencí, patří dobrman,
německý ovčák, norský losí pes, pudl, puli a šeltie. Teriéři, malamut, sibiřský
husky, samojed, basenji, čivava, knírač a šiperka mají výbornou schopnost řešit
problémy, ale hůře a pomaleji se učí, naopak zlatý a labradorský retrívr a
belgický ovčák se učí dobře a rychle, ovšem samostatná schopnost řešení problémů
je u nich omezená.

V žebříčku pracovní inteligence se na prvním místě umísťuje border kolie, dále
je pudl, německý ovčák, zlatý retrívr, dobrman, šeltie, labrador, papilon,
rotvajler a australský honácký pes. Na posledních příčkách je afgánský chrt,
basenji, anglický buldok, čau-čau, barzoj, pekingský palácový psík, anglický
mastif, baset a shih-tzu.

V dnešní době existuje mnoho druhů krmiv pro psy. Patří mezi ně například maso,
granule, BARF, ale i zbytky po lidské potravě.

Mezi stravu pro psa nebezpečnou patří čokoláda (theobromin je pro psy vysoce
toxický), hrozny a hrozinky, avokádo, vařené kuřecí kosti (štěpí se a mohou
poškodit žaludek či střeva), syrová játra (možná toxicita vitamínem A), česnek,
cibule, sladkosti obsahující xylitol (zvyšuje u psů hladinu inzulinu), mandle,
ořechy, potraviny obsahující kofein (způsobuje u psů poruchy srdečního rytmu),
čaj, rajčata, brambory, droždí, sušenky, houby, syrové vaječné bílky, tučné
mléko a další.

Granule je obecný termín pro krmiva vyráběná extruzí. O krmení granulí existuje
mnoho sporů, neboť je prokázáno, že méně kvalitní granule nebo granule s
nevhodným složením mohou poškozovat psí zdraví. Mezi tyto problémy patří
oslabení imunity, kožní problémy nebo rakovina. U granulí je proto klíčové
vybírat je podle složení. Granulí s lepším složením se také může podávat méně,
neboť jsou výživnější. Doporučuje se granule střídat i s jinými druhy krmiv.

Pes je v různých kulturách vnímán různě: někde je uctíván, jinde zatracován. Je
důležitým zvířecím symbolem v mnoha kulturách.

Egypťané podobně jako Inkové, Peršané či Indové uctívali psa jako strážci
podsvětí a průvodce do království smrti. Pro psa to znamenalo velké ocenění,
neboť Egypťané povyšovali kult smrti nad vše ostatní. Jejich bůh Anubis měl
lidské tělo a psí hlavu. Egypťané si psů vážili natolik, že když pes zemřel,
zabalzamovali ho a uložili jeho ostatky na zvláštní pohřebiště.

Nejstarším zobrazeným psem je pes, kterého můžeme označit za předchůdce dnešních
chrtů. Také nacházíme často zobrazení ohařů, které Egypťané používali při lovu
zajíců a gazel.

Akkadská bohyně Gula byla patronkou psů v Mezopotámii. Lidé jí z vděčnosti
nosili psy vymodelované z hlíny.

Na sumerských pečetích jsou často zobrazení psi s velkou hlavou, podobní dnešním
mastifům, kteří se v Mezopotámii objevili o něco později než chrti. Tito psi
sloužili k lovu lvů a divokých prasat, nebo jako bojoví psi.

Přibližně 1000 let př. n. l. došlo v Mezopotámii k promíchání krve tibetských
dogovitých psů do místních molosoidních plemen. Tito psi se vyznačovali nízkým
prahem agresivity a používali se jako váleční psi. Kroniky dokládají cílený chov
molosoidních psů na psích farmách.

Řekové si psů též vážili. Chovali ve svatyních boha Asklépia posvátné jedince,
kteří pomáhali uzdravovat nemocné. Lovec Orion měl dva psy – Procyona a Siria.
Jejich jména nesou jedny z nejjasnějších hvězd na obloze – Sirius a Prokyon.
Řecký strážce podsvětí Kerberos měl 3 psí hlavy. I Íkaros vlastnil psa jménem
Maira, který dovedl jeho dceru k jeho mrtvému tělu.

Řekové chovali především velké psy na boj a malé psy pro potěšení. Na širých
pláních používali Řekové k hlídání stád ovcí před vlky předchůdce dnešních
pastýřských psů. Z těchto psů se později vyvinula plemena jako komondor, kuvasz
a kangal.

Římskou bohyni lovu Dianu, podobně jako boha obchodu Merkura, doprovází lovečtí
psi.

Římané byli zřejmě první, kteří se zabývali systematickým chovem psa -
plemenitbou. Vlastnit psa bylo stejně módní jako vlastnit otroka. Mezi oblíbená
plemena patřili zejména větší psi, kteří sloužili jako hlídači dvora a majetku,
o čemž svědčí i varovné nápisy, které archeologové objevili v Pompejích. Dnešní
tabulky „Pozor pes“ mají tedy historii sahající až do této doby.

Starověký Řím byl i místem psích zápasů, pro které byla šlechtěna speciální
plemena psů. Své zastoupení našla v Římě i lovecká a společenská plemena.

Ve středověku byly nejpopulárnější lovečtí psi, tou dobou vznikala řada plemen,
která jsou předky dnešních psů nebo dokonce přežila až do současnosti.
Společenští psi byli spíše vzácností a vyskytovali se hlavně u šlechty.

Vztah křesťanství jakožto náboženství ke psům není nijak vyhraněný. Ale pes je
například věrným průvodcem Tobiáše. Dále byl po několik století lidmi ve Francii
uctíván i přes zákaz katolické církve svatý Guinefort, což byl chrt, známý jako
ochránce dětí.

V islámu je pes považován za nečisté zvíře, proto většina muslimů psy nechová.
Žádný zákaz (haraam) chovu psů ale v islámu neplatí, i když si to mnoho muslimů
myslí. Není zakázáno dotýkat se psů, pouze jejich slin. Přesto existují výjimky,
které toto pravidlo vyvracejí, např. saluki. Saluky byly vysoce ceněné a
majitelé, většinou muslimové, na ně nedali dopustit.

V novověku se rozšířil chov jak loveckých, tak i společenských psů. V 19.
století se začaly konat psí výstavy a byl kladen důraz na exteriér psů, případně
jejich chování. V současnosti jsou psi velmi oblíbení domácí mazlíčci, chovaní
téměř po celém světě. Psa chová či chovalo mnoho význačných osobností, například
Adolf Hitler (Blondie) nebo Barack Obama (několik portugalských vodních psů).

V některých zemích je omezen nebo zakázán chov plemen psů, která jsou považována
za nebezpečná. V Česku žádné plemeno zakázáno není, ale omezující zákony platí
například na Slovensku. Mezi zakázanými plemeny se často objevují plemena jako
americký pitbulteriér, anglický bulteriér, argentinská doga, brazilská fila,
bandog nebo tosa inu. Chov psů zakazují také někteří majitelé domů kvůli možnému
hluku nebo znečišťování bytů.

Psí maso je v některých kulturách dodnes součástí jídelníčku. Nejčastěji je
konzumováno v Číně, Jižní Koreji a Vietnamu. V Evropě je od začátku 20. století
rozšířeno jen velmi málo, je často považováno za tabu. Častěji se jedlo jen za
2. světové války. Judaismus a islám konzumaci psího masa zakazují. Bývalo
rozšíření i mezi Indiány (Apačové, Siouxové).

Věda, která se zabývá studiem psů, se nazývá kynologie. Mezinárodní unií je
Mezinárodní kynologická federace (FCI), v Česku má pobočku u České kynologické
unie.

Psí sporty jsou speciální sporty pro psy nebo pro psy s majiteli. Oblíbené jsou
zejména pro svoji účelnost, pokud jde o budování vztahu mezi psem a psovodem.
Dělí se na 3 kategorie: 1.: Pachová poslušnost, 2.: Poslušnost, 3.: Obrana. Mezi
psí sporty patří např. agility, coursing, flyball, obedience nebo tanec se psem.

V průběhu soužití psa s člověkem se podařilo vytvořit nejrůznější plemena psů,
které jsou obrazem lidských potřeb. V dnešní době máme velké množství plemen
psů, které se liší velikostí, zbarvením a účelem.

Chov psů může v některých případech vyvolávat negativní dopady na okolí[zdroj?]:

V anglofonním prostředí se hovoří o dichotmii cat people x dog people, čili
kočičí lidé vs. psí lidé, a to na základě afinity k jednomu ze zmiňovaných druhů
zvířat (en:Cat people and dog people).



https://cs.wikipedia.org/wiki/Novak_Djokovi%C4%87

Novak Djoković (srbsky Novak Đoković / Новак Ђоковић; narozený 22. května 1987
Bělehrad, Jugoslávie) je srbský profesionální tenista, který je řazen mezi
nejlepší hráče všech dob[pozn. 1] a bývalá mužská světová jednička ve dvouhře
během tří období, 25. v historii, než v listopadu 2016 na čele klasifikace Srba
vystřídal Brit Andy Murray.

Ve své dosavadní kariéře na okruhu ATP vyhrál šedesát sedm turnajů ve dvouhře a
jeden ve čtyřhře, z toho třicet událostí série Masters, v níž drží rekord
celkového počtu titulů, finále i šesti trofejí získaných během jedné sezóny
(2015). Na nejvyšší grandslamové úrovni získal dvanáct singlových titulů, když
triumfoval na Australian Open 2008, 2011, 2012, 2013, 2015 a 2016,
ve Wimbledonu 2011, 2014 a 2015, stejně jako na US Open 2011 i 2015.

Titulem z Roland Garros 2016 zkompletoval jako osmý tenista historie karierní
Grand Slam. Po Budgeovi a Laverovi se výhrou stal třetím mužem historie, jenž
zvítězil na čtyřech grandslamových turnají v řadě. Postupem do pařížského
čtvrtfinále překonal jako první hráč hranici 100 milionů dolarů na finančních
odměnách.

S šesti trofejemi z melbourneského grandslamu tak drží rekord otevřené éry. V
sezóně 2011 vyhrál tři ze čtyř grandslamů a stal se šestým hráčem otevřené éry,
kterému se tento výkon povedl. V boji o titul na Australian Open 2012 odehrál s
Nadalem nejdelší finále historie Grand Slamu,když trvalo 5:53 hodin. V letech
2008, 2012, 2013, 2014, a 2015 si také připsal pět vítězství na Turnaji mistrů.

Na Letních olympijských hrách 2008 v Pekingu vybojoval bronzovou medaili
ve dvouhře. V roce 2010 se stal, díky singlové neporazitelnosti, hlavní oporou
srbského daviscupového týmu, který poprvé v historii získal salátovou mísu.

Od prosince 2013 je hlavním trenérem Němec Boris Becker, bývalá světová
jednička, když na této pozici vystřídal Slováka Mariána Vajdu. Ten Srba koučuje
od léta 2006. Vajda zůstal nadále členem přípravného týmu tenisty. Opakovaně byl
vyhlášen nejlepším sportovcem Srbska. V sezónách 2011–2015 se v rámci
Mezinárodní tenisové federace stal mistrem světa ve dvouhře a ATP jej vybrala
za hráčem roku v letech 2011, 2012, 2014 a 2015. Třikrát získal světovou
sportovní cenu Laureus pro nejlepšího sportovce světa za roky 2012, 2015 a 2016.

Na zahajovacím ceremoniálu Letních olympijských hrách 2012 v Londýně byl
vlajkonošem srbské výpravy.

Narodil se 22. května v Bělehradu, hlavním městě Socialistické federativní
republiky Jugoslávie do rodiny Srđana (Срђан) a Dijany (Дијана) Đokovićových.
Dva mladší bratři Marko (Марко) a Đorđe (Ђорђе) Đokovićovi, jsou tenisté s
ambicemi stát se profesionály. Žije v monackém Monte Carlu a od léta 2006 jej
trénuje bývalý slovenský tenista Marián Vajda. Podobně jako Roger Federer, se
označuje za milovníka cizích jazyků, když uvádí, že vyjma rodné srbštiny hovoří
anglicky, německy a italsky. Od konce roku 2005 udržuje partnerský vztah s
Jelenou Ristićovou (Јелена Ристић). Poté, co se v září 2013 zasnoubili,
následovala 10. července 2014 civilní svatba v černohorském letovisku Sveti
Stefan. Na stejném místě pak o dva dny poději proběhl i církevní sňatek v
místním kostele (srbsky: Црква Светог Архиђакона Стефана). Dne 24. dubna 2014
tenista oznámil, že očekávají příchod prvního potomka. Do manželství se pak 21.
října 2014 narodil syn Stefan Djoković.

S tenisem začínal ve čtyřech letech. Roku 1993, v šesti letech, jej jako
talentované dítě objevila srbská tenisová legenda Jelena Genčićová v Kopaoniku,
kde jeho rodiče provozovali rychlé občerstvení. Poté, co jej viděla hrát na
kurtu, prohlásila: „To je největší talent, který vidím od dob Moniky Selešové“.
Genčićová s ním pak spolupracovala více než šest let. V roce 1999 se obrátila na
Niki Piliće, jenž dvanáctiletého tenistu přijal do své akademie v německém
Oberschleißheimu. V ní trénoval další čtyři roky.

Od čtrnácti let začal soutěžit na mezinárodních turnajích. Ve své věkové
kategorii zvítězil ve dvouhře a čtyřhře na mistrovství Evropy, na němž dopomohl
ke zlatu i srbskému družstvu.

Mimo dvorec je známý svým humorem a imitací herního stylu svých spoluhráčů. Po
vítězném čtvrtfinále s Carlosem Moyou na US Open 2007 bavil publikum předváděním
Nadala a Šarapovové. Dojem učinil také na Johna McEnroea, s nímž rozveselili
několika výměnami ochozy centrálního dvorce, po osmifinálovém vítězství na US
Open 2009. Díky těmto charakterovým rysům získal přezdívku „Djoker“, vzniklou
spojením příjmení a anglického slova „joker“ – šprýmař.

Řadí se k členům klubu „Champions for Peace“, skupině světově významných
sportovců, kteří se zavázali propagovat a šířit mír prostřednictvím sportu. K
tomuto účelu založili v Monaku mezinárodní organizaci Peace and Sport.

Vyznáním se hlásí k Srbské pravoslavné církvi. 28. dubna 2011 mu srbský
patriarcha Irinej udělil nejvyšší církevní vyznamenání Řád svatého Sávy
I.  třídy, za jeho náklonnost k církvi a podporu Srbů.

Patří mezi fanoušky několika fotbalových klubů – srbské Červené hvězdy Bělehrad,
italského AC Milán a portugalské Benfiky Lisabon. Řadí se také mezi blízké
přátele bývalé srbské světové jedničky v tenise Any Ivanovićové, se kterou
se poprvé setkal ve dvou letech.

V roce 2001 byl členem jugoslávského týmu, který se probojoval do finále
juniorského Davis Cupu pro hráče do 14 let. V něm prohrál singlové utkání.

Na počátku kariéry hrál jako většina začínajících tenistů události na tenisových
okruzích nižší úrovně Futures a challengerech. V období 2003–2005 vyhrál na
každém z nich tři turnaje ve dvouhře.

Poprvé se do hlavní soutěže turnaje nejvyšší mužské úrovně – ATP Tour,
probojoval na Croatia Open Umag 2004 v chorvatském Umagu, kde v úvodním kole
nestačil na Filippa Volandriho. V dubnu 2004 debutoval v reprezentaci Srbska a
Černé Hory v euroafrické zóně Davisova poháru proti Lotyšsku. Sezónu zakončil
jako 186. hráč žebříčku ATP.

Premiérový grandslam odehrál na Australian Open 2005, kde v první fázi hladce
podlehl Rusu Maratu Safinovi, když na pozdějšího vítěze uhrál pouze tři gamy. Na
French Open postoupil do druhého a ve Wimbledonu, stejně jako na US Open pak do
třetího kola. V květnu vyhrál challenger v italském San Remu a sezónu zakončil
na 78. místě žebříčku.

V sezóně krátce uvažoval o plánu se přestěhovat ze Srbska do Velké Británie,
kterou by reprezentoval. Zejména díky čtvrtfinálové účasti na French Open a
postupu do čtvrtého kola ve Wimbledonu se posunul do první čtyřicítky hráčů na
singlovém žebříčku ATP.

Tři týdny po Wimbledonu, si připsal premiérový titul na okruhu ATP, když
triumfoval na Dutch Open v nizozemském Amersfoortu, a to bez ztráty setu. V boji
o titul přehrál dvojnásobného olympijského vítěze z Chile Nicoláse Massúa. Druhý
titul pak získal na francouzském Moselle Open v Metách, čímž poprvé pronikl do
první dvacítky klasifikace a sezónu zakončil na 16. příčce.

Tradičně úvodní australskou část sezóny zahájil výhrou na turnaji v Adelaide,
kde ve finále zdolal Chrise Gucciona. Na Australian Open se probojoval do
čtvrtfinále, v němž nestačil na světovou jedničku a pozdějšího vítěze Rogera
Federera ve třech sadách. Kvalitní výsledky z událostí série Masters na
kalifornském Indian Wells, kde ve finále podlehl Rafaelu Nadalovi a ve
floridském Key Biscayne, na němž v další finálové účasti získal premiérový titul
této kategorie nad Španělem Guillermo Cañasem, mu poprvé zajistily postup mezi
deset nejlepších tenistů světa.

Ze Spojených států se v dubnu vrátil do Srbska na zápas první skupiny
euroasijské zóny Davisova poháru, v němž na domácí tým čekala Gruzie. Djoković
získal bod singlovou výhrou nad George Čanturjanem a Srbsko postoupilo do
zářijové baráže o Světovou skupinu hladce výhrou 5:0.

Následovala antuková část sezóny. Na Monte-Carlo Masters ve třetí fázi nestačil
na Davida Ferrera. Do finále se poté probojoval na portugalském Estoril Open,
kde v boji o titul zdolal Francouze Richarda Gasqueta. Ve čtvrtfinále skončil na
dalších dvou turnajích, italském Rome Masters a německém Masters Series Hamburg.
V prvním případě zůstal na raketě Nadala a ve druhém pak prohrál s Carlosem
Moyou. French Open pro něj znamenalo první semifinálovou účast na grandslamu, v
níž jej přehrál pozdější vítěz Nadal, jenž pro svou dominanci budoval přezdívku
„antukový král“.

Na travnatém Wimbledonu svedl mezi posledními osmi pětihodinovou bitvu s
vítězným koncem proti Kypřanu Marcosi Baghdatisovi. V semifinálovém utkání s
Rafaelem Nadalem byl nucen ve třetím setu utkání skrečovat pro poranění lokte.

Na vítězné vlně v sérii Masters pokračoval i v Rogers Cupu, konaném toho roku v
Montrealu. Ve čtvrtfinále zdolal světovou trojku Andyho Roddicka, v semifinále
dvojku Nadala a konečně ve finále porazil poprvé v kariéře prvního hráče světa –
Švýcara Federera. Současně se jednalo o první turnaj od sezóny 1994, na kterém
dokázal hráč porazit tři nejlepší tenisty světa. V roce 1994 se stejný výkon
podařil Němci Borisi Beckerovi. Srb se po Tomáši Berdychovi stal teprve druhým
hráčem, jenž zdolal, jak Nadala, tak i Federera, a to od momentu, kdy obsadili
první dvě příčky světového žebříčku. Švédska tenisová legenda Björn Borg na jeho
adresu po kanadském triumfu sdělila, že „se definitivně stal uchazečem na
grandslamový titul“. Nicméně na dalším turnaji Cincinnati Masters, skončil již
ve druhém kole po dvousetové porážce od Moyi.

Na posledním grandslamu US Open prošel postupně až do finále, v němž ve třech
setech nestačil na Federera, přestože v prvním z nich nevyužil pět a ve druhém
pak dva setboly. Během sezóny si získal přízeň fanoušků pro komediální imitaci
jiných tenistů, včetně Nadala, Roddicka a Šarapovové.

V zářijové daviscupové baráži o Světovou skupinu získal v bělehradském utkání
proti Austrálii tři body, za dvě dvouhry a společný bod se Zimonjićem z debla.
Srbové vyhráli 4:1 na zápasy a postoupili do elitní skupiny pro rok 2008.

Pátý titul sezóny si připsal na BA-CA TennisTrophy ve Vídni, kde v boji o titul
zdolal Švýcara Stanislase Wawrinku. Na další španělské události Madrid Open jej
porazil v semifinálové fázi Argentinec David Nalbandian. Konečné třetí místo na
žebříčku mu poprvé v kariéře zajistilo účast na závěrečném Turnaji mistrů v
Šanghaji, na kterém ovšem nepostoupil ze základní skupiny, když postupně prohrál
s Ferrerem, Gasquetem i Nadalem všechny dvouhry.

Sezónu zahájil účastí na perthském Hopmanově poháru ve společném týmu se
světovou trojkou Jelenou Jankovićovou. V základní skupině vyhrál všechny tři
dvouhry. Ve finále však Srbsko nestačilo po výsledku 1–2 na Spojené státy, které
reprezentovali Serena Williamsová a Mardy Fish.

Na Australian Open dosáhl druhého grandslamového finále v řadě, když v
semifinále porazil dvojnásobného obhájce Federera. Ve věku 20 let a 250 dnů se
stal nejmladším tenistou historie, který si zahrál semifinále všech čtyř
grandslamů. Ve finále si poradil s nenasazeným Francouzem Jo-Wilfriedem Tsongou,
který mu vzal jediný set na turnaji a připsal si jako vůbec první Srb historie
grandslamovou trofej ve dvouhře. Poprvé od roku 2005 nevyhrál nikdo z dvojice
Federer–Nadal.

Další událost odehrál na Blízkém východě, když na dubajském turnaji vypadl
v semifinále s Andym Roddickem.

Devátou singlovou trofej získal na turnaji série Masters Pacific Life Open
v Indian Wells poté, co v třísetovém finále porazil Mardy Fishe.

Jubilejní desátý titul a čtvrtý z Masters vyhrál na antuce v římském
mezinárodním mistrovství Itálie. Následující týden podlehl v semifinále Hamburg
Masters s Nadalem a do druhého grandslamu French Open nastupoval z pozice
třetího nasazeného. Mezi posledními čtyřmi hráči nestačil opět na „antukového
krále“ a pozdějšího vítěze Nadala.

Se stejným soupeřem se utkal také na trávě, a to ve finále Artois Championships
v londýnském Queen's Clubu, kde Španělovi podlehl ve dvou sadách. Na Wimbledonu
podlehl jako turnajová trojka již ve druhém kole bývalé světové jedničce Maratu
Safinovi. Tak skončila série pěti velkých turnajů v řadě, na kterých
se probojoval alespoň do semifinále.

Při návratu na americkou část okruhu neuspěl s obhajobou kanadského Mastersu
Rogers Cupu tentokrát hraného v Torontu. Vypadl ve čtvrtfinále s nasazenou
osmičkou ze Skotska Andy Murrayem. Příští týden se na ohioském Cincinnati
Masters přes Nadala probojoval až do finále, v němž opět zůstal poražen na
raketě Murrayho.

Následovaly pekingské Letní olympijské hry, kterých se účastnil poprvé
v kariéře. Spolu se Zimonjićem vytvořili v deblové soutěži druhý nasazený pár,
který ovšem nepřešel první kolo, když podlehl české dvojici Martin Damm a Pavel
Vízner. Ve dvouhře se jako turnajová trojka probojoval do semifinále, v němž
nestačil na Nadala. V boji o bronzovou medaili pak přehrál Američana Jamese
Blakea a zajistil si cenný olympijský kov.

Poté se vrátil do Spojených států na závěrečný grandslam sezóny US Open, v němž
jako třetí nasazený přehrál ve čtvrtfinále Roddicka. V pozápasovém rozhovoru
Američan kritizoval Srba za přehnané zneužívání jeho komunikace s trenérem během
utkání. Djokovićova cesta skončila v semifinále, když po čtyřsetovém zápase
podlehl Federerovi. Oba hráči se potkali již ve finále předchozího ročníku.

Po události ve Flushing Meadows odehrál do konce roku čtyři turnaje. Ve finále
PTT Thailand Open podlehl Tsongovi ve dvou sadách. V listopadu podruhé za sebou
postoupil do Turnaje mistrů v Šanghaji, tentokrát jako druhý nasazený. V úvodním
klání vyhrál s Argentincem del Potrem ve dvou setech, poté zdolal i Rusa
Nikolaje Davyděnka ve třech dějstvích, aby v posledním utkání skupiny podlehl
opět Tsongovi. Zajistil si účast v semifinále, v němž přehrál Francouze Gillese
Simona. Ve finále se podruhé potkal s Davyděnkem a opět vítězně. Získal tak
premiérový titul ze závěrečné události sezóny, kterou podruhé zakončil na
3. místě žebříčku ATP.

Sezónu otevřel startem na Brisbane International hraném v australském Brisbane,
kde byl v úvodním kole vyřazen Ernestsem Gulbisem. Na další grandslamové
přípravě Medibank International podlehl v semifinálové fázi Finu Jarkko
Nieminenovi.

Do Australian Open vstupoval jako obhájce titulu, ale ve čtvrtfinále proti
bývalé světové jedničce Andymu Roddickovi utkání skrečoval.

Po přesunu do Evropy se objevil v marseilleském dvouhře Open 13, v níž jako
nejvýše nasazený v semifinále nestačil na Tsongu. Dvanácté singlové vítězství
na okruhu ATP zaznamenal na Dubai Tennis Championships, když v boji o titul
porazil Davida Ferrera. Další týden již obhajoval titul na americkém Masters
v Indian Wells, kde podruhé v sezóně odešel poražen od Roddicka, a to opět
ve čtvrtfinále. Na Miami Masters v Key Biscayne přešel mezi posledními čtyřmi
hráči přes Federera a ve finále podlehl Britovi Andy Murraymu.

Finálovou účast na turnaji série ATP Masters 1000 si zajistil na francouzském
Monte-Carlo Rolex Masters, kde jej zdolal nejlepší antukář na okruhu Rafael
Nadal. Na římském Rome Masters, obhajoval titul, ale ve finále znovu nestačil na
dominantního Španěla.

Jako nejvýše nasazený hráč se zúčastnil domácího bělehradského turnaje Serbian
Open. V boji o titul porazil v premiérovém vzájemném střetnutí Poláka Łukasze
Kubota, čímž si zajistil druhou výhru v sezóně. Do antukového Mutua Madrilena
Madrid Open vstupoval jako třetí nasazený a ztráty sady se probojoval
do semifinále, v němž narazil na Nadala, jemuž i přes tři nevyužité mečboly
podlehl. Zápas se zapsal do historie ATP Tour svým trváním – hrál se 4 hodiny
a 3 minuty, nejdéle v otevřené éře tenisu v rámci utkání na dva vítězné sety.
Na druhém grandslamu sezóny, pařížském French Open, opustil soutěž ve třetí fázi
po porážce od Němce Philippa Kohlschreibera.

Travnatou sezónu zahájil na německém Gerry Weber Open, kde byl po odstoupení
tradičního účastníka Federera prvním nasazeným tenistou. Ve finále však nestačil
na zkušeného Němce Tommyho Haase. Se stejným soupeřem pak podlehl opět
ve čtvrtfinále dvouhry na Wimbledonu.

V rámci přípravy na poslední grandslam se zúčastnil tradiční řady turnajů
nazvané US Open Series. Mezi posledních osm tenistů prošel na Masters Rogers
Cupu v Montrealu, kde podlehl Andy Roddickovi. Na cincinnatském Western &
Southern Financial Group Masters zdolal v semifinále světovou trojku Nadala, ale
v boji o titul jej porazil první hráč žebříčku Roger Federer. Na grandslamu US
Open došel do semifinále, když předtím ztratil pouze dva sety. Mimo jiné zdolal
Chorvata Ivana Ljubičiće, českou turnajovou patnáctku Radka Štěpánka a desítku
Fernanda Verdasca. Mezi posledními čtyřmi hráči soutěže opět jako v předchozích
letech nestačil na Federera.

Na pekingském turnaji China Open zdolal během postupu do finále Rumuna Victora
Hănesca, krajana Viktora Troického, Španěla Verdasca a Švéda Robina Söderlinga.
V boji o titul pak zvítězil nad mladým chorvatským tenistou Marinem Čilićem, aby
si připsal třetí titul sezóny. Na novém turnaji okruhu Šanghaj ATP Masters 1000
v semifinálové fázi zůstal na raketě Rusa Nikolaje Davyděnka.

Po návratu na evropskou půdu zamířil na basilejský Davidoff Swiss Indoors,
na němž si poradil s Janem Hernychem, ve čtvrtfinále pak s domácím Stanislasem
Wawrinkou, v semifinále s dalším Čechem Štěpánkem a ve finále na něj čekala
šýcarská světová jednička a trojnásobný vítěz turnaje Roger Federer, kterého
porazil navzdory papírovým předpokladům.

Na poslední události série Masters, pařížském halovém turnaji BNP Paribas
Masters potvrdil formu ze Švýcarska a připsal si první titul této kategorie
v sezóně, když v semifinále nejdříve zdolal Nadala a ve finále nedal šanci
Francouzi Gaëlu Monfilsovi.

Do londýnského Turnaje mistrů vstupoval jako obhájce titulu. V úvodním zápase
základní skupinu porazil svého finálového soupeře z předchozího roku Nikolaje
Davyděnka. Poté podlehl Švédu Söderlingovi, a přestože v posledním duelu porazil
Španěla Nadala, zůstal za prvními dvěma postupovými místy ve čtyřčlenné skupině
a do semifinále se nekvalifikoval.

První akcí sezóny byla účast na exhibici Kooyong Classic, kde nejdříve porazil
Tommy Haase, ale ved ruhém zápase podlehl Fernandu Verdascovi.

Na úvodním grandslamu Australian Open se probojoval do čtvrtfinále, v němž po
pětisetové bitvě nestačil na Jo-Wilfrieda Tsongu. Navzdory vyřazení se v
následné pondělní klasifikaci ATP posunul na své maximum, když byl poprvé
hodnocen na 2. místě.

Po návratu do Evropy odehrál rotterdamský turnaj ABN AMRO World Tennis
Tournament, na němž jej porazil Rus Michail Južnyj. Na Dubai Tennis
Championships ve Spojených arabských emirátech došel až do finále, v němž
oplatil předchozí porážku Južnému a získal první titul sezóny.

Následně reprezentoval Srbsko v Davisově poháru. Na bělehradské antuce hostilo
Spojené státy. Dvěma výhrami nad Samem Querreym a Johnem Isnerem dopomohl k
premiérovému postupu družstva do čtvrtfinále Světové skupiny po výsledku 3–2 na
zápasy.

V Indian Wells Masters vypadl ve čtvrtém kole s Chorvatem Ivanem Ljubičićem a na
další velké události Miami Masters nestačil hned v úvodní fázi na Belgičana
Oliviera Rochuse. Djoković poté oznámil, že ukončuje spolupráci s trenérem
Toddem Martinem.

Poprvé na antuce se v sezóně objevil na Monte-Carlo Rolex Masters, kde z pozice
nejvýše nasazeného hráče došel do semifinále, když předtím porazil Stanislase
Wawrinku a Davida Nalbandiana. V něm jej přehrál Španěl Fernando Verdasco.
Podruhé se stejným soupeřem prohrál na dalším Internazionali BNL d'Italia v
Římě, tentokrát ve čtvrtfinále.

V rodném Bělehradu jako první nasazený tenista obhajoval titul na Serbia Open,
ale v utkání mezi posledními osmi hráči po prvním prohraném setu skrečoval
krajanovi Filipu Krajinovićovi, jenž startoval na divokou kartu.

Do antukového grandslamu French Open vstupoval jako trojka. na cestě do
čtvrtfinále si postupně poradil s Jevgenijem Koroljovem, Kei Nišikorim, Victorem
Hănescem a Robby Gineprim. V něm jej zastavil Rakušan Jürgen Melzer po
pětisetovém utkání.

Ve Wimbledonu byl opět turnajová trojka. Dokázal zde porazit Oliviera Rochuse,
Taylora Denta, Alberta Montañése, bývalou světovou jedničku Lleytona Hewitta a
Lu Jan-suna, než v semifinále narazil na Čecha Tomáše Berdycha, který mu
nepovolil vyhrát ani jediný set.

Na americké části sezóny v torontském Rogers Cupu vypadl v semifinále s
Federerem. Na turnaji startoval také ve čtyřhře, když vytvořil pár s Rafaelem
Nadalem. Jednalo se o první účinkování singlové světové jedničky a dvojky ve
společné dvojici od roku 1976, kdy vedle sebe nastoupili tehdejší jednička Jimmy
Connors a dvojka Arthur Ashe. Přes kralování na singlovém žebříčku pár nepřešel
přes první kolo, když nestačil na kanadskou dvojici Milos Raonic a Vasek
Pospisil. Na další události Western & Southern Financial Group Masters, hraném v
Cincinnati, skončil ve čtvrtfinále na raketě turnajové devítky Andyho Roddicka.

Jako třetí nasazený vstupoval do posledního grandslamu US Open. Již v úvodním
kole hraném v extrémním teple se přiblížil vyřazení s krajanem Viktorem
Troickim, když prohrával 1–2 na sety, ale zápas dovedl do vítězného konce.
Následně zdolal bez ztráty sady Philippa Petzschnera, Jamese Blakea, Mardy
Fishe, turnajovou sedmnáctku Gaëla Monfilse, aby se probojoval počtvrté za sebou
do semifinále. Tam jej čekal přemožitel z minulých ročníků Roger Federer. V
pětisetové tenisové bitvě zachraňoval dva mečboly protihráče za stavu
4–5 na gamy v rozhodující sadě. Páté dějství dokázal získat poměrem 7–5
a Švýcara poprvé ve Flushing Meadows udolat. Finále pak ztratil se světovou
jedničkou Nadalem ve čtyřech setech. Španěl tím zkompletoval výhru na všech
čtyřech Grand Slamech jako sedmý tenista historie.

Po bělehradském semifinálovém vítězství v Davis Cupu nad Českou republikou v
poměru 3–2 se Srbsko probojovalo do finále soutěže. Djoković vyhrál nedělní
dvouhru s Berdychem a nastoupil také se Zimonjićem do sobotní čtyřhry, v níž
prohráli. Poté si jako obhájce titulu a nejvýše nasazený zahrál pekingský China
Open, v němž opět triumfoval po finálové výhře nad Davidem Ferrerem. V
předchozích kolech porazil Mao-sin Kunga, bez boje Mardy Fishe, Gillese Simona a
konečně v semifinále Johna Isnera.

Na další čínské události šanghajském Mastersu dosáhl na semifinálovou účast,
v níž mu porážku z US Open oplatil Roger Federer.

Potřetí v řadě se kvalifikoval na londýnský závěrečný Turnaj mistrů, kde byl
přiřazen do skupiny A ke Španělovi Nadalovi, Čechu Berdychovi a Američanu
Roddickovi. Nejdříve porazil Berdycha, poté podlehl Nadalovi, aby si postup do
semifinále zajistil výhrou ve třetím utkání s Roddickem. Mezi posledními čtyřmi
hráči nestačil stejně jako v Šanghaji na Federera.

Ve finále Davisova poháru na tvrdém povrchu v Bělehradské aréně dopomohl Srbsku
k premiérovému zisku salátové mísy, když vyhrál proti Simonovi a Monfilsovi obě
dvouhry ve třech setech. Sezónu zakončil počtvrté v řadě na 3. místě žebříčku
ATP. Olympijský výbor Srbska jej vyhlásil nejlepším sportovcem země, stejně jako
deník DSL Sport organizující anketu Sportovec roku Srbska.´

Sezóna, kterou odehrál, je považována za jednu z nejlepších v historii mužského
tenisu. Neporažen zůstal od ledna až do květnového semifinále French Open, když
předtím vyhrál 43 utkání v řadě. Během celého roku získal deset singlových
titulů, z toho tři Grand Slamy. Na Masters Series 1000 vyhrál v rámci jedné
sezóny nejvíce titulů vůbec, když triumfoval v Indian Wells Masters, Miami
Masters a Canada Masters na tvrdém povrchu a v Madridu a Římě na antuce.

Přestože ke konci roku snížil četnost zápasů a procentuální úspěšnost
výher–proher, tak celkově prohrál jen šestkrát, zatímco v sedmdesáti případech
odešel jako vítěz. Rafaela Nadala porazil ve všech šesti finálových utkáních.
Světovou jedničkou se poprvé stal 4. července, aniž by tuto pozici po zbývající
část roku opustil. Vytvořil také rekord ATP World Tour v nejvyšším výdělku hráče
za jednu sezónu, když si na prémiích připsal 12,6 miliónu dolarů.

V úvodním grandslamu nové sezóny na Australian Open narazil mezi posledními
čtyřmi hráči na loňského finalistu Andy Murrayho, proti němuž svedl pětisetové
utkání. Vyhrál za 4 hodiny a 50 minut až v rozhodující sadě poměrem her 7–5,
když už prohrával 1–2 na sety a v posledním dějství zachránil všech pět
soupeřových brejkbolů. Ve finále pak zdolal Rafaela Nadala opět po pětisetové
bitvě, přestože měl Španěl v páté sadě výhodu prolomeného podání, kterou však
nevyužil a po vlastních ztracených servisech podlehl 7–5. Utkání vytvořilo
rekord, když se stalo nejdelším finálem grandslamu bez rozdílu soutěží v
otevřené éře. Jeho délka činila 5 hodin a 53 minut. Stejně tak představovalo
nejdelší finále v historii Australian Open.

Na turnaji Dubai Tennis Championships prošel přes Cedrika-Marcela Stebeho,
Sergije Stachovského a Janka Tipsareviće bez ztráty setu do semifinále. V něm
zůstal na raketě Andy Murrayho po výsledku 2–6, 5–7, čímž skončila jeho dubajská
neporazitelnost trvající od roku 2009.

Na úvodním Mastersu v Indian Wells vypadl v semifinálové fázi 1–2 na sety s
Johnem Isnerem, když prohrál dvě zkrácené hry. Z druhé události této kategorie
Miami Masters hrané v Key Biscayne, si připsal druhý titul v sezóně, když po
setech 6–1, 7–6 Murraymu vrátil finálovou porážku z Dubaje.

Na Mastersu v Monte Carlo ve finále hladce podlehl Rafaelu Nadalovi, jenž tak
získal osmý titul v řadě. Na French Open se poprvé v kariéře probojoval do
finále. Výhrou by se stal třetím tenistou historie, který by zkompletoval čtyři
grandslamové tituly v řadě (nekalendářní grandslam). Ve čtyřech setech však
podlehl opět Nadalovi, jenž tak docílil rekordního sedmého vítězství na pařížské
události.

Ve Wimbledonu vypadl v semifinále s pozdějším vítězem Rogerem Federerem, čímž
ztratil pozici světové jedničky, na které figuroval od 4. července 2011.

Na amerických betonech obhájil titul na torontském Canada Masters, když ve
finále přehrál Francouze Guasqeta. Do závěrečného grandslamu sezóny US Open
vstupoval jako druhý nasazený. Počtvrté v kariéře se probojoval až do finále,
kde na něj čekal Skot Andy Murray. Po pětisetové bitvě odešel poražen, což
znamenalo třetí prohru z finále newyorské události.

V závěrečné asijské fázi okruhu vyhrál dva turnaje za sebou. Nejdříve potřetí
triumfoval na pekingském China Open, když ve finále zdolal Tsongu a následující
týden v Šanghaji oplatil finálovou prohru z newyorského grandslamu Britovi
Murraymu. Poté, co se Federer odhlásil z Paris Masters, získal Srb jistotu
návratu na čelo světové klasifikace od 5. listopadu a zakončení roku jako
světová jednička. Ze závěrečného Turnaje mistrů si připsal druhou trofej po
finálové výhře nad Federerem.

Sezónu rozehrál na Australian Open, kde ve finále zdolal Skota Andyho Murrayho.
Stal se tak prvním mužem otevřené éry, který úvodní grandslam roku dokázal
vyhrát třikrát v řadě. Celkově si na Australian Open připsal čtvrtý titul a
šestý grandslamový v kariéře. O týden později vedl srbský tým v prvním kole
Světové skupiny Davisova poháru proti Belgii, v němž zdolal Oliviera Rochuse bez
ztráty sady. Srbové tak do sobotní čtyřhry vstupovali s náskokem 2–0 na zápasy a
nakonec postoupili výsledkem 3–2.

Třicátý šestý singlový titul přidal 2. března, když ve finále Dubai Tennis
Championships přehrál Tomáše Berdycha. Na březnovém Mastersu BNP Paribas Open v
Indian Wells vypadl v semifinálové fázi s del Potrem, který ukončil jeho sérii
22zápasové neporazitelnosti. Na navazující Miami Masters přijížděl v roli
obhájce titulu. Ve čtvrtém kole jej však zastavil zkušený Tommy Haas po
dvousetovém průběhu.

V dubnovém čtvrtfinále Světové skupiny Davisova poháru proti Spojeným státům
pomohl družstvu k postupu 3–1 na zápasy dvěma vítězstvími nad Johnem Isnerem a v
neděli Samem Querreym. Ve druhé polovině dubna pak vybojoval premiérovou trofej
na antukovém Monte-Carlo Rolex Masters, když si poradil s osminásobným obhájcem
titulu Rafaelem Nadalem bez ztráty sady. Bulharský tenista Grigor Dimitrov
ukončil jeho účast na Mutua Madrid Open, když mu podlehl ve třísetové bitvě
druhého kola. Další týden mu únorovou porážku oplatil Berdych, na něhož nestačil
mezi poslední osmičkou římské události Internazionali BNL d'Italia.

Pařížský major French Open otevřel výhrami 3:0 na sety nad Belgičanem Davidem
Goffinem a Guidem Pellou. V osmifinále doháněl jednosetovou ztrátu proti Němci
Philippu Kohlschreiberovi, když v duelu získal všechny zbylé sady. Pošestnácté v
řadě tak prošel do čtvrtfinále Grand Slamu. Jeho cesta pavoukem skončila v
semifinále po neúspěšné pětisetové bitvě s favorizovaným Nadalem.

Ve finále travnatého Wimbledonu neuhrál žádný set proti vítěznému Murraymu. Na
srpnovém Rogers Cupu odešel poražen od Nadala opět mezi poslední čtyřkou hráčů v
pavouku. Ve čtvrtfinále Cincinnati Masters mu stopku vystavil Isner. Na
závěrečném grandslamu US Open postoupil do finálového zápasu, kde se po třicáté
sedmé v kariéře utkal s Nadalem, čímž ustavili nový rekord otevřené éry tenisu.
Žádní jiní dva hráči od roku 1968 neodehráli proti sobě více utkání. Po
čtyřsetové prohře skončil jako poražený finalista. V polovině září pomohl Srbům
k vítězství v semifinále 3:2 na zápasy, když na něj neuhráli žádný set Vasek
Pospisil ani Milos Raonic.

Porážku Španělovi vrátil v přímém boji o titul na říjnovém China Open. Z Pekingu
si odvezl čtvrtou trofej. Poté získal druhé turnajové vítězství na Shanghai
Rolex Masters, po němž držel šňůru 20zápasové neporazitelnosti na tvrdém povrchu
asijských událostí, která započala o rok dříve. Šestnáctý titul ze série Masters
dobyl na poslední akci této kategorie BNP Paribas Masters, konané v pařížské
hale Bercy. Ve finále porazil Davida Ferrera. Na londýnském Turnaji mistrů
obhájil titul, když v závěrečném finálovém duelu zdolal Nadala po dvousetovém
průběhu.. Přestože v bělehradském finále Davisova poháru proti České republice
vyhrál obě dvouhry nad Radkem Štěpánkem i Tomášem Berdychem bez ztráty sady,
Srbsko nakonec soupeři podlehlo 2:3 na zápasy.

Sezónu otevřel exhibicí Mubadala World Tennis Championship. Prvními čtyřmi koly
Australian Open proti Lukáši Lackovi, Leonardu Mayerovi, Denisi Istominovi a
nasazené patnáctce Fabiu Fogninimu prošel bez ztráty setu. Stejně jako v
předchozím roce narazil na Stana Wawrinku. Ve čtvrtfinále prohrával 1:2 na sety.
Po srovnání sad však nezvládl koncovku pátého dějství a odešel poražen 7–9 na
gamy. V Melbourne Parku tak Švýcar zakončil jeho 25zápasovou neporazitelnost,
stejně jako sérii 14 grandslamových semifinále bez přerušení.

Mezi poslední čtveřicí hráčů na Dubai Tennis Championships jej zastavil pozdější
šampion Roger Federer. V březnu mu však porážku oplatil na BNP Paribas Open,
když basilejského rodáka zdolal ve finále a připsal si třetí titul z Indian
Wells Masters. Kvalitní formu prokázal na navazujícím Mastersu Sony Open Tennis,
kde dobyla další trofej finálovým vítězstvím nad světovou jedničkou Rafaelem
Nadalem. Během dubnového Monte-Carlo Rolex Masters se potýkal s bolestivým
zápěstím. Ve dvou setech mu stopku v semifinále vystavil Federer. Na další
antukové akci dosáhl třetí trofej z římského Internazionali BNL d'Italia.
Finanční odměnu ve výši půl milionu dolarů věnoval rodinám obětí ničivých
povodní na Balkáně.

Na jediný chybějící grandslamový titul z French Open opět nedosáhl, když jej v
rozhodujícím finále porazil favorizovaný Nadal ve čtyřsetovém průběhu. Španěl
tak tak vyhrál první vzájemný duel z posledních šesti střetnutí. V předešlých
šesti zápasech dokázali Djokovićovi soupeři odebrat pouze dvě sady. Ve
Wimbledonu byl již ve finále úspěšný, když v pětisetovém dramatu připravil
Rogera Federera o šanci dosáhnout na osmý titul. Druhá trofej z All England
Clubu pro Srba znamenala, že na čele žebříčku ATP vystřídal Nadala.

Letní americkou sérii na betonech rozehrál kanadským Rogers Cupem, na němž jej
ve třetím kole vyřadil pozdější vítěz Jo-Wilfried Tsonga hladce 2–6 a 2–6.
Pokles formy pokračoval na Cincinnati Masters, kde mu stopku opět ve třetím kole
vystavil Španěl Tommy Robredo, když nezvládl koncovky obou sad 6–7 a 5–7. Jako
první nasazený vstupoval do US Open, s nímž se rozloučil semifinálovou účastí po
porážce od Japonce Kei Nišikoriho.

V asijské části okruhu vybojoval pátý titul na pekingském China Open ze šesti
posledních ročníků. Do finále postoupil přes Skota Andyho Murrayho a v
rozhodujícím duelu přehrál Tomáše Berdycha. V semifinále navazujícího Shanghai
Rolex Masters však nenašel recept na Federera.

Po říjnovém narození syna již neprohrál do konce sezóny ani jeden zápas.
Nejdříve ovládl závěrečnou událost mistrovské série Paris Masters, kde bez
ztráty setu prošel pavoukem. Na závěr zdolal kanadského tenistu Milose Raonice.

Poslední akcí se stal Turnaji mistrů, na němž vytvořil nový turnajový rekord,
když mu v základní skupině tři soupeři dokázali odebrat nejméně gamů v historii,
a to pouhých devět her. Tím překonal Lendla a McErnroea o pět gamů. Postupem do
semifinále si také zajistil konečnou pozici světové jedničky, které dosáhl
potřetí v kariéře, čímž se posunul na páté místo statistik po bok Nadala. Poté,
co Federer před finále odstoupil pro bolest zad, slavil svou čtvrtou mistrovskou
trofej a celkově sedmou v roce.

Sezóna představovala nejlepší rok dosavadní Djokovićovy kariéry a znamenala
jednu z nejlepších sezón otevřené éry. Od čistého grandslamu Srba dělil jediný
vítězný zápas, když nezvládl finále na Roland Garros proti Wawrinkovi. Jako
první hráč open éry vyhrál popáté Australian Open a jako první dosáhl na šest
trofejí ze série Masters. Vytvořil rekord tenisové historie šňůrou patnácti
finálových účastí v řadě, z nichž proměnil jedenáct v titul. Na odměnách si
připsal rekordních 21 592 125 dolarů, čímž se stal prvním tenistou s více než
20milionovým výdělkem. Během roku vyhrál osmdesát dva zápasů a šestkrát odešel
poražen. Dalším zápisem do rekordních statistik bylo třicet jedna vítězných
zápasů nad soupeři z elitní světové desítky, nejvyšší počet 16 785 bodů na
žebříčku ATP od jeho zavedení v roce 1973 i největší bodový rozdíl před druhým
v pořadí.

Sezónu zahájil na Qatar Open v Dauhá, kde v úvodních dvou kláních ztratil jen
šest gamů. Ve čtvrtfinále jej však vyřadil Ivo Karlović po těsném třísetovém
boji. V roli prvního nasazeného přijel na Australian Open, kde v prvních pěti
zápasech neprohrál ani jeden set. V semifinále vrátil rok starou porážku obhájci
titulu Stanu Wawrinkovi, když v poslední páté sadě uštědřil soupeři kanára.
Potřetí jej ve finále hraném v Rod Laver Arena vyzval Andy Murray a potřetí z
něj vyšel jako vítěz. Ve čtyřsetovém klání si Srb připsal posledních 12 ze 13
odehraných gamů a skotskému soupeři také v závěru udělil kanára. Jako první
tenista otevřené éry na Australian Open vybojoval pátou trofej, čímž se odpoutal
od Federera a Agassiho. Ziskem osmého grandslamu se zařadil po bok Agassiho,
Lendla, Connorse, Rosewalla a Perryho.

Na únorovém Dubai Tennis Championships se ve finále utkal se světovou dvojkou
Rogerem Federerem, jemuž podlehl 6–3 a 7–5. Navazující BNP Paribas Open znamenal
opět finálovou účast proti Federerovi. Vítězstvím ukončil Švýcarovu 10zápasovou
neporazitelnost a snížil poměr vzájemných utkání na 18:20. Vyrovnal také
Federerův rekord čtyř trofejí na Indian Wells Masters a jako čtvrtý hráč
otevřené éry dosáhl na 50. titul z okruhu ATP Tour, jímž překonal 49. titulů
svého trenéra Borise Beckera. Na Miami Open zdolal v boji o titul třetího
nasazeného Andyho Murrayho 7–6, 4–6 a 6–0. Skota porazil posedmé v řadě a zvýšil
aktivní poměr vzájemné zápasové bilance na 18:8. Stal se tak prvním hráčem, jenž
třikrát opanoval oba úvodní americké Mastersy v jediném kalendářním roce (2011,
2014, 2015). Celkově si připsal pátou trofej z Miami Masters a 51. kariérní
titul.

V dubnu vybojoval druhý titul na Monte-Carlo Masters, když ve finále zdolal
Tomáše Berdycha po setech 7–5, 4–6 a 6–3. Z navazujícího Madrid Masters se
odhlásil. Na římském Rome Masters poté triumfoval počtvrté v kariéře, když v
boji o titul zdolal světovou dvojku Federera po dvousetovém průběhu. Padesátý
třetí titul na okruhu ATP Tour pro něj znamenal pátou trofej v sérii Masters bez
přerušení. Djoković tak od narození syna v říjnu 2014 neprohrál na žádném velkém
turnaji – grandslamu, turnaji mistrů či Mastersu, když prodloužil sérii na 37
vítězných zápasů a sedm titulů v řadě.

Na cestě do semifinále French Open neztratil ani jednu sadu. V něm pak porazil
Andyho Murrayho po pětisetovém průběhu. Srbovu 43zápasovou vítěznou sérii
zastavil až ve finále Švýcar Stan Wawrinka, když jej zdolal po setech 4–6, 6–4,
6–3 a 6–4.

Dalším turnajem se tradičně stal až travnatý Wimbledon. Během granslamu mu
soupeři odebrali pouze tři sady. V osmifinále otočil nepříznivý stav 0–2 na sety
proti Jihoafričanu Kevinu Andersonovi. Ve finále se opět střetl së světovou
dvojkou Rogerem Federerem. Každý si připsal po jedné z úvodních dvou sad v
tiebreaku. Ve třetím dějství byl zápas za stavu 3–2 pro podávajícího Djokoviće
přerušen kvůli déšti. Střecha nebyla zatažena a v dalším průběhu již Srb na
dvorci dominoval. Po výsledku 7–6, 6–7, 6–4 a 6–3 dosáhl na třetí wimbledonský
triumf a celkově devátou grandslamovou trofej.

Srpnovou US Open Series rozehrál montréalským Canada Masters, kde v přímém boji
o titul podlehl poprvé po dvou letech Andymu Murraymu. Skot tak ukončil šňůru
osmi vzájemných porážek. Ani popáté nevyhrál ve finále navazujícího Cincinnati
Masters, když mu Federer v 90 minut dlouhém duelu oplatil londýnskou porážku a
neumožnil mu zkompletovat kariérní Golden Masters, tj. zvítězit i na posledním
devátém turnaji série Masters.

Na posledním Grand Slamu sezóny, newyorském US Open 2015, byl coby světová
jednička nasazen jako číslo jedna. V úvodním kole nejprve přehrál Brazilce João
Souzu, následně snadno porazil rakouského tenistu Andrease Haider-Maurere, ve 3.
kole si poradil s dvacátým pátým nasazeným Andreasem Seppim z Itálie a posléze i
se Španělem Robertem Bautistou Agutem, se kterým prohrál druhý set. Ve
čtvrtfinále si poradil s dalším Španělem Felicianem Lópezem, když zvítězil ve
čtyřech setech. V semifinále pak ani ne za hodinu a půl hry zvítězil hladce
výsledkem 6–0, 6–1 a 6–2 nad obhájcem titulu Marinem Čilićem z Chorvatska, čímž
se dostal do celkově šestého finále na dvorcích Národního tenisového centra
Billie Jean Kingové a zároveň postoupil do čtvrtého grandslamové finále v jednom
roce. Ve finále se střetnul s Rogerem Federerem, kterého po 3 hodinách a 20
minutách boje porazil 6–4, 5–7, 6–4 a 6–4, díky čemuž vyrovnal vzájemnou bilanci
zápasů na 21–21. Celkově tak vybojoval desátý grandslamový titul, třetí v
kalendářním roce a padesátý pátý turnajový triumf na okruhu ATP Tour. Po Rodu
Laverovi (1969) a Federerovi (2006, 2007, 2009) se stal třetím mužem otevřené
éry, který si zahrál finále všech čtyř Grand Slamů v jediné sezóně.

Bez ztráty setu prošel pavoukem říjnového China Open a ve svém dvanáctém finále
bez přerušení zdolal španělskou turnajovou trojku Rafaela Nadala za 1:30 hodin
po dvousetovém průběhu 6–2 a 6–2. Počtem gamů se jednalo o nejhladší vítězství
ve vzájemné sérii obou tenistů, v níž Srb snížil pasivní bilanci duelů na 22–23.
Připsal si tak padesátý šestý singlový titul na okruhu ATP Tour. Na China Open
udržel i při šestém startu celkovou neporazitelnost, když všech 29 zápasů do
nichž v Pekingu nastoupil, vyhrál. Za Nadalovým tenisovým rekordem, 31 vyhranými
zápasy v řadě od premiérového startu (na French Open), tak zaostával pouze o dvě
utkání. Navazující týden potřetí ovládl Shanghai Rolex Masters po finálovém
vítězství nad Francouzem Jo-Wilfriedem Tsongou. Prodloužil tak svou 17zápasovou
neporazitelnost i dvacet dva vyhraných setů v řadě. Překonal také vlastní
finanční rekord ze sezóny 2013, kdy v jednom roce vydělal 14,5 milionu dolarů.
Šanghajská prémie přes 900 tisíc dolarů znamenala průběžný roční výdělek
16 041 009 dolarů, což představovalo nejvyšší odměnu v konkrétní sezóně v
historii tenisu.

Ve čtrnáctém finále bez přerušení, z patnácti odehraných turnajů roku, zdolal na
BNP Paribas Masters skotskou turnajovou dvojku Andyho Murrayho po dvousetovém
průběhu. Prodloužil tak svou 22zápasovou neporazitelnost a jako první tenista
vůbec vybojoval šest trofejí ze série Masters za jedinou sezónu, i čtyři trofeje
na pařířském mastersu. Proti Murraymu vyhrál desáté utkání z posledních jedenáti
a aktivní vzájemnou bilanci navýšil na 21–9.

Na londýnském ATP World Tour Finals porazil ve finálovém utkání Rogera Federera
po výsledku 6–3 a 6–4. Švýcarovi vrátil porážku ze základní fáze a v osmém
vzájemném utkání sezóny odešel popáté jako vítěz. Připsal si tak celkově pátou
trofej z Turnaje mistrů, čímž se dotáhl na Lendla a Samprase, a stal se vůbec
prvním tenistou, jenž vyhrál čtyři ročníky za sebou. Švýcarovi vrátil porážku ze
základní fáze a v osmém utkání sezóny odešel popáté jako vítěz. Celkový poměr
vzájemných duelů srovnal na 22–22.

Sezónu rozehrál Qatar ExxonMobil Open v Dauhá, kde neztratil žádný set. V
semifinále jej jediný tiebreak donutil odehrál šestý muž žebříčku Tomáš Berdych.
Ve finále zdolal světovou pětku Rafaela Nadala po setech 6–1 a 6–2. Vybojoval
tak jubilejní šedesátý singlový titul na okruhu ATP Tour. Srb nad Španělem
zvítězil v devátém z posledních deseti vzájemných utkání a vůbec poprvé se ujal
v sérii vedení 24–23 na zápasy. Jednalo se o jeho nejhladší vzájemnou výhru.
Srbská jednička tak navýšila aktivní zápasovou bilanci 85–5 za poslední rok, v
jejímž rámci držela proti hráčům elitní desítky poměr 35–5. Navíc posunula
vlastní bodový rekord žebříčku ATP na hodnotu 16 790 bodů.

V pozici světové jedničky, obhájce titulu a hráče nasazeného jako číslo jedna
vstupoval na Australian Open. Na úvod neměl potíže s korejským 19-letým tenistou
Čung Hjeonem, které ho porazil ve třech setech, díky čemuž zaznamenal 10. po
sobě jdoucích vítězství v prvním kole Australian Open bez ztráty sady. Stejný
počet setů potřeboval i ve 2. kole, v nemž porazil Francouze Quentina Halyse.
Vítězstvím ve třetím kole nad Andreasem Seppim dosáhl na 33. triumf v řadě nad
nějakým z italských protivníků (jediný duel prohrál v chorvatském Umagu v roce
2004 s Filippom Volandrim). V jeho 60. zápase na Australian Open udolal za čtyři
hodiny a 32 minut v pěti setech Gillese Simona z Francie a vybojoval účast v 27.
grandslamovém čtvrtfinále v řadě, kterou se vyrovnal Američanovi Jimmymu
Connorsovi. Djoković v utkání vyprodukoval 100 nevynucených chyb (jeho nový
vlastní rekord, předchozí hodnota byla 63). Ve čtvrtfinále si výsledkem 6–3, 6–2
a 6–4 poradil s japonským hráčem Keiem Nišikorim. V boji o finále se střetl s
Rogerem Federerem, kterého dokázal porazit ve čtyřech setech poměrem 6–1, 6–2,
3–6 a 6–3. Srb tak postoupil do svého 17. turnajového finále v řadě a vzájemnou
zápasovou bilanci s Federerem dokázal překlopit na svou stranu (24–23). Ve
finále narazil na Andyho Murrayho, se kterým se v boji o titul z Melbourne
střetl už počtvrté. Po kontrolovaném výkonu nakonec zvítězil ve třech setech
(6–1, 7–5 a 7–6) a od finále Wimbledonu 2013 ho z posledních dvanácti duelů
přehrál už pojedenácté. Srb vybojoval na zdejších kurtech 6. titul, který
znamenal vyrovnání rekordu v počtu titulů Australana Roye Emersona.

V semifinále BNP Paribas Open zdolal Nadala a ve finále si za 77 minut poradil s
kanadskou turnajovou dvanáctku Milose Raonice po hladkém průběhu 6–2 a 6–0. V
utkání nemusel odvracet žádnou brejkovou šanci soupeře a vyrobil pouze čtyři
nevynucené chyby, všechny v úvodní sadě. Jako první dokázal na Indian Wells
Masters zvítězit popáté, na což organizátoři zareagovali okamžitým přejmenováním
centrálního dvorce po jeho osobě. Šestým vítězstvím na navazujícím Miami Open
vyrovnal turnajový rekord Andreho Agassiho. V sérii ATP Masters 1000 vytvořil
nový rekordní zápis dvacátým osmým titulem a přeskočil Rafaela Nadala. Počtem 63
titulů na ATP Tour se odpoutal od Argentince Guillerma Vilase na deváté místo.
Potřetí za sebou, a počtvrté celkově, triumfoval na velkých březnových turnajích
v Indian Wells i Miami během jedné sezóny. Navíc se poprvé dostal do čela
historického žebříčku výdělků hráčů, když částkou 98,2 milionů dolarů odsunul
4. dubna z vedení Federera.

Antukovou část sezóny nezahájil dobře, když na turnaji kategorie Masters 1000 v
Monte Carlu podlehl, po volném losu, ve druhém kole 55. českému hráči žebříčku
Jiřímu Veselému ve třech setech. Djoković tak utržil druhou porážku v
probíhající sezóně a nejranější prohru za předešlé tři roky, když naposledy
předtím vypadl v prvním či druhém kole s Bulharem Grigorem Dimitrovem na Mutua
Madrid Open 2013. Jednalo se také o Srbův první nezvládnutý zápas s hráčem mimo
Top 50 od vyřazení 74. mužem klasifikace Xavierem Malissem na AEGON
Championships 2010. Ukončil tak sérii devíti vyhraných turnajů z posledních
deseti startů. Podruhé triumfoval na Mutua Madrid Open po finálovém vítězství
nad světovou dvojkou Andym Murraym ve třech setech. Proti hráčům elitní světové
desítky tak vyhrál předchozích 33 z 35 setů, což představovalo patnáct vítězných
utkání v řadě. Šedesátý čtvrtý singlový titul na okruhu ATP Tour znamenal posun
na šesté místo open éry, které sdílel s Björnem Borgem a Petem Samprasem. V
sérii Masters vytvořil nový rekord dvacátým devátým titulem. O týden později mu
finálovou porážku Murray oplatil, když jej zdolal na římském Mastersu
Internazionali BNL d'Italia ve dvou setech.

Na Roland Garros ztratil první ze dvou setů ve čtvrtém kole se čtrnáctým
nasazeným Španělem Robertem Bautistou Agutem. Po zisku zbylých tří sad prošel do
čtvrtfinále, čímž si 2. června zajistil start na závěrečném Turnaji mistrů v
Londýně. Navíc tato výhra znamenala, že se stal prvním tenistou historie s více
než 100 miliony dolarů výdělku na odměnách. Po kole částka činila
100 001 974 dolarů a po turnaji pak 101 917 404 dolarů. Druhý Federer měl na
kontě přes 98 milionů. Mezi poslední osmičkou hráčů zdolal turnajovou sedmičku
Tomáše Berdycha a v semifinále nepřipustil zápletku s Rakušanem Dominicem
Thiemem. V repríze finále lednového Australian Open přehrál světovou dvojku
Andyho Murrayho po čtyřsetovém průběhu. Zkompletoval tak jako osmý tenista
historie karierní Grand Slam. Po Budgeovi a Laverovi se výhrou stal třetím mužem
historie, jenž zvítězil na čtyřech grandslamových turnají v řadě. Šedesáté páté
turnajové vítězství na okruhu ATP Tour znamenalo dvanáctý vavřín z majoru a
posun na čtvrté místo historických tabulek, které sdílel s Australanem Royem
Emersonem. V Paříži zvítězil při dvanácté účasti, což představovalo nejdelší
období muže v čekání na zisk prvního titulu. Z předchozích dvaceti tří
odehraných grandslamů nepostoupil do finálového duelu pouze pětkrát.

Výhrou ve druhém kole Wimbledonu nad Francouzem Adrianem Mannarinem vytvořil
nový rekord otevřené éry 30 vítěznými zápasy na Grand Slamu v řadě, čímž
překonal výkon tenisové legendy Roda Lavera z konce šedesátých let dvacátého
století. Ihned v následném kole však tuto šňůru nedokázal navýšit, když byl
překvapivě nad jeho síly dvacátý osmý nasazený Američan Sam Querrey, který
dokázal Srba porazit ve čtyřech setech. Utkání se hrálo ve dvou dnech. Na
grandslamu tak Srb nepostoupil do osmifinále poprvé od Roland Garros 2009, kdy v
Paříži rovněž skončil ve třetím kole. Ukončil tím šňůru dvaceti osmi
grandslamových čtvrtfinále v řadě. Ve finále torontského Rogers Cupu popáté v
roce zdolal Keie Nišikoriho a navýšil celkový poměr vzájemných duelů na 10–2.
Čtvrtou trofejí z Canada Masters se zařadil na druhé místo za šest titulů Ivana
Lendla. Čtyřicátou třetí finálovou účastí v kategorii ATP Masters se
osamostatnil na čele statistik, když předchozí rekord sdílel s Nadalem a
Federerem.

Novak Djoković a Roger Federer se potkali ve 45 utkáních okruhu (a finále
Turnaje mistrů 2014 nebylo odehráno). Djokovic vyhrál 23krát a dvaadvacetkrát
odešel poražen. Poměr na tvrdém povrchu je vyrovnaný, 17–17 na zápasy, tak jako
bilance na antuce 4–4, a na trávě vede Djoković 2–1, když první vzájemné utkání
na zeleném pažitu Federer vyhrál v semifinále Wimbledonu 2012 a naopak poražen
odešel z finále Wimbledonu 2014 i 2015. Sedmnáctkrát vzájemné měření sil dospělo
až do rozhodující sady.

Na Grand Slamu spolu odehráli čtrnáct zápasů. Djoković v ní vede 8–6. Vedle
Nadala zůstává srbský tenista jediným hráčem okruhu, který švýcarského hráče
dokázal zdolat na dvou po sobě jdoucích turnajích „velké čtyřky“. Poté, co jej
přehrál na US Open 2010, vyřadil ho také na Australian Open 2011, dvakrát po
sobě ho poté porazil ve Wimbledonu 2014 a 2015. Spolu s Nadalem a Murraym jsou
pak jedinými třemi tenisty, kteří dosáhli nad Federerem dvouciferného počtu
vítězství. Opět Djoković s Nadalem zůstávají osamoceni ve statistice
grandslamových výher bez ztráty setu, když Srb stavu 3:0 na sety dosáhl na
Australian Open 2008, Australian Open 2011 a French Open 2012, Španěl jej tímto
způsobem dokázal zdolat ve finále French Open 2008.

Federer ukončil Djokovićovu neporazitelnost v sezóně 2011, do níž Srb vstoupil
šňůrou čtyřiceti jedna vítězství. V semifinále French Open 2011 však švýcarskému
tenistovi podlehl po čtyřsetovém průběhu. Tuto porážku mu však oplatil
v pětisetovém semifinálovém dramatu na záříjovém US Open 2011, kde ve druhém
ročníku za sebou odvrátil dva Federerovy mečboly a prošel do finále. Vzájemná
série pokračovala v semifinále Wimbledonu 2012, kde Švýcar uštědřil čtyřsetovou
porážku tehdejší světové jedničce a obhájci titulu. Před finále Turnaje mistrů
2014 Švýcar odstoupil pro zádové potíže. Poprvé se tak ve 45leté historii
turnaje finálový duel neodehrál. Poslední vzájemný zápas, na Australian Open
2016, vyhral Djoković 6-1, 6-2, 3-6, 6-3. Řada expertů hodnotí vzájemné
soupeření obou hráčů na US Open jako jedno z největších v rámci otevřené éry
tenisu.

Novak Djoković a Rafael Nadal svedli větší počet vzájemných střetnutí, než
jakákoli jiná dvojice v otevřené éře tenisu. Celkově se utkali ve 49 zápasech, v
nichž má kladnou bilanci výher a proher lepší Srb poměrem 26–23.

V sezónách 2006–2010 byla jejich vzájemná série zastiňována soupeřením Federera
a Nadala. Větší pozornost na sebe začala poutat od prvního finále Grand Slamu na
US Open 2010, v němž se dvojice utkala. Jedná se o jediný pár tenistů, jehož
členové proti sobě odehráli finálové zápasy na všech čtyřech grandslamových
turnajích, a to dokonce bez přerušení. Finálový duel na Australian Open 2012 je
řadou odborníků řazen k nejlepším utkáním tenisové historie. Mary Carillová a
John McEnroe označili tento zápas, spolu s jejich semifinále na French Open
2013, vůbec za nejlepší klání hraná na tvrdém povrchu a antuce. Web
ATPworldtour.com hodnotil soupeření této dvojice za třetí nejlepší v první
dekádě třetího tisíciletí.

Vůbec první duel oba proti sobě odehráli ve čtvrtfinále French Open 2006, z
něhož vítězně vyšel Španěl poté, co byl srbský hráč přinucen utkání ve třetí
sadě skrečovat pro zranění. Po zápasu Djoković médiím sdělil, že pochopil co je
třeba udělat, aby Nadala přehrál a dodal, že soupeř byl „na antuce k poražení“.
Od té doby zaujal Srb roli hlavního Nadalova soupeře na jeho nejdominantnější
antuce, když mu na tomto povrchu uštědřil přes polovinu všech porážek. K
premiérovému finále oba nastoupili na Indian Wells Masters 2007, z něhož vyšel
vítězně mallorský rodák. Jednalo se o teprve druhé vzájemné střetnutí na okruhu
ATP Tour. O týden později slavil debutový triumf Djoković, když soupeře zdolal
ve čtvrtfinále Miami Masters 2007. Od března 2011 do dubna 2013 se dvojice
utkala ve třinácti finálových zápasech bez přerušení, z nichž osm vyhrál srbský
hráč.

Od podzimu 2005 do června 2006 jej trénoval Riccardo Piatti, jenž současně vedl
Chorvata Ivana Ljubičiće. K rozchodu došlo poté, co kouč odmítl Srba připravovat
na plný úvazek jako jediného svěřence.

Od června 2006 jej trénuje bývalý slovenský tenista Marián Vajda. Poprvé se
potkali ve stejném roce v květnu na French Open. Djoković příležitostně najímá
další kouče na částečný úvazek. V jarní části 2007 se jednalo o Australana Marka
Woodfordea, jenž měl na starosti zlepšení hry na síti. Od srpna 2009 do dubna
2010 se na přípravě podílel Američan Todd Martin, jenž měl za úkol změnit styl
podání.

V červenci 2010 před daviscupovým utkáním mu pomohl odborník na výživu Igor
Četojević, jenž praktikoval tradiční čínskou medicínu včetně akupunktury. U Srba
diagnostikoval celiakii s jeho následným přechodem na bezlepkovou dietu.
Djoković se poté začal cítit silnější, rychlejší a v lepší formě. Po
wimbledonském triumfu v červnu 2011 byla spolupráce s Četojevićem ukončena.

Tabulka uvádí dosažené kolo grandslamového turnaje v soutěži mužské dvouhry.
Aktualizováno po Australian Open 2016.

V tomto článku byly použity překlady textů z článků Novak Djokovic na anglické
Wikipedii, 2011 Novak Djokovic tennis season na anglické Wikipedii a Novak
Djokovic career statistics na anglické Wikipedii.



https://cs.wikipedia.org/wiki/Husitstv%C3%AD

Husitství (někdy také husitská revoluce, v marxistické historiografii též
husitské revoluční hnutí) označuje nábožensky (a v jistých ohledech snad i
národnostně, sociálně a politicky) motivované hnutí pozdního středověku, vzešlé
z české reformace, jež usilovala o dalekosáhlou reformu církve. Husitství se
zrodilo z okruhu stoupenců pražského univerzitního mistra Jana Husa, po jehož
upálení v roce 1415 se masově rozšířilo a začalo citelně zasahovat do dějin
střední Evropy. Husité sami sebe nazývali kališníky, teprve později začali
používat i označení husité, které bylo zprvu chápáno pejorativně, a později
utrakvisté.

Chronologicky se husitské války zařazují do 15. století. O době od 90. let 14.
století do léta 1419 se obvykle hovoří jako o jakési předehře k počátku husitské
revoluce. Jako další předěl je chápán rok 1427, kdy se upevnila hegemonie
polních obcí a zároveň v Praze proběhl převrat, který znamenal příklon k
radikálnímu husitismu pražského souměstí. Radikálové ve svých rukou drželi
politickou moc až do bitvy u Lipan v květnu 1434, jako konec další etapy je
chápán rok 1436 a vyhlášení Basilejských kompaktát. Tento rok je tradičně i
uváděn jako konec husitských válek. Historikové František Šmahel a Petr Čornej
ve svých novějších pracích ovšem nepovažují rok 1436 za konec husitských válek,
ale upozorňují na souvislost vývoje v druhé polovině 15. století s dějinami před
rokem 1436. Pro Františka Šmahela husitské války končí až kutnohorským
náboženským mírem v roce 1485, Petr Čornej rozděluje husitské války na dvě etapy
1419–1436 a 1467–1479.

Na konci vlády Karla IV. byla Česká koruna jedním z nejmocnějších
středoevropských států. Přesto tento prudký vzestup měl své stinné stránky –
zemědělská produkce dosáhla hranice svých možností. Mor sice v Čechách ani na
Moravě nenabyl katastrofických rozměrů, nicméně jeho dopady na mentalitu
obyvatelstva byly stále dosti velké.

Také původně příznivé klima se v době husitských válek značně ochladilo, což
vedlo k vlně hladomorů.

Založení pražské univerzity sice pozvedlo Prahu kulturně, avšak na přelomu 14. a
15. století již bylo vzdělanců tolik, že nemohli najít uplatnění. Oslabení vlivu
cizinců v roce 1409 Kutnohorským dekretem vedlo ke snížení kvality a vlivu
pražské univerzity a dále také ke kulturní izolaci českých zemí[zdroj?]. Napětí
uvnitř církve vznikalo také kvůli sociálním rozdílům mezi duchovními.

Univerzita se navíc stala místem teologicko-filosofického boje – čeští vzdělanci
dostali přijetím myšlenek Johna Wycliffa, které do Čech přinesl Jeroným Pražský,
možnost odlišit se od německých nominalistů. Zprvu se tato diskuse odehrávala v
rámci odborného diskurzu, když však byly roku 1403 Viklefovy články shromážděním
univerzitních mistrů odsouzeny, napětí se jen vyhrotilo a podpořilo zášť vůči
cizím vzdělancům. Tyto myšlenky nacházely v Čechách půdu po sňatku princezny
Anny, sestry Václava IV., s anglickým králem Richardem II. Viclefovy názory však
v Praze nebyly nové, již roku 1381 s jeho názory na eucharistii polemizoval
Mikuláš Biskupec a na oprávněnost majetku roku 1393 arcibiskup Jan z Jenštejna.
Na pražské univerzitě pak od začátku 15. století probíhal spor mezi
filozofickými a teologickými zastánci nominalismu (většinou cizinci) a
přívrženci realismu, reprezentovanými především českou stranou a Viklefovými
přívrženci. V držení se Viklefa sledoval své učitele Stanislava ze Znojma a
Štěpána z Pálče. Roku 1403 německá část univerzity odsuzuje Viklefovy názory
sepsané dominikánem Janem Hübnerem. Viklefovy myšlenky užíval Jan Hus i ve svých
kázáních lidu.

Čeští mistři včetně Jana Husa měli podporu krále Václava IV. Roku 1405 odvolává
Stanislav ze Znojma své názory ohledně remanenční nauky na pokyn papežské kurie
dané pražskému arcibiskupovi Zbyňku Zajíci z Házmburka, vedoucí osobností české
strany na univerzitě se tak stává právě Jan Hus. Papež Řehoř XII. pak
prostřednictvím pražského arcibiskupa vybízel Karlovu univerzitu, aby Viklefovo
učení zavrhla. Český univerzitní národ sice soupis z Viklefa vybraných vět na
shromáždění 20. května 1408 odsoudil, avšak svými formulacemi dal najevo, že
pokud je Viklef chápán správně a v souvislostech, nejsou podle něj jeho názory
kacířské. Arcibiskup Zbyněk na králův nátlak vyhlásil, že v zemi nebylo shledáno
bludů.

Václav IV. navíc nebyl schopný natolik, aby dokázal úspěšně překonat spory s
Janem z Jenštejna či šlechtou. S vládou Václava IV. nebyla spokojena ani
aristokracie, důsledkem čehož byl Václav roku 1393 zajat a omezen. V zemi navíc
stále více rostl neklid. Na Moravě již několik desítek let probíhaly boje mezi
Joštem a jeho bratry. Když pak tyto boje skončily, utvořili nyní nezaměstnaní
bojovníci družiny, které v zemi loupily a hledaly nové uplatnění.

Kazatelé požadující nápravu stávajících poměrů se objevovali již v době vlády
Karla IV. (Konrád Waldhauser, Jan Milíč z Kroměříže). Do značné míry se jednalo
o módní záležitost, s postupem času však kritika začala nabývat na síle a
důrazu. Každá restrikce (1403 zákaz Viklefových článků, 1412 uvalení klatby na
Jana Husa) pak v kališnických kazatelích jen vyvolávala pocit mučedníků za
pravdu a zostřovala jejich rétoriku.

Drtivá většina kazatelů (Jan Hus, Jeroným Pražský, Jakoubek ze Stříbra)
zůstávala pevně zakotvena v tradici Bible. Současný řád si přáli vylepšit,
nikoli však změnit zcela od základů, cílem byl návrat k sjednocené církvi, která
by znovu naplňovala ideály rané církve. Poddaní mají autority poslouchat, avšak
jen tehdy, pokud jejich rozhodnutí nestojí proti Boží vůli. Kritizovány byly
také odpustky, při jejichž prodeji v roce 1412 vypukly v Praze pouliční bouře.

Husitské myšlenky se zprvu šířily výhradně mezi měšťany, teprve v 10. letech 15.
století se začaly šířit i na venkov, kde se pak spojily s myšlenkami chiliasmu a
nabyly bojovné síly.

Roku 1410 byl zvolen římským králem Zikmund Lucemburský. Situace v Říši byla
neklidná, navíc komplikována papežským schizmatem. Na Zikmundovo naléhání byl
proto svolán kostnický koncil, který měl vyřešit problém trojpapežství. Cílem
koncilu bylo také prodiskutovat reformu církve a zároveň se vypořádat s
herezemi. V rámci toho byl na koncil povolán i Jan Hus, který však již předem
prohlásil papeže za antikrista, autoritu církevního soudu neuznal a veřejně se
odvolal ke Kristu. Husovo učení, např. spis O církvi (De ecclesia), v němž za
hlavu církve pokládá Krista a za její členy lidi toužící po spasení, nebo učení
o příslušnosti/nepříslušnosti k církvi lidí predestinovaných k spáse, či
zatracení, bylo nakonec prohlášeno za herezi. Z Husova spisu vyplývalo, že
papež, který jedná zle, není nejen hlavou církve, ale dokonce ani její částí
(což se vztahovalo k Janu XXIII, nařčenému z pirátství a sodomie). A jelikož Hus
stále nebyl ochoten své učení odvolat, byl předán světské moci a 6. července
1415 před kostnickými hradbami upálen. Zbylý popel vhodili katovi pacholci do
řeky Rýna. Po Husovi tak nezůstalo nic, co by mohli jeho přívrženci uctívat. O
rok později byl koncilem odsouzen na hranici také Mistr Jeroným Pražský, druhá
nejvýznamnější postava pražského reformního kruhu.

Husovo upálení však mělo zcela opačný účinek, než koncil zamýšlel – místo toho,
aby kacířské učení zaniklo, začalo se v českých zemích rychle šířit a Hus začal
být uctíván jako mučedník. Symbolem hnutí se stal kalich, který měl symbolizovat
jeden z požadavků hnutí – přijímání podobojí, jakožto výrazu rovnosti duchovních
a laiků. Brzy se však mezi kališníky začaly projevovat i rozdíly (sociální,
názorové i zájmové), které nakonec vedly ke vzniku několika husitských proudů –
od umírněného proudu až po zcela radikální.

Situace se vyhrotila hlavně v Praze, kde se vůdcem radikálně smýšlejících husitů
stal kazatel Jan Želivský, který dosáhl svými strhujícími kázáními rychle velké
obliby. Václav IV. se ještě pokusil vzestupu revolučních nálad zabránit a na
radnici Nového Města pražského dosadil na počátku června 1419 nové konšely,
kteří zatkli několik novoměstských husitů. Netrvalo dlouho a husité pod vedením
Želivského napadli Novoměstskou radnici a konšely vyházeli z oken (podle
latinského výrazu pro okno se tato událost nazývá defenestrace) a několik z nich
ubili. Kronikáři uvádějí, že po zprávě o této události postihl Václava IV. na
Novém hradu záchvat hněvu (asi mrtvice), pod jehož vlivem mu rychle ubývalo sil,
během několika týdnů zemřel (16. srpna 1419). První pražská defenestrace byla
počátkem husitské revoluce, která přerostla v dlouholeté války.

Po smrti Václava IV. se jediným právoplatným dědicem českého trůnu stal uherský
a římský král Zikmund. Šlechta, ať katolická či husitská, s tím v podstatě
souhlasila, ale v souladu s tehdejšími zvyklostmi byl vypracován seznam
podmínek, za jakých měl Zikmund usednout na český trůn. Tyto podmínky se ukázaly
být pro Zikmunda, pokud by chtěl v českých zemích vládnout jako silný a
nezávislý panovník, nepřijatelné. Odjel tedy do Vratislavi, kde se začal
připravovat na křížovou výpravu proti husitům.

Čechy zachvátily revoluční nepokoje. Tzv. vedlejší země Koruny české, Slezsko a
Lužice, zůstaly věrné katolické církvi, komplikovanější se ukázala být situace
na Moravě. Část radikálních husitů se uchýlila na strategicky výhodný ostroh,
nazývaný hradiště (snad bývalé opidum) nad řekou Lužnicí a vybudovala tady nové
město. Dostalo biblický název Tábor (podle hory Tabor blízko Nazareta). Táborité
(či také táboři) pod vlivem v té době vlivných chiliastických představ nechtěli
žít podle dosud platných lidských zákonů, které považovali za nedokonalé, ale
podle Božího zákona – Bible. Vzájemně se nazývali bratry a sestrami a po
příchodu do města odevzdávali svůj majetek do kádí umístěných na náměstí; ten
měl posloužit celé komunitě, aby dokázala překonat první kritický rok existence,
kdy ještě nebyly ukotveny vztahy s okolním venkovem. V čele táborů stáli kněží,
o vojenské záležitosti se starali čtyři hejtmané. Jedním z nich se stal muž se
zkušenostmi ze záškodnických válek Jan Žižka z Trocnova, který se následně
osvědčil jako vynikající vojevůdce. Nebyl nikdy poražen, přestože poslední léta
svého života velel vojenským akcím husitů jako úplně slepý. Již od založení
Tábora na jaře 1420 začal Jan Žižka se svými sbory úspěšně operovat v prostoru
jižních a západních Čech, kde si začal systematicky podmaňovat bašty katolíků.
Vítězně skončila i bitva u Sudoměře, kde se ho pokusila porazit západočeská
katolická šlechta.

Splněním těchto požadavků podmiňovala kališnická šlechta přijetí Zikmunda za
českého krále. V ostatních názorech se jednotlivé husitské skupiny výrazně
lišily, což bylo příčinou vleklých neshod a taktéž ozbrojených konfliktů mezi
nimi. Sjednotit se dokázaly pouze v případě vnějšího ohrožení. Poprvé to bylo
roku 1420, kdy papež Martin V. vyhlásil v podstatě na Zikmundovu žádost proti
husitům křížovou výpravu. Zikmund s vojskem sebraným ve Vratislavi, ke kterému
se připojila i česká a moravská katolická šlechta, napadl vzápětí Čechy. Brzy
dorazil až k Praze (zde činilo jeho vojsko asi 30 000 mužů), obklíčil ji a
obsadil Hrad a Vyšehrad. V nejvyšší tísni požádali pražští husité o pomoc
v Táboru. Táboři vedení Žižkou přitáhli do Prahy. Zásadním zvratem v obléhání a
tím i celé křížové výpravy se stalo odražení Zikmundových sil, které se pokusily
obsadit vrch Vítkov, čímž by úplně odřízly Staré a Nové Město pražské od
možnosti zásobování. Po tomto fiasku finančně vyčerpaný Zikmund od Prahy odtáhl,
zůstaly jen jeho posádky na Vyšehradě a Pražském hradě. Spojenému vojsku táborů
a pražanů se během roku 1420 podařilo získat Vyšehrad po bitvě u jeho hradeb,
kde znovu porazili 1. listopadu Zikmundovo vojsko. Na jaře 1421 husité převzali
kontrolu nad většinou královských a velkých poddanských měst ve středních a
východních a severozápadních Čechách (Rokycany, Chomutov, Kadaň, Žatec, Louny,
Slaný, Beroun, Český Brod, Kouřim, Kolín, Čáslav, Nymburk, Kutná Hora, Jaroměř,
Chrudim). Ta se stala základem pražského svazu. V červnu 1421 kapitulovala i
Zikmundova posádka na Pražském hradě. V červnu 1421 se sešel v Čáslavi sněm.
Jeho účastníci přijali čtyři artikuly pražské a odmítli Zikmunda, kterého
obvinili ze zločinů proti království a jeho obyvatelům, jako svého krále.

Do podzimu 1421 se výrazně konsolidovala táborská strana, která rázně skoncovala
s ultraradikálními sektami pikartů a adamitů, jejichž ideály a praktiky hrozily
ochromit politickou a vojenskou sílu Tábora. Naopak v Praze se v červnu 1421 k
moci dostal radikální kněz Jan Želivský, od října 1421 do jeho pádu v březnu
1422 se hovoří o otevřené Želivského diktatuře. Na podzim 1421 také ztroskotala
druhá křížová výprava proti husitům, kterou inicioval kardinál Branda di
Castiglione a říšská města. K této výpravě se připojil i Zikmund Lucemburský a
Albrecht Habsburský úspěšným útokem na husitstvím ovlivněnou Moravu, odkud
vytáhl směrem na Kutnou Horu. Před spojeným husitským vojskem pražanů a táborů
vedeným Žižkou ale ustoupil zpět do Německého Brodu, který byl husity dobyt.

Na jaře 1423 vyvrcholily pravděpodobně spory nekompromisního Žižky s táborskými
kněžími jeho odchodem do východních Čech, kde ze svých věrných a početných
východočeských husitů (orebitů) vytvořil nový svaz. Brzy ovládl velká
východočeská města Hradec Králové (na úkor svého spojence Diviše Bořka z
Miletínka), Dvůr Králové, Jaroměř a Čáslav. Proti bojovně naladěnému Žižkovi
byla na podzim 1423 vytvořena svatohavelská koalice, kde se poprvé spojili
umírnění kališníci s katolickou šlechtou. Její vojsko ale bylo Žižkou poraženo v
červnu 1424 v bitvě u Malešova a přestože ten uvažoval o ovládnutí Prahy,
nakonec se zapojil do jednání o míru zakončených tzv. libeňskou smlouvou a o
něco později zdickými úmluvami. 11. října 1424 Žižka během tažení na Zikmundem
ovládanou Moravu zemřel.

Brzy po Žižkově smrti došlo k porušení zdických dohod a táborský svaz, Žižkovi
sirotci teď vedení Janem Hvězdou, řečeným Bzdinkou, a pražský svaz proti sobě
vystoupily v boji o sféry vlivu. Bzdinka dokázal spojit táborský a východočeský
svaz, stal se nejvyšším táborským hejtmanem a v říjnu 1425 došlo k dohodě i s
pražským svazem. V této době se vyprofiloval i poslední velký husitský svaz:
žatecko-lounský, v jehož čele stál po celou dobu válek schopný Jakoubek z
Vřesovic. Přestože mezi jednotlivými svazy i nadále vládlo napětí, vytáhla
jejich spojená vojska na jaře 1426 proti Ústí nad Labem, v té době drženém
saským markrabětem. Z Říše proti nim vyrazilo vojsko složené ze saských,
durynských a míšeňských bojovníků. To bylo v bitvě 16. června 1426 krutě
poraženo v bitvě Na Běhání a město vzápětí dobyto a vypleněno. V dubnu 1427
proběhl v Praze další převrat, tentokrát podnícený snahou litevského knížete
Zikmunda Korybutoviče o upevnění kontaktů s katolickou šlechtou. Z Prahy byli
vyhnáni či od moci odstaveni umírnění kněží a univerzitní mistři Křišťan z
Prachatic, Prokop z Plzně, Petr z Mladoňovic, Jan Příbram a Jakoubek ze Stříbra,
Korybutovič byl uvězněn na hradě Valdštejn a do čela pražského duchovenstva byl
zvolen Jan Rokycana. Pražské souměstí se tak dlouhodobě přiklonilo ke spolupráci
s radikálními husitskými svazy.

Pro léta 1427 až 1431 je charakteristická jakási mocenská stabilita vytvořená
součinností všech husitských svazů. Od roku 1426 se v čele táborského svazu
objevila výrazná osobnost kněze Prokopa Holého, který dokázal i vlivem svého
původu udržovat živé kontakty s Prahou. V čelní pozici u východočeského
husitského svazu byl i nadále kněz Ambrožek. Vedle výrazné duchovní mocenské
složky (někdy se hovoří o husitské teokracii) se pevně vydělila složka polních
vojsk, která na rozdíl od počátečních let revoluce disponovala v podstatě
profesionální vojenskou silou. V čele polních vojsk stálo několik hejtmanů, nad
nimi nejvyšší hejtman. Dále každý husitský svaz disponoval množstvím ovládaných
měst s jejich posádkami a množstvím spojeneckých šlechticů s jejich družinami.

Stabilita v zemi byla dána i tím, že katolická šlechta již prakticky nedokázala
vzdorovat husitským spojencům, jedinou výraznou katolickou enklávou kromě
panství Oldřicha II. z Rožmberka zůstala Plzeň a její zázemí. Tato stabilizace
umožnila změnit taktiku, místo bránění husitství na území Čech začali husité
podnikat rejsy (spanilé jízdy) do Rakous, Říše, vedlejších zemí Koruny české a
horních Uher, které jim také umožnily hospodářsky odlehčit neúrodami a válečnými
útrapami zničené zemi.

V roce 1427 došlo k organizaci již třetí křížové výpravy, tentokrát ze strany
braniborského markraběte Fridricha. Do čela se vedle Fridricha postavil
trevírský arcibiskup Otto z Ziegenheimu. Křižáci přitáhli v srpnu 1427 až ke
Stříbru, kde však vojsko těsně před střetem s husitským vojskem zpanikařilo a
uprchlo, část i do Tachova, který byl následně vypleněn. Tento neúspěch se jen
stal podnětem k organizaci čtvrté výpravy pod taktovkou papeže Martina V. a po
jeho smrti Evžena IV. a kardinála Giuliana Cesariniho. Ta, pod vedením Fridricha
Hohenzollernského, vtrhla do Čech v srpnu 1431. Početné vojsko oblehlo Domažlice
a chystalo se je dobýt. Jakmile však křižáci zaslechli hřmot kol blížících se
vozů husitského vojska a píseň Ktož jsú boží bojovníci, obrátili se dle legendy
v panice na útěk. O vojenském tažení proti českým husitům uvažovala v roce 1430
dokonce i Jana z Arku.

V březnu 1431 došlo k prvním, zatím neúspěšným, domluvám v Chebu mezi Zikmundem
Lucemburským a husitskou delegací na podmínkách husitské účasti na krátce
předtím vyhlášeném církevním koncilu v Basileji. Zároveň ovšem pokračovaly na
papežské straně přípravy na čtvrtou křížovou výpravu.

Porážka poslední křížové výpravy vedla kardinála a fakticky i hlavního
předsedajícího koncilu Giuliana Cesariniho a další účastníky k přesvědčení, že
je nutné husity pozvat k jednání. Husité návrh přijali ovšem s žádostí o
předběžnou schůzku, kde by se stanovily podmínky jednání. Ta úspěšně proběhla v
dubnu a květnu 1432 v Chebu (viz chebské úmluvy). Husitskému poselstvu složenému
z duchovních i světských zástupců všech svazů se v Basileji (leden-duben 1433)
nepodařilo prosadit svůj požadavek na uznání čtyř artikul v celoevropském (resp.
celokřesťanském) kontextu, obě strany spíše sondovaly pozici svého protivníka a
v jednáních se nadále pokračovalo v Praze během svatotrojického sněmu v červnu
1433, zástupci husitů ovšem již změnili strategii a žádali o závaznost artikul
pro všechny obyvatele českých zemí.

V této době došlo k výraznějšímu rozkolu mezi umírněnými husity a radikálními
bloky. Spolu s husitskou delegací vracející se z Basileje přijelo poselstvo
koncilu. Zjistilo, že mezi husitskými Čechy nepanuje shoda a že největší
překážkou v dosažení dohody je nejradikálnější složka husitských Čech – polní
vojska bratrstev – jihočeského táborského a východočeského sirotčího. Obratný
diplomat Jan Polomar pak na koncilu prosadil novou slibnou linii postupu proti
Čechům. Ústupky koncilu v některých otázkách (např. povolení přijímání z
kalicha) měly rozvrátit husitský blok a tak připravit půdu k likvidaci polních
vojsk bratrstev. Polomarovu taktiku vystihuje jeho výrok, že s českým národem je
třeba zacházet jako s koněm nebo mezkem, to jest dlouho mírně a pěkně, aby se
mohla přehodit ohlávka, jež ho umožní přivázat ve stáji. V jednání s koncilem
svou šanci vidělo i kališnické panstvo, které mohlo upevnit své mocenské pozice
vůči radikálům. Ti naopak jednak z hlediska svých ideových, ale i čistě
praktických pozic (profesionální vojáci si dokázali jen těžko představit život
bez válečných konfliktů, pozice katolíků v zemi byla již několik let zoufalá)
nebyli ochotni vyjít vstříc požadavkům koncilu.

Již v době, kdy poselstvo koncilu opouštělo Prahu a vracelo se do Basileje,
oblehlo v létě 1433 táborské bratrstvo, později doplněné oddíly některých
spojenců, pilíř katolíků v západních Čechách, město Plzeň. Prokop Holý tím chtěl
pravděpodobně demonstrovat sílu polních vojsk a vystrašit zahraniční protivníky
tak, aby byli ochotni k zásadním ústupkům. Zemi po řadě neúrodných let, v
důsledku válečných útrap a hospodářské blokády sužoval hlad a nemoci. Tehdejší
hospodářství ani v době úrody a míru nebylo schopné trvale vydržovat několik
tisíc profesionálních vojáků polních vojsk. Táborské vojsko před Plzní tak
trpělo hlady. Husitská zásobovací výprava do Bavorska byla nedaleko hranic u
Hiltersriedu znenadání napadena a až na několik desítek mužů zničena. V ležení
před Plzní vypukly nepokoje. Bojovníci obviňovali z neúspěchu hejtmany, fyzicky
byl napaden i Prokop Holý, který poté opustil vojsko a uchýlil se do Prahy. Na
skleslé náladě nic nezměnil ani příchod druhého polního vojska – sirotků, kteří
se vrátili na podzim 1433 ze své výpravy k Baltu. Od bratrstev se odvracel i
selský lid, sužovaný polními vojsky, která po venkově sháněla potraviny a píci.

Podzimní svatomartinský sněm v Praze zvolil novou zemskou vládu v čele s Alešem
Vřešťovským z Riesenburka. Nezávazně se dohodl také se zástupci koncilu, kteří
opět dleli v Praze. Sílily hlasy požadující rozpuštění polních vojsk,
považovaných za hlavní překážku mírových dohod.

Rozkol vyvrcholil během jara 1434, kdy došlo k rozdělení husitů do dvou bloků.
Neúspěšné obléhání Plzně, které pokračovalo i na jaře 1434, těžce pošramotilo
pověst polních vojsk. Husitská pravice a střed, pod vedením nedávno zvoleného
zemského správce Aleše Vřešťovského, se koaličně spojila s katolíky a vytvořila
tzv. panskou jednotu, k níž se připojilo i Staré Město pražské. Podplacený
husitský hejtman Přibík z Klenové zrádně zásobil obleženou Plzeň a naděje na
její dobytí byla v nedohlednu.

Mezitím se na přelomu dubna a května shromažďovalo u Kačiny ve východních
Čechách vojsko panské jednoty. 5. května 1434 mu otevřelo své brány Staré Město
pražské a následujícího dne bylo přepadeno a dobyto také Nové Město, z něhož
uprchl i Prokop Holý. Vrátil se opět k polním vojskům a ujal se organizování
odvetných akcí. 9. května bratrská polní vojska zrušila obléhání a odtáhla od
Plzně. Rozdělila se a směřovala do oblastí, které ovládala, aby doplnila
prořídlé řady svých bojovníků. S protivníkem se opět spojená polní vojska
setkala dne 30. 5. 1434, kdy však byla poražena v bitvě u Lipan. Touto porážkou
byla radikální polní vojska vyloučena z politického rozhodování o osudech země,
což otevřelo cestu k dohodě s basilejským koncilem a se Zikmundem Lucemburským;
kompaktáta ve své umírněné podobě byla slavnostně přijata a vyhlášena 5.
července 1436 v Jihlavě (Basilejská kompaktáta) za účasti římského císaře a
koncilního legáta.

Husitské války lze označit za období českých dějin (a dějin střední Evropy),
které vyvolává mnohé kontroverze. Ve válečných letech upadlo hospodářství do
katastrofálního stavu, obchodní styky se zahraničím byly oficiálně přerušeny
(prakticky výrazně oslabeny), stejně tak domácí produkce, hodnota mince výrazně
poklesla i v důsledku oslabení těžby v Kutné Hoře, která vyhnáním místních Němců
přišla o množství odborníků. Těžkou zátěží bylo uživení stálých vojsk.
Dlouhodobá ekonomická izolace měla za důsledek oddálení příchodu
sociálně-ekonomických změn z oblastí, kde už probíhala fáze nástupu raného
novověku. Česká ekonomika zaostávala i ve druhé polovině 15. století a ani v
začátku 16. století se tento vývoj nepodařilo zvrátit.

Zároveň se přesto, že se podařilo udržet integritu zemí Koruny české, oslabily
vztahy mezi jednotlivými zeměmi, animozita se projevovala především ve vztazích
s katolickými Horní a Dolní Lužicí a Slezskem.

Došlo k výraznému úbytku obyvatelstva na kterém se podílely jak husitské války a
s nimi spojené hladomory, tak epidemie moru, který byl do Evropy zavlečen ve 14.
století a od té doby se v pravidelných intervalech neustále vracel. Odhaduje se,
že v průběhu 15. století zaniklo několik stovek vesnic. Počet obyvatel českých
zemí, který se kolem roku 1400 odhaduje na 2,80–3,37 milionů, do roku 1526 podle
některých odhadů klesl na 1,50–1,85 milionů.

Obě válčící strany se dopouštěly masakrů zajatých vojáků i civilního
obyvatelstva v dobytých městech, zejména pokud se obléhané město odmítalo vzdát.
Jako příklady lze uvést masakr katolických obyvatel Chomutova roku 1421,
vhazování zajatých husitů a jejich sympatizantů do šachet v kutnohorských
dolech, masakr obránců a obyvatel Německého Brodu v lednu 1422, nebo upálení 700
zajatců po bitvě u Lipan ve stodolách v blízkém okolí roku 1434.

Duchovní kultura a všeobecná vzdělanost procházely velkou krizí, velká část
venkovských a městských škol zanikla, vážně poklesl i význam pražské univerzity,
a to odchodem nečeské části univerzitní obce a zavřením několika fakult. Úlohu
Karlovy univerzity jako regionálního centra vzdělání tak převzala např.
univerzita v Lipsku či ve Vídni.

Příchod husitské revoluce znamenal konec stavebního rozmachu i rozvoje gotického
umění v Čechách. V neklidných dobách klesl zájem o budování nových staveb i
tvorbu uměleckých děl. Chyběly také finanční prostředky. Po smrti Václava IV. se
rozpadl panovnický dvůr, a tak zmizel jeden z hlavních zákazníků stavebníků a
umělců. Mnozí poté opustili české země. Stavební činnost upadala, často ustaly i
práce na rozestavěných objektech. To se stalo také s katedrálou sv. Víta na
Pražském hradě. Jen někteří stavitelé se uplatnili při budování a zdokonalování
opevnění hradů a měst. Někteří odborníci také zastávají názor, že husitské války
v tomto směru ve svém důsledku znamenaly izolaci Čech a oddálení příchodu
renesanční kultury z (katolické) ciziny.

Málokterou oblast postihly husitské války tak těžce jako výtvarné umění. Husité
vyplenili početné kláštery a kostely a během obrazoboreckých bouří zničili mnoho
vynikajících uměleckých a literárních děl.

V letech 1421–1424 bylo v Čechách a na Moravě zničeno 14 benediktinských
klášterů a 18 proboštství, přičemž bylo usmrceno přibližně 674 řeholníků a
řeholnic. Dále husitská vojska zničila 16 premonstrátských klášterů, ve kterých
zemřelo snad 575 řeholníků a řeholnic. Cisterciáckých klášterů a proboštství
bylo zničeno 33, pobito bylo 3884 řeholníků a řeholnic. Augustiniáni přišli o 40
klášterů a 450 členů řehole. Zpustošeno bylo i 44 klášterů minoritských, 37
dominikánských a 3 další kláštery jiných řádů, celkově v nich bylo pobito 550
řeholníků a řeholnic. Plenění klášterů pokračovalo i ve 2. pol. 20. let 15.
století.

V protikladu k tomu stojí velké bohatství husitského myšlenkového odkazu, kterým
byla obohacena tehdejší reformní část Evropy.

Husitské válečnictví přineslo do tehdejšího vojenství mnoho změn a čeští
žoldnéři, kteří používali husitskou bojovou taktiku a výzbroj, patřili k
vyhledávaným válečníkům po celé 15. století. Příkladem je Jan Jiskra z Brandýsa,
který v čele bratříků válčil v Uhrách i proti Turkům na Balkáně. Bitva u
Schönbergu roku 1504, během níž Maxmilián Habsburský v čele svých rytířů a
lancknechtů zaútočil na české žoldnéře vracející se do Čech, byla poslední
bitvou ve které čeští bojovníci použili husitskou vojenskou taktiku včetně tzv.
vozových hradeb. V bitvě zahynulo na 1600 českých válečníků. Maxmilián ocenil
jejich statečnost v boji a 700 přeživších zajatců ihned po bitvě propustil aniž
by požadoval výkupné.

Zakladatel moderní historiografie František Palacký chápal husitství spolu s
celou českou reformací jako vrchol národních dějin, v očích pozdějších kritiků,
především pak Josefa Pekaře, posuzoval ale husitskou revoluci příliš nekriticky
a zároveň vytvářel umělá a účelová spojení se soudobou sociálně-politickou
skutečností. Palackého pohled na husitskou revoluci naopak podpořila skupina
kolem T. G. Masaryka, hledající v husitství společenský zápas o humanitu a
inspiraci pro moderní český národní program, který měl být právě na husitském
odkazu postaven. Třetí názorový proud vycházel z učení katolické církve, která
jakýkoliv husitský odkaz odmítala jako rozrušení kontinuity českých dějin (tento
pohled byl později korigován, a to i ve vztahu k Janu Husovi).

Prosazování Masarykovy vize husitského odkazu se v politickém životě společnosti
projevilo bezprostředně po vzniku První republiky. Tato skutečnost měla podíl i
na podobě vztahu československého státu s německou menšinou a s katolickou
církví. V demokratickém prostředí první republiky se však vedle masarykovských
pohledů např. Rudolfa Urbánka prosazovali i četní ideoví odpůrci. Na husitství
ideově navázala v roce 1920 nově vzniklá Církev československá husitská.

Husitské války, které zapadají do kontextu českého reformního zápasu, sehrály
velmi důležitou roli v moderní české historiografii, jejich rozdílné
interpretace se především v 19. století zřetelně promítly i do česko-německých
vztahů.

Po prosazení marxismu-leninismu do československé historiografie byl tzv.
husitský odkaz znovu a nově zpolitizován a ideologicky zcela zdeformován do
podoby sociálního hnutí a sociální revoluce utlačovaných, tedy prostého lidu,
proti utlačovatelům, tedy panovníkovi, šlechtě a katolické církvi. Tento fakt
hluboce a negativně změnil obecné povědomí o husitské revoluci.[zdroj?] Na poli
historického bádání se přitom až po roce 1989 podařilo znovuotevřít prostor pro
svobodnou diskusi na toto téma.

Legenda vypráví o husitech obléhajících město Naumburg roku 1432. Němci prý
tehdy vzkázali, že nepřistupují na vzájemnou smlouvu o šetření zajatců. Proto se
Prokop Holý rozhodl, že pokud se obležené město nepoddá, bude do základů
vypáleno a jeho obyvatelé pobiti. Měšťané se odmítli podrobit, ale přesto dali
na radu městského zámečníka a do husitského ležení vyslali prosit o milost své
děti. Husitům se dětí zželelo, pohostili je a dokonce jim na cestu natrhali
třešně. Od té doby se zde slaví Kirschenfest.



https://cs.wikipedia.org/wiki/BDSM

BDSM je pojem obecně užívaný pro širokou škálu sexuálních praktik a orientací
založených na domluvě, že je jeden z partnerů nadřazen druhému. Patří sem
zejména erotický sadismus, masochismus a různé formy fetišismu. Základem je
absolutní oddanost a poslušnost podřízené osoby vůči dominantní a na oplátku za
to podřízené osobě dominantní osoba zaručuje, že s ním bude jednat v rámci
předem dohodnutých pravidel. Tato pravidla obsahují i pravidla o způsobu trestů
či odměn. Tento vztah časem může přerůst i ve vztah otrokářský, tzn. že ze
submisiva se dobrovolně stává otrok či otrokyně, a dobrovolně se vzdá všech
svých práv, což většinou bývá doloženo podepsáním tzv. otrocké smlouvy, která je
submisivem dobrovolně podepsána.

V okamžiku sexuálního vzrušení je tělo zaplaveno adrenalinem a endorfiny, které
způsobují, že tělo vnímá vnější podněty jinak než za normální situace. Často
potřebuje k vybuzení stejné reakce silnější podněty než obvykle. Proto i
„normální“ milenci při sexu často nevnímají například kousance a škrábání.
Podřízená osoba se však většinou nedokáže uspokojit bez takové stimulace. Občas
mu stačí jen drobné plácnutí či zmačknutí bradavek nebo prsou, aby dosáhl aspoň
částečného uspokojení.

Pro některé lidi jsou vzrušující nejenom fyzické podněty, psychické podněty, ale
též sama idea nadřazenosti (dominance) nebo podřízenosti (submisivita). Tato
idea dominance a submisivity je u mnohých párů nebo skupin součástí denního
života (tzv. 24/7), nevymezuje se pouze do oblasti sexuálních aktivit. Tento
vztah však má předem jasně stanovená pravidla a nic se neděje submisivovi bez
jeho svolení – tzn. že dominant neboli Pán (Paní) ví, co smí se svým submisivem
dělat a co už nikoliv a i přesto se ho čas od času táže je-li vše v pořádku.
Každý submisiv má právo na tzv. stopku, smí ji použít kdykoliv by se stalo něco
neočekávaného, nebo kdykoliv by dominant zašel za hranice jeho možností. V tu
chvíli dominant všeho nechá a okamžitě "odstraní" důvod použité stopky. Díky
tomuto pravidlu má podřízený jistotu že s ním bude nakládáno jak je dopředu
domluveno a že nedojde k případné újmě na jeho zdraví.

Obvyklou (jakkoliv ne nutnou) součástí D/S her jsou symboly nadřazenosti a
podřízenosti (jezdecký bičík, biče, důtky, plácačky, provazy, pouta, okovy, pás
cudnosti, řetězy, obojek), roubíky, přívěsek BDSM znaku trojná monáda. Některé
jsou nošené zejména submisivem trvale (byť v decentní formě – stále nošený šperk
symbolizuje obojek a či znak BDSM trojnou monádu). V dřívějších dobách bylo
možné i tzv. značkování, neboli vypalování cejchu s iniciály vlastníka submisiva
(dnes může nahradit tetování).

Častou součástí D/S je hraní rolí (ne však nezbytně). Typické scény a postavy
jsou:

Ačkoliv v komerční erotické produkci obvykle převládá prezentace dominantního
muže a submisivní ženy, erotická dominance a submisivita se obecně neváže na
pohlaví a jsou možné všechny představitelné kombinace.[zdroj?] Častý je také
takzvaný „switch“ kdy se partneři v roli nadřazeného střídají, což však není tak
časté, většinou jsou role jasně rozdělené již od začátku a to po celou dobu
trvání vztahu. Další je tzv. komtesa, je to subinka která patří a je podřazena
jednomu Pánovi či Paní, ten však má další submisivy, kterým je ona nadřazena.
Submisivní osoba nesmí mít víc jak jednoho Pána či jednu Paní, avšak Paní či Pán
může mít kolik chce submisivů. Tyto vztahy jsou z obou stran naprosto dobrovolné
a dojde-li k porušení těchto základních pravidel, vztah většinou skončí.
Submisiv by měl za sebe najít odpovídající náhradu, což ne každý dominant
vyžaduje.

Vyznavači BDSM se často sdružují s lidmi obdobného či doplňujícího se sexuálního
zaměření. V současné době můžeme i v České republice mluvit o existenci BDSM
komunity. Skutečností však je, že ne všichni lidé, jejichž sexuální zaměření
spadá do kategorie BDSM, se k BDSM komunitě hlásí. Může to být z důvodu studu,
snahy chránit si své soukromí, ale na druhé straně také proto, že komunita má
obvykle svá pravidla typu „safe, sane and consensual“, díky nimž mohou
patologickým sadistům členové komunity připadat nezajímavě. V BDSM komunitě se
často vyskytují i lidé konvenčně sexuálně zaměření (tzv. vanilky), pro které se
toto prostředí jeví jako atraktivní a zajímavé, jelikož si myslí, že uvidí něco,
co jinde ne, zejména, že subinky jsou veřejným majetkem, který je půjčován k
ukájení a poté se diví, že tomu tak nebývá. Častější však je výskyt vanilek,
navštěvujících BDSM akce z důvodu vysoké koncentrace přátel, přičemž i tyto
vanilky se následně mohou stát ručiteli za nově příchozí, je-li ručitelství
vyžadováno.

V Langhansově galerii v Praze byla[kdy?] možnost setkat se s uměleckým náhledem
na některé tyto praktiky v díle japonského fotografa Nobujoši Arakiho, tradičně
přijímaném velmi rozdílně. Byl tu vystaven i cyklus „Bondage“, přímo odkazující
k tomuto tématu.



https://cs.wikipedia.org/wiki/Mexiko

Mexiko, plným názvem Spojené státy mexické, španělsky Estados Unidos Mexicanos,
je federativní republika na americkém kontinentě. Geograficky se nachází drtivou
většinou území v Severní Americe, geopoliticky bývá ale často řazeno mezi státy
Střední Ameriky.

V předkolumbovském období se na území dnešního středního a jižního Mexika
rozvíjely mezoamerické civilizace. Po příchodu Evropanů do „Nového světa“ dobyl
mezi roky 1519 a 1521 conquistador Hernán Cortés Aztéckou říši, záhy poté
obrátili Španělé pozornost na ostatní indiánské státy v oblasti, přičemž
poslední dobyli roku 1697. V roce 1535 založili Španělé svoji kolonii Nové
Španělsko s hlavním městem Ciudad de México na místě hlavního aztéckého města
Tenochtitlán přímo na území vysušeného jezera. V první třetině 19. století sice
získalo Mexiko nezávislost na Španělsku, ale odtržení Texaské republiky a po
prohrané Mexicko-americké válce (1846–1848) ztratilo Mexiko rozsáhlé území na
severu státu (Horní Kalifornie a Santa Fe de Nuevo México). Vlády nad zemí se
také na čas zmocnili Francouzi (1864–1867). Zakladatelem moderního mexického
státu je Benito Juárez, první prezident v Americe indiánského původu. Revoluce
roku 1910 vyústila v občanskou válku, která si vyžádala přes milion obětí, a
vyvrcholila pozemkovou reformou a znárodňováním za vlády prezidenta Cárdenase.
Díky objevu ropy v Mexickém zálivu je životní úroveň v zemi relativně vyšší, než
v ostatních latinskoamerických zemích. Mexiko má činné sopky a je ohrožováno
zemětřeseními. Roku 1985 jedno takové napáchalo velké škody v hlavním městě.

V 90. letech 20. století se v chudých částech Mexika (především Chiapasu)
zformovalo hnutí EZLN, vedené osobou nazývanou jako Subcomandante Marcos,které
od roku 1994 revoltuje proti mexické vládě a nakonec vytvořilo na jihu země
vlastní autonomní oblast a dodnes je v konfliktu s mexickou vládou.

Od roku 2008 se v Mexiku dramaticky zintenzívnila drogová válka mezi státem a
drogovými kartely, která si vyžádala už téměř 140 000 obětí.

Spojené státy mexické jsou americká země. Na severu hraničí s USA a na jihu s
Guatemalou a Belize. K Mexiku patří také několik ostrovů ležících na západě v
Tichém oceánu, a na východě okolo pobřeží v Mexickém zálivu, či Karibském moři.
Nejnižším bodem je proláklina nedaleko Mexicali (–10 m).

Mexiko leží na západní polokouli, v jižní části Severní Ameriky. Na severu
sousedí s USA. Hranici v délce 2597 km tvoří částečně řeka Rio Grande. Na jihu
hraničí Mexiko s Guatemalou (962 km) a Belize (176 km).

Celková délka mexického pobřeží je 9219 km. Na západě je to tichomořské pobřeží,
na východě atlantské pobřeží, část východního pobřeží oblévá Mexický záliv a
část Karibské moře. Na jihu se při pobřeží táhne úzký Středoamerický příkop
dosahující hloubek přes 6000 m. Rozloha mexického území je téměř 2 milióny
kilometrů čtverečních, po Brazílii a Argentině je Mexiko třetí největší zemí
Latinské Ameriky. Mezi největší mexické ostrovy patří Tiburón, Ángel de la
Guarda, Cozumel, Cedros a další.

Mexické území se horopisně z největší části přimyká k severoamerické
kordillerské soustavě, která na něm vytváří rozsáhlou vysočinu, jež se zdvihá
postupně k jihu. Jejím jádrem je náhorní plošina „Mesa central“, kterou
prostupují horské hřbety a kotliny. Mexická vysočina je při obou oceánech
ohraničena horskými pásmy pohoří Sierra Madre Oriental a Sierra Madre
Occidental. Na jihu se mexická vysočina nazývá Anahuácká vysočina a zvedá se do
výše 2000 m. Nejdůležitější částí jsou dvě kotliny, v nichž je velká koncentrace
obyvatelstva – Mexické a Tolucké údolí. Obě jsou velmi úrodné.

Na jihu Mexické vysočiny vystupuje významné pásmo s několika menšími pohořími,
která tvoří jihomexické vulkanické pásmo Cordillera Neovolcánica. Nejvyššími
horami jsou: Pico de Orizaba (nebo též Citlaltépetl) (5636 m), Popocatépetl
(5452 m), Iztaccíhuatl (5280 m) a Colima (4340 m). Tato část území bývá
postihována zemětřeseními tektonického původu. I sopky se často projevují.

Ještě jižněji leží pohoří Sierra Madre del Sur, které je ohraničeno na jihu
Tichým oceánem, na východě Tehuantepeckou šíjí a na severu Neovulcanickým
pohořím. Na východ od Tehuantepecké šíje se zvedá pohoří Sierra Madre de
Chiapas, které přechází do Tabaské nížiny. Ta navazuje na rozsáhlou suchou a
zkrasovělou vápencovou tabuli Yucatánského poloostrova.

Na severozápadě tvoří část Mexika Kalifornský poloostrov dlouhý 1250 km a
Kalifornský záliv. Největší horou poloostrova je El Picacho del Diablo – 3095 m
n. m. 500 km od pobřeží na západ leží vulkanické ostrovy Revillagigedo.

Mexiko má poměrně málo řek. Největší řekou je pohraniční Río Bravo del Norte (v
USA zvaná Rio Grande), dlouhá 3023 km. Z přítoků, které přijímá, je významnější
jen řeka Conchos. Několik větších řek je na atlantském pobřeží, které jsou
bohatší na srážky. Nejdůležitější z nich je Panuco, která ústí do Mexického
zálivu. Západní pobřeží má četné kratší řeky, které prudce spadají z pobřežních
horských pásem, a mají proto značný energetický význam. Jsou to Yaqui, Fuerte,
Río Grande de Santiago (800 km), která protéká největším mexickým jezerem Lago
de Chapala (1 116 km²), a na severu řeka Balsas. Největšími řekami mexického
jihu jsou Usumacinta (1000 km) a Grijalva (velké přehrady). Usumacinta tvoří
část hranice s Guatemalou. Východní pobřeží Yucatánského poloostrova lemuje
Mezoamerický korálový útes, druhý největší korálový útes na Zemi.

Sever Mexika leží v subtropickém pásu, jih v tropickém pásu. To se ale týká jen
nížin (převážně na pobřeží), podnebí jinak závisí zejména na nadmořské výšce.
Země se dělí na čtyři výšková podnební pásma. Horká země (tierra caliente) do
výšky 800 m n. m. má průměrnou roční teplotu přes 23 °C. Mírná země (tierra
templada) do 1700 m n. m. má průměrnou teplotu od 17 °C do 23 °C. Chladnou zemi
(tierra fría) do 2500 m n. m. s teplotou méně než 17 °C střídá pásmo věčného
sněhu (tierra helada).

Na jihu se dělí rok na období sucha a dešťů – ty dosahují maxima v letních
měsících. Na východním pobřeží závisí srážková činnost v létě na pasátu vanoucím
z Atlantiku, v zimě na větru ze severu. Pacifické pobřeží je sušší. Zvláště
Kalifornský poloostrov a severní část západního Mexika má srážek málo.

Na jihu a východě se setkáváme s tropickou flórou v typickém deštném lese. Různé
druhy palem propletených liánami, oživeny pestře zbarvenými orchidejemi. Pěstuje
se zde palma olejná, cukrová třtina, sisal, kokosovník, kakaovník, káva a
kukuřice. Pod hranicí věčného ledu na vrcholcích hor nalézáme naopak
severoamerickou holoarktickou flóru. Přestože povrch Mexika není příliš
zalesněn, druhů stromů zde roste celá řada. Zvlášť četně se vyskytují cedr, dub
a borovice, ve vyšších polohách jedle. Hospodářský význam má i dřevo tropických
stromů, užívané v nábytkářském průmyslu (mahagon) nebo k barvení kampešek.
Charakteristickou rostlinou celého Mexika je kaktus, vyskytující se ve stovkách
druhů. V horských oblastech Mexika se pěstuje cukrová třtina, káva, pšenice a
proso. Severněji se nacházejí pastviny a louky. V Mexiku se pěstuje také velké
množství tropického ovoce a různé zeleniny, zejména chilli a rajčata. Zcela na
severu země se daří bavlníku, zejména při ústí řek Colorado a Rio Grande.

Zvířena čítá tisíce druhů, z nichž většinu tvoří hmyz. Velice nepříjemní jsou
moskyti, přenášející malárii a žlutou zimnici. V Mexiku nacházíme zvířata,
žijící v obou částech amerického kontinentu. Ze Severní Ameriky pocházejí
medvědi, vydry, jeleni a jelencii, z Jižní pak jaguár, pásovec, mravenečník a
množství opic. Žijí zde i dikobrazové, různí hlodavci a mnoho dalších savců jako
například tapír. Ze zvířat, která dovezli do Ameriky až Evropané, najdeme ve
volné přírodě divoké potomky španělských koní. Dále se v Mexiku vyskytuje mnoho
obojživelníků a plazů. Největší nebezpečí představují četní a prudce jedovatí
chřestýši. Z ptačí říše můžeme jmenovat zase řadu druhů, od maličkých kolibříků
až po supy a orly. Nejznámějším mexickým ptákem je však patrně krocan, divoký
předek dnes po celém světě rozšířeného krocana domácího.

Střed země se vyznačuje zejména chovem skotu, prasat, koní, koz a ovcí. Při
pobřeží s Mexickým zálivem se loví zejména krabi a langusty, ve vodách Tichého
oceánu krabi a ústřice. Ve vodách severní části Kalifornského zálivu žije
kriticky ohrožená sviňucha kalifornská.

V Mexiku funguje rozsáhlá síť různých chráněných území, která spravuje státní
organizace Národní komise pro přírodní chráněná území (španělsky Comisión
nacional de áreas naturales protegidas). V září 2011 existovalo celkem 174
území, která byla zařazena pod jistý stupeň ochrany (41 biosférických rezervací,
67 národních parků, 5 přírodních památek, 8 chráněných území pro ochrana
přírodních zdrojů, 35 chráněných území pro ochranu fauny a flory a 18 útočišť).
Souhrnná výměra všech chráněných území dosahoval hodnoty 253 848 km². Pět z
těchto území figuruje zároveň na seznamu světového přírodního dědictví UNESCO
(El Vizcaíno, Sian Ka'an, ostrovy a chráněná území Kalifornského zálivu,
biosférická rezervace monarchy stěhovavého a biosférická rezervace El Pinacate a
Gran Desierto de Altar).

Mexiko je federativní republika s ústavou z roku 1917, ve které je zakotveno, že
volební právo mají všichni dospělí starší 18 let. Hlavou státu i vlády je
prezident (tzv. prezidentský systém), volí se na jediné šestileté období.
Zákonodárným orgánem je dvoukomorový Národní kongres. Z 500 členů poslanecké
sněmovny jsou 3/4 voleny přímo a 1/4 podle počtu hlasů získaných jednotlivými
stranami, všichni na 3 roky. 64 senátorů je voleno na 6 let, po dvou z každého
státu. Každý stát si volí vlastního guvernéra a zákonodárný sbor, v případě
federálního distriktu, což je hlavní město s okolím, guvernéra jmenuje
prezident.

Mexiko je členem mnoha mezinárodních celosvětových organizací jako OSN, OECD,
G20, APEC, Interpol, UNESCO atd. Kromě toho je zapojené do několika organizací
působících pouze na americkém kontinentu (např. Severoamerická dohoda o volném
obchodu, Organizace amerických států, Společenství latinskoamerických a
karibských států, Latinskoamerické integrační sdružení, Pacifická aliance,
Sdružení karibských států atd.).

Mexiko navázalo diplomatické vztahy s Československem v roce 1922. Diplomatické
vztahy byly nakrátko přerušeny mezi roky 1939 a 1942. V roce 1936 prezident
Lázaro Cárdenas pojmenoval na okraji Ciudad de México neznámou ulici jménem T.G.
Masaryka. V roce 2000 zde byl vybudován pomník T.G. Masaryka. V současnosti je
Avenida Presidente Masaryk jednou z nejznámějších ulic ve městě a nejdražších
obchodních tříd v Latinské Americe. V roce 2013 měla Česká republika
velvyslanectví v Ciudad de México a honorátní konzuláty v Guadalajaře, Tijuaně,
Monterrey a Mexiko svou ambasádu v Praze.

Stát je rozdělen na 31 spolkových států a distrikt hlavního města. Některé názvy
států a měst nesou jména historických osobností Mexika, jiné jsou indiánského
původu.

Vlajka země je tvořena třemi svislými pruhy. Zleva zeleným (nezávislost), bílým
(čistota náboženství) a červeným (jednota spojení míšenecké, indiánské a
španělské krve). Uprostřed je státní znak z roku 1823. Znak tvoří hnědě zbarvený
orel stojící na nopálovém kaktusu, který roste z vody jezera; orel drží v zobáku
zeleného hada, pod ním jsou do půlkruhu prohnuté ratolesti dubu a vavřínu
svázané stužkou v národních barvách. Znak ilustruje starou aztéckou legendu,
podle níž putující indiánský lid měl nalézt nový domov na ostrově uprostřed
jezera, kde uvidí tuto scénu. V místě na jezeře Texcoco byl roku 1325 založen
Tenochtitlán. Na jeho troskách dnes stojí dnešní hlavní město Mexika, Ciudad de
Méxiko.

Mexiko je třetí největší ekonomikou na americkém kontinentu (po USA a Brazílii).
Zahrnuje kombinaci služeb, průmyslu a zemědělské produkce a je založená
především na exportu surovin a výrobků. Vlády Mexika umožnily na konci 20.
století vyšší konkurenci v oblasti mořských přístavů, telekomunikačních
zařízení, výrobě elektrické energie, distribuci zemního plynu za účelem
modernizace infrastruktury. Zahraniční obchod Mexika je založen na řadě dohod o
volném obchodu. Nejdůležitější z nich je NAFTA, dále pak dohody s Evropskou
unií, Japonskem a několika státy Střední a Jižní Ameriky. Do USA a Kanady
směřovalo např. v 1. čtvrtletí 2014 celých 80% mexického exportu. V roce 2013
byl odhadovaný hrubý domácí produkt podle parity kupní síly 15 600 $ za rok na
osobu. V zemědělství pracovalo 13% obyvatelstva, v průmyslu 24% a v sektoru
služeb 62%. Nejvýznamnější exportní zboží je surová ropa, motorová vozidla a
jejich součásti, elektronika a další průmyslové zboží.

Mexiko oplývá značným přírodním bohatstvím. V koloniální době bylo ceněno zvlášť
stříbro a zlato, těžilo se i olovo, zinek, měď a železo. Stříbrné rudy našli
geologové na celém území Mexika, bohatými doly vynikají zejména státy Zacatecas,
Durango, Hidalgo, Guanajuato a Chihuahua. Dnes tvoří mexický podíl na světové
produkci víc než 20 % a Mexiko je stále největším producentem tohoto kovu. Menší
význam má těžba zlata, jeho naleziště jsou už částečně vyčerpána. Nacházejí se
hlavně ve státech Durango, Sonora, Chihuahua a Querétaro.

Z ostatních kovových rud má značnou důležitost ruda zinková, jejíž největší
pánve můžeme najít ve stejných státech jako doly na stříbro a zlato. Totéž platí
pro olovnaté a měděné rudy, známé vysokým obsahem kovů. V poslední době dochází
k intenzivnímu rozvoji těžby železných rud v nově objevených ložiscích na západě
země (Cerro del Mercado, El Mamen, La Perla a El Joven). Ruda tu v některých
případech obsahuje až 60 % železa.

V roce 1959 objevili v Mexiku i bohatá naleziště uranu, významná je i těžba
síry, grafitu, rtuti, cínu a antimonu. Dále se těží uhlí, molybden, wolfram,
kadmium a řada dalších nerostů a rud.

Největší nerostné bohatství představuje z dnešního pohledu ropa a zemní plyn,
zejména při východním pobřeží, na jejichž těžbě závisí příjem deviz i rychle se
rozvíjející chemický průmysl. Od roku 1938 kontroluje všechny vrty, soustředěné
zejména na atlantském pobřeží včetně pobřežního šelfu, státní společnost PEMEX.
Podíl Mexika na světovém obchodu s ropou představuje asi 6 %. Stále větší význam
má zemní plyn, přičemž téměř celou produkci odebírají Spojené státy a Kanada.
Nejvíc plynu se těží kolem měst Reynosa a Poza Rica ve státě Tabasco.

Převažuje průmysl chemický, strojírenský, potravinářský a textilní. Chemický
průmysl sídlí zejména ve městech Coatzacoalcos a Tampico na východě, Salina Cruz
na jihu a Salamanca ve středozemí. Strojírenským průmyslem se vyznačují Veracruz
na východě a Puebla ve středozemí. Města jako Mexicali, Ciudad Juárez,
Chihuahua, Torreón, León se vyznačují potravinářstvím, textilním průmyslem a
hutnictvím. Monclova na severu a Veracruz jsou typická hutní města. Takovým
textilním městem je Mérida na severu poloostrova Yucatán.

Poměr venkovského a městského obyvatelstva činí 30:70. Průměrná hustota
zalidnění je 57 obyvatel na 1 km², největší hustota je v hlavním městě, nejmenší
pak ve státě Baja California Sur. Metropolitní oblast Valle de México, jejíž
centrem je Ciudad de México, byla v roce 2010 domovem pro více jak 20 miliónů
osob. Mesticové, tedy míšenci Indiánů a bělochů, jsou zastoupeni 60 %, indiáni
30 % a běloši (potomci Španělů zvaní kreolové) 9 %. Z Indiánů je nejvíce: Nahuů
(potomci Aztéků), Mayů a Zapoteců. Nejméně: Ixcateců a Kiliwaů, kteří jsou na
pokraji vymření. Je zde 89 % katolíků (vč. východních) a 6 % protestantů.

Úřední jazyk Mexika je španělština s totožnou gramatikou jako ve Španělsku.
Latinskoamerické španělštiny ovšem mají svá specifika, kde mezi nejvýraznější
patří nepoužívání 2.osoby množného čísla.

Mexická španělština má slovník obohacen o řadu slov převzatých z indiánských
jazyků, kterých je v Mexiku celkem 62 viz [1]. Nejrozšířenější je aztéčtina –
nahuatl, po ní pak mayština, mixtéčtina a zapotečtina. Aztécký nahuatl, který se
používá v hlavním městě a okolí je snadno rozeznatelný příponami -tl (známá
sopka Popocatépetl).

Některá slova z aztéčtiny byla převzata i do češtiny, např. „šokolatl“, je u nás
naše známá čokoláda, papričky „chilli“ se řeknou také tak, ovšem sousloví
"tomatová" omáčka (z aztéckého „tomatl“ pro rajče) již Češi používají méně
častěji než Němci nebo Angličané.

Za conquisty a v koloniálním období dobyvatelé násilím obraceli Indiány na
katolickou víru. Za tímto účelem sem ze Španělska a později z dalších evropských
zemí přicházeli kněží a mniši z různých náboženských řádů – františkáni,
dominikáni, augustiniáni a nakonec jezuité – kteří měli Indiány vzdělat v
základech víry.

Každoročně se konají oslavy kultu Panny Marie Guadalupské, patronky Mexika,
který vrcholí 12. prosince, v den jejího prvního údajného zjevení v Mexiku.

V současnosti je Mexiko zemí katolickou – převažují římští katolíci. Jsou zde i
východní katolické církve: 1) arménští katolíci – Apoštolský exarchát pro Latin.
Ameriku a Mexiko (mimo Argentinu), pouze 2 farnosti, počet stagnuje: 2015 –
12 000 věřících - stejně jako r. 2014, 2010, 2000, * 2) maronité: Eparchie
Nuestra Señora (Naší Paní, tj. Panny Marie) de los Martires de Libano
(libanonských mučedníků), vznikla 1995, r. 2015 – 156 000 věřících – počet
narůstá: 2014 – 154 400, 2010 – 150 800, 2000 – 150 000. M. je i Carlos Slim
Helú (VIZ), * 3) řeckokatolíci-melchité: Eparchie Nuestra Señora (Naší Paní, tj.
P. Marie) del Paraíso: 2015, 2014, 2010 – 4 700 věřících, 2000 – 2 500, 1990 –
2 000. Celkem asi 89 % obyv. Jsou zde i komunity jiných náboženství jako jsou
protestanti – asi 6 %, židé. Většina domorodého obyvatelstva (ze 30 %)
praktikuje kombinaci svého původního náboženství s katolicismem.

Mexiko se v minulosti již několikrát stalo hostitelskou zemí mezinárodních
sportovních akcí. Konaly se zde letní olympijské hry 1968, mistrovství světa ve
fotbale 1970 a mistrovství světa ve fotbale 1986. Zdejší Grand Prix Mexika byla
po 16 let součástí mistrovství světa Formule 1. Od ročníku 2004 je zdejší
Mexická rallye součástí Mistrovství světa v rallye.

Mexičtí sportovci reprezentují svoji zemi nejen na Olympijských hrách, ale i na
regionálních Středoamerický a karibských hrách či Panamerických hrách. Mexická
fotbalová reprezentace se účastní (mimo jiné) Zlatého poháru CONCACAF.

Školní vzdělání se uskutečňuje v základním, středním (nižším a vyšším) a vysokém
stupni. Základní šestileté vzdělání je povinné a bezplatné. Nižší střední
vzdělání představují tříleté školy 2. stupně. Po ukončení tohoto vzdělání je
možno získat vyšší střední vzdělání na tříletých nebo čtyřletých školách.
Nejvyšší formou vzdělání jsou vysoké školy univerzitního nebo technického směru.

Mexiko patří k zemím s vysokou gramotností a vyspělým školským systémem. Mexické
školství má širokou síť základních škol a světově uznávané vysoké školství. Na
Národní autonomní univerzitě (UNAM) studuje přes 400 000 studentů, po celých
spojených státech.

Chybí učitelé se znalostí indiánských jazyků. Asi 2 milióny indiánů ovládá jen
svoji tradiční řeč, další 2 milióny k tomu hovoří částečně španělsky. Šanci
studovat na nějaké z vysokých škol v zemi má ročně asi 1,5 miliónů mladých
Mexičanů.

Počátkem 30. let 20. století se začíná točit v Mexiku i zvukový film. V této
době byl natočen film „Que viva México” (Ať žije Mexiko), který ukazuje povahu
Mexičanů. Ze 40. a 50. let jsou významnými režiséry zejména E. Fernandez a
kameraman G. Figneroa. V pozdější době je to M. Alzraki. Filmy z posledních let
se stávají kvalitnějšími a získávají i různá ocenění na mezinárodních soutěžích.
Nejdůležitějším režisérem současnosti je Arturo Ripstein (Mentiras piadosas,
1988; La mujer del puerto, 1991; Principio y fin, 1993; Profundo carmesí, 1996).
Dalšími, kteří slavili úspěch v devadesátých letech jsou Alfonso Arau (Como agua
para chocolate, 1990; Un paseo por las nubes, 1994), Robert Rodríguez (El
mariachi, 1993), Alberto Isaac (Mujeres insumisas, 1995), Jorge Fons (El
callejón de los milagros, 1995), María Novaro (Lola, 1989; Danzón, 1990; El
jardín del Edén, 1994), Guillermo del Toro (Cronos, 1993) a Nicolás Echevarría
(Cabeza de Vaca, 1990).

Významné je především hrnčířství. Také textilní výroba je velmi rozšířena.
Používá se zejména vlna a bavlna. Z henequenu a ixtle (agáve) se vyrábí brašny.
Z rákosí se vyrábějí různé krytiny, ale také charros (klobouky).

Mezi běžné lidové slavnosti patří býčí a kohoutí zápasy, ale i udržení se na
nezkrocených koních tzv. charros. Dále převažují různé indiánské a křesťanské
slavnosti. Mexičané rádi oslavují. Oslava se nazývá fiesta. Sejde se nejméně
dvacet lidí, příbuzných, přátel nebo známých. Vzhledem k počtu lidí se fiesty
odehrávají často venku, na dvorku nebo v zahradě domu, večer pak při světle
lampionů. Pro děti je připravena piňata, keramická nádoba obalená staniolem,
barevným papírem a papírovými třásněmi. Uvnitř jsou bonbóny, drobné ovoce,
ořechy, malé hračky a papírové vločky. Piñata visí na dlouhém provazu a dva z
účastníků oslavy tahají za konce provazu tak, aby piňata byla na dosah, ale ve
stálém pohybu. Děti, dostanou hůl a jejich cílem je nádobu zasáhnout. Všichni
přítomní sledují s povyražením marné i úspěšné pokusy a bouřlivě povzbuzují
tradičním popěvkem. Když přijdou na řadu dospělí, musí mít převázané oči a
jejich snaha zasáhnout piňatu je doprovázena všeobecným veselím. K fiestě patří
hodně hudby a samozřejmě tanec.

Je-li fiesta oslavou v kruhu příbuzných, pak feria bývá výroční slavností, která
zasahuje celé město a okolí. Je to vlastně výroční trh a výstava té výrobní
činnosti, která v dané oblasti převažuje. Takže ve městě Taxco, známém výrobou
stříbrných předmětů, se koná feria stříbra. Jinde je feria výrobků z kůže, jinde
feria květin. Můžete navštívit dílny zručných řemeslníků a pozorovat jejich
práci. Večer na náměstí vystupují hudebníci a tanečníci. Zvuky mariachis, lidové
písně a temperamentní děj na pódiu rozehřeje postávající diváky, kteří
podupávají a přizvukují do taktu.

V poledních hodinách začíná být velké vedro, které se odpoledne stává úmorným. A
tak Mexičané, podobně jako Španělé a obyvatelé Latinské Ameriky tráví siestu.
Siesta vznikla již v době těžkých ručních prací na polích nebo stavbách, protože
práce pod žhavým sluncem je velmi vyčerpávající. A tak odpolední spánek a
odpočinek, tedy siesta, není znakem lenosti nebo přejedení, ale téměř
nevyhnutelností.



https://cs.wikipedia.org/wiki/Jihoafrick%C3%A1_republika

Jihoafrická republika, zkráceně JAR (často též Republika Jižní Afrika) je jeden
z nejvyspělejších afrických států. Na hrubém domácím produktu celé Afriky se
podílí více než jednou pětinou. Leží na jihu afrického kontinentu. Sousedí
s Namibií, Botswanou a Zimbabwe na severu, Mosambikem a Svazijskem na východě.
Uvnitř jihoafrického území leží samostatné království Lesotho.

Obdobně jako jiné africké země má i JAR velice dlouhou historii lidského
osídlení. Oblast krasových jeskyní v okolí Johannesburgu je známá jako Kolébka
lidstva. Od počátku 20. století jsou tu nalézány početné pozůstatky prvních lidí
i jejich předků z rodu Australopithecus, a proto je toto území chráněno jako
součást světového dědictví UNESCO. Vyskytoval se tu Australopithecus africanus,
Australopithecus sediba i Paranthropus robustus. K nejstarším zástupcům lidí
patří nově objevený druh Homo naledi. Dále se na území JAR vyskytoval člověk
zručný, člověk vzpřímený i člověk rozumný.

Před příchodem Evropanů na území dnešní Jihoafrické republiky žili Sanové,
Khoikhoiové a později také Bantuové.

V roce 1488 doplul k břehům dnešního Kapska portugalský mořeplavec Bartolomeo
Diaz. Vylodil se v Zátoce mušlí (Mossel Bay). Dalších sto let zde přistávaly
lodě pouze z Portugalska; Portugalci zde však žádné osady po střetech
s domorodci nezakládali. Prvními evropskými osadníky v oblasti byli až Holanďané
koncem 16. a v 17. století. Tehdy námořní cesty na jihu Afriky od Portugalců
převzala holandská Východoindická společnost. Ta vyslala v roce 1652 do Stolové
zátoky tři lodě s 90 lidmi různé národnosti, vedené zkušeným obchodníkem
a cestovatelem Janem van Riebeeckem. Ti zde vybudovali první osadu (Kapské
město), zahrady, zemědělské plantáže, vinice. Na těžkou práci si přes
Východoindickou společnost nechali přivážet otroky ze severu, protože místní
Hotentoti (kmeny Khoikhoiů a Sanů) pro práci nebyli vhodní. O pár let později
začali zakládat v okolí další farmy. Z Evropy přijížděli další osadníci, zejména
Němci. V roce 1688 sem dorazila skupina 200 francouzských Hugenotů. V 18.
století připlouvalo k jihoafrickým břehům přes 80 lodí ročně; také díky tomu sem
byly zavlečeny neštovice, které způsobily zdecimování nejen osadníků, ale
zejména domorodců. V 19. století byli Búrové, potomci prvních holandských
osadníků, vytlačeni dále do vnitrozemí, kde založili vlastní státní celky Natal,
Transvaal a Oranžský svobodný stát, přičemž neváhali místní obyvatelstvo zabíjet
ve velkém rozsahu v mnoha válkách. Na počátku 19. století sjednotil zulské kmeny
náčelník Šaka a v brutální výbojné politice jeho válečníci zpustošili a
vylidnili rozsáhlé oblasti jižní Afriky, čímž ovšem usnadnili následnou búrskou
a britskou kolonizaci. Toto období se nazývá mfecane.

Během 18. století vyhlásila Nizozemská Východoindická společnost bankrot a vládu
nad okolním mořem převzala Anglie. V roce 1796 britský výsadek obsadil kolonii
poprvé, roku 1806 pak definitivně. V roce 1820 sem připlulo 4000 britských
osadníků. Británie zakázala obchodování s otroky a v roce 1833 zrušila otroctví.
Búrům otroci z plantáží utíkali, jejich farmy zanikaly. V první búrské válce
(1880–1881) byli Britové poraženi. Konečné ovládnutí oblasti Brity přišlo až po
druhé búrské válce (1899–1902), kdy Britské impérium anektovalo nezávislé búrské
republiky Transvaal a Oranžský svobodný stát a desítky tisíc vzpurných Búrů a
jejich rodin uvěznilo v koncentračních táborech. Dne 31. května 1910 byly
všechny provincie sloučeny v Jihoafrickou unii, která získala statut dominia.

Významným přelomem ve vývoji Jihoafrické unie byla rozsáhlá industrializace
spojená s objevením ložisek diamantů v Kimberley a zlata ve Witwatersrandu
v Transvaalu. Rozvoj průmyslu byl navíc umocněn v době velké hospodářské krize
díky vysokým cenám zlata a diamantů. Hospodářský růst trval nepřetržitě až
do druhé poloviny 20. století. Tento pozitivní vývoj však byl v příkrém rozporu
s trendy vývoje politického.

Jihoafrická unie se účastnila druhé světové války na straně spojenců. V roce
1948 pak ve volbách zvítězila Národní strana spojená s režimem apartheidu. Tento
režim se po celou dobu své existence střetával se značným odporem na mezinárodní
scéně.

31. května 1961 země získala nezávislost a změnila název na Jihoafrickou
republiku. Na protest proti nepřátelským postojům některých členů Britského
společenství národů JAR z tohoto svazku vystoupila. Od šedesátých let jsou
zřizovány takzvané bantustany, samosprávná území vyhrazená pro původní
obyvatelstvo.

Mezinárodní olympijský výbor na svém zasedání v Amsterodamu v roce 1970 rozhodl
Olympijský výbor JAR suspendovat a tuto zemi vyloučit z olympijského hnutí do
doby, než zruší rasovou segregaci barevných sportovců.

V srpnu až říjnu 1975 se jednotky Jihoafrické republiky zapojily do konečné fáze
Angolské války za nezávislost na straně organizace UNITA Jonase Savimbiho, ale
byla zatlačena zpět vojáky nasazenými z Kuby.

Boj proti apartheidu získal na intenzitě v 80. letech. Při různých nepokojích
a demonstracích byly zabity desítky lidí. Poslední bělošský prezident F. W. de
Klerk 16. listopadu 1989 zrušil v Jihoafrické republice rasovou segregaci,
povolil Africký národní kongres a souhlasil s konáním všeobecných voleb v roce
1994; po nich do úřadu nastoupil Nelson Mandela.

JAR má 2 500 km mořského pobřeží (na jihovýchodě ji omývá Indický oceán a na
jihozápadě Atlantský oceán) a vysokou rozmanitost klimatických podmínek.
Na západě země se rozkládá poušť Kalahari, východ země má spíše subtropické
klima. Ve střední části se rozkládá náhorní plošina Highveld. Téměř po celé
délce od Namibie po Transvaal je JAR lemována Dračími horami, které dosahují
výšek až 3 500 m.

Oblast Witwatersrandu představuje největší koncentraci obyvatelstva
(Johannesburg, Pretoria). Tato oblast má obrovské zásoby zlata. Velmi známá je
Stolová hora, zvedající se z moře do tisícimetrové výšky nad Kapské město.

V Jižní Africe stále žije velké množství divoké zvěře, avšak její výskyt ve
volné přírodě je vlivem civilizačních faktorů ohrožen. Pro tyto účely bylo
zřízeno celkem 13 národních parků s velmi kvalitní péčí, z nichž nejznámější
jsou Krugerův NP, NP Kalahari Gemsbok a rovněž Addo Elefant v blízkosti Port
Elizabeth.

JAR má dvoukomorový parlament: Národní rada provincií s 90 členy a 400členné
Národní shromáždění. Zástupci do Národního shromáždění jsou voleni na pětiletá
funkční období na bázi proporčního volebního systému (bez jakékoliv vstupní
hranice). Do Národní rady je v každé provincii zvoleno deset zástupců rovněž
na pět let. Volby do obou komor probíhají vždy současně. Nejsilnější politická
strana (příp. koalice) v Národním shromáždění formuje vládu, v jejímž čele stojí
prezident republiky.

V současné době je místní politická scéna ovládána Africkým národním kongresem –
ANC– který ve volbách 2009 získal 65,9 % hlasů. Jeho nejsilnější soupeř, Strana
demokratické aliance, získala 16,7 % hlasů. ANC tak těsně ztratil ústavní
většinu v parlamentu.

Země se dělí na 9 autonomních provincií (číslo odpovídá číslu na mapě, hlavní
město v závorce):

JAR je v rámci afrického kontinentu stabilně jednou z nejvyspělejších zemí, má
dobře vyvinutý obchod se službami a je již dlouho industrializovaná. HDP na
obyvatele měl však v 80. a začátkem 90. let let sestupnou tendenci, od konce 90.
let zase stoupá. JAR vytváří přibližně 25 % HDP celého afrického světadílu, kde
též drží prvenství ve spotřebě i výrobě elektrické energie. HDI, Index lidského
rozvoje Jihoafrické republiky, který do poloviny 90. let stoupal, začal klesat,
ke stoupající tendenci se vrátil v roce 2005. Na jeho poklesu mezi lety 1995 a
2005 mělo největší podíl drastické zkrácení délky života (1990 - 61,5 let, 2006
51 let) způsobené především pandemií AIDS a selháním vlády v boji proti ní. JAR
má velmi bohatá naleziště nerostných surovin, ale nemá ropu.

Zemědělská výroba se soustředí na pěstování kukuřice, pšenice, cukrové třtiny
a produkci vlny, kuřat, skotu, ovcí. Zavodňovací systémy nejsou dostatečné
a rovněž eroze půdy představuje závažný problém. Převážně jihoafričtí černoši
nemají pro sebe dostatek orné půdy a musejí hledat práci mimo své bydliště.

Vývoz představoval v roce 2001 přibližně 30 % HDP, což znamená výrazný nárůst
oproti počátku 90. let. Hlavními obchodními partnery země jsou: USA, Velká
Británie, Německo, Belgie a Japonsko. Na obchod s ostatními státy v oblasti
jižní Afriky má výrazný vliv členství JAR v JACU a JARS. Vyváží se hlavně
diamanty, zlato (největší zásoby na světě) a některé rudy, strojírenské výrobky.
Dováží se potraviny, výrobky chemického a ropného průmyslu a strojírenské
výrobky.

V zemi jsou největší tepelné elektrárny na světě (v Transvaalu). JAR zajišťuje
téměř 2/3 produkce elektřiny pro celou Afriku. V JAR se nachází jediná komerční
jaderná elektrárna na africkém kontinentě, JE Koeberg

V roce 2007 státem vlastněný dodavatel elektrické energie (Eskom) začal
pociťovat nedostatek kapacit v oblasti výroby a rozvodu elektřiny. To vedlo
k neschopnosti plnit běžné požadavky průmyslu a spotřebitelů, což vedlo k
rozsáhlým výpadkům, které zasáhly celou zemi. Spouštěcím impulsem byla porucha
v jaderné elektrárně Koeberg, nicméně od té doby se situace ještě zhoršila.
Dodavatel byl široce kritizován kvůli neschopnosti adekvátně udržovat svoje
elektrárny, nemluvě o výstavbě nových elektráren, které by zajistily dostačující
energetickou kapacitu.

Problémem je vysoký výskyt nemoci HIV/AIDS; počet nakažených dnes dosahuje 5,2
milionů lidí. Jihoafrická vláda vyvinula řadu projektů ke zlepšení této situace,
ty ale ve většině nemají žádné výsledky. Podle organizace Human Rights Watch se
Jihoafričanky bojí rodit ve státních nemocnicích. V JAR v letech 1998 až 2007
stoupla úmrtnost rodiček čtyřnásobně, ze 150 na 625 na sto tisíc narozených
dětí. JAR tak nemá šanci splnit cíl rozvoje stanovený OSN, který předpokládá
snížení úmrtnosti do roku 2015 na 38 na každých sto tisíc porodů. Střední délka
života byla v roce 2009 71 let pro bílé Jihoafričany a 48 lety pro černé.

Podle sčítání z roku 2014 Černoši tvoří 80,2 % obyvatel země. Mezi ně patří
Čwanové, Zuluové, Khosové, Matabelové, Sutové, Svazijci, Vendové a jiní. Běloši
(resp. Afrikánci) se na složení obyvatelstva podílejí 8,8 %, míšenci (Barevní)
8,4 % a Indové nebo Asiati 2,5 %. Kromě toho v zemi žijí také Sanové (dříve
označovaní jako Křováci).

Počet obyvatel Jižní Afriky vzrostl z 11,5 milionů v roce 1946 na více než 52
milionů v roce 2013. Podíl bělošského obyvatelstva klesá v důsledku emigrace a
nižší porodnosti. Podle sčítání v roce 1980 tvořili běloši 16 % populace. V zemi
je odhadem zhuba 5 milionů ilegálních přistěhovalců z okolních afrických států,
především ze Zimbabwe (až 3 miliony), kteří jsou často terčem útoků ze strany
černých Jihoafričanů, kteří se obávají jejich konkurence na trhu práce.

Označení „barevný“ je používáno pro obyvatelstvo míšeného bantuského, khoiského
a evropského původu. Samotní barevní se tomuto označení vyhýbají.[zdroj?] V době
politiky apartheidu měli barevní lepší přístup ke vzdělání než černoši.[zdroj?]
Barevní v letech 1950–1983 neměli volební práva stejně jako černoši, ale roku
1983 jim byla povolena účast v parlamentu. Barevní rovněž představovali výraznou
opoziční sílu v boji proti apartheidu.[zdroj?]

Od roku 1994, tedy od pádu apartheidu, jsou denně brutálně vražděni příslušníci
bílé menšiny bez ohledu na věk, a to zejména v oblastech Mpumalanga, Gauteng
a Limpopo. Od roku 1994 bylo zavražděno na 4 000 bělochů na farmách a dalších 70
000 v městských aglomeracích. V důsledku toho dochází k odlivu bílého
obyvatelstva do anglofonních zemí jako je Austrálie, Spojené království a Irsko.
Od roku 1994 opustilo Jihoafrickou republiku odhadem na dva miliony bělochů.
Ekonomika JAR na to v současnosti doplácí, protože jí chybí kvalifikovaná
pracovní síla. Další z příčin, proč bílí z JAR odcházejí, je systém pozitivní
diskriminace, tj. zvýhodnění černého obyvatelstva. Pozitivní diskriminace má být
prevencí dominance bělochů v privátním sektoru. Běloši jsou diskriminováni také
ve vzdělání.

V roce 2009 přiznal kanadský soud 31letému bílému Jihoafričanovi Brandonovi
Huntleymu status uprchlíka. Učinil tak s ohledem na nebezpečí, které mu doma
hrozí kvůli jeho barvě pleti. Huntley vyrůstal v Kapském Městě, a jak sdělil
kanadskému soudu, byl tam sedmkrát napaden, z toho třikrát nožem. Útočníci mu
přitom údajně nadávali do bílých psů. Vládnoucí strana v Jižní Africe – Africký
národní kongres (ANC) – označila toto rozhodnutí za rasistické.

Křesťanského vyznání je 68 % obyvatel. Islám vyznává 2 %, hinduismus 1,5 % a
původní kmenová náboženství 28,5 % obyvatel.

Podle průzkumu pro období 1998–2000 vypracovaného OSN je Jihoafrická republika
celosvětově na druhém místě ve vraždách a na prvním místě v přepadení
a znásilnění na jednoho obyvatele. Oficiální statistiky ukazují, že v JAR je
každý den zavražděno 50 lidí. Nahlášený počet znásilnění ročně je 55 000
a odhaduje se, že ročně je spácháno 500 000 znásilnění.

Znásilnění je v Jižní Africe častým problémem. Jedna třetina z 4000 žen, které
byly v jednom průzkumu dotazovány, uvedla, že v uplynulém roce byla znásilněna.
Jižní Afrika je zemí s nejvyšším výskytem dětských a kojeneckých znásilnění
na světě. Násilníkům hrozí 2 roky za mřížemi. V průzkumu mezi 1500 školáky
na černošském předměstí Soweto čtvrtina všech dotazovaných chlapců uvedla, že
"jackrolling" (hovorový název pro znásilnění) byla zábava. Nebezpečná pověra, že
sex s pannou léčí AIDS, vede ke znásilňování nezletilých dívek a dětí. Každý rok
je v Jižní Africe znásilněno až 200 000 dětí.

Běloši se stahují do bezpečnějších čtvrtí a střežených zón (tzv. gated
communities). Mnoho emigrantů z Jihoafrické republiky také uvádí, že zločin byl
rozhodujícím důvodem pro jejich odchod ze země. Vraždy bílých farmářů byly
a nadále jsou velkým problémem.

Problémem je velké množství (legálně i ilegálně) držených zbraní a problémy s
jejich regulací – země tak drží druhé místo v počtu vražd a zabití způsobených
střelnými zbraněmi na 100 000 obyvatel hned za Kolumbií. Denně je střelnou
zbraní zabito v průměru 18 lidí.

Nepříjemně to dokazují informace přímo od policie z JAR. Každý den umírá v JAR
průměrně jeden až dva policisté. Dalším z problémů jsou únosy automobilů.



https://cs.wikipedia.org/wiki/Franz_Kafka

Franz Kafka (3. července 1883, Praha – 3. června 1924, Kierling
u Klosterneuburgu; zřídka též František Kafka, židovským jménem Anschel, אנשיל)
byl pražský německy píšící spisovatel židovského původu a jeden z literárně
nejvlivnějších spisovatelů 20. století, člen Pražského kruhu. Napsal tři romány
Amerika, Proces, Zámek a povídku Proměna. Vystudoval právo a byl zaměstnán jako
úředník u pojišťovny. Nikdy se neoženil. Byl nekuřák, abstinent a vegetarián.
Onemocněl tuberkulózou. Téměř celý jeho život byl spjat s Prahou. Oskaru
Pollakovi řekl: „Praha nepustí. Ani Tebe, ani mě. Tahle matička má drápy. To se
člověk musí přizpůsobit, nebo – . Ze dvou stran bychom ji museli podpálit, na
Vyšehradě a na Hradčanech, pak by se nám snad podařilo uniknout“.

Franz Kafka se narodil ve Starém Městě pražském jako nejstarší syn židovského
velkoobchodníka s galanterií Hermanna Kafky (1852–1931) a Julie Kafkové, rozené
Löwyové (1856–1934, svatba v září 1882). Spisovatelův rodný dům zvaný U věže
(Zum Turm), který stál na rohu dnešních ulic Maiselovy a U radnice, později
vyhořel. Na jeho místě vyrostl na počátku 20. století (1902) rohový činžovní dům
(náměstí Franze Kafky čp. 24/3, Maiselova čp. 24/2) částečně inspirovaný původní
podobou domu, jehož součástí je též dochovaný portál vyhořelé budovy. Na fasádě
je pro upomínku připevněna pamětní busta od sochaře Karla Hladíka z 60. let
(1966). K osobě Kafky odkazuje i současný název přilehlého náměstí Franze Kafky.

Otec Hermann Kafka (často na reklamě na vývěsních štítech jako Heřman) pocházel
z českojazyčného prostředí jihočeského Oseka u Strakonic. Už jako dítě musel
pomáhat s výdělkem. Po vesnicích okolo rodné obce prodával sponky, mašličky a
spínací špendlíky. Chodil bos a omrzly mu nohy. Vypracoval se z podomního
obchodníka na majitele textilního velkoobchodu a továrničky na azbest.
Velkoobchod v červenci 1918 prodal příbuznému své ženy Friedrichu Löwymu,
vývěsní štít se však ani poté nezměnil. Za utržené peníze koupil pro své dcery
činžovní dům v Bílkově ulici. Za dům tehdy zaplatil půl milionu korun, dnes by
to odpovídalo částce 30 milionů. Také Hermannovi bratři Filip v Kolíně a
Heinrich v Litoměřicích obchodovali s galanterním zbožím. Se svým otcem Franz
nevycházel dobře, což ovlivnilo nejen jeho dětství, ale i dílo (Dopis otci).

Matka Julie se narodila v Poděbradech (Jiřího náměstí čp. 17/28, na domě je od
roku 2010 busta Franze Kafky od poděbradského rodáka akademického sochaře Jana
Pichla). Pocházela z dobře situované českožidovské rodiny asimilované
k němectví.

Kafka měl pět mladších sourozenců. Oba bratři Georg (1885–1886) a Heinrich
(1887–1888) zemřeli ve velmi útlém věku. Sestry Gabriele (Elli, 1889–1941,
provdaná za Karla Hermanna), Valerie (Valli, 1890–1942, provdaná za Josefa
Pollaka) a Ottilie (Ottla, 1892–1943, provdaná za českého právníka nežidovského
původu Josefa Davida) se narodily v domě U Minuty na Staroměstském náměstí čp.
3/2 v Praze, později se staly oběťmi nacistického teroru a zemřely
v koncentračních táborech. Nejmilejší sestrou byla Ottilie. V pozdější době
(1917–1918) u ní na statku v Siřemi strávil osm spokojených měsíců. Ottilie se
kvůli svému manželovi Josefu Davidovi (1891–1962) naučila česky. Narodily se jim
dcery Věra (Saudková 1921–2015, lékařka v Kašperských Horách) a Helena
(Kostrouchová 1923–2005, nakladatelská redaktorka). Aby Ottla své děti
uchránila, po zavedení norimberských zákonů se rozvedla. Dcery holokaust
přežily, Ottla takové štěstí neměla. V Terezíně (má tam pamětní desku), do
kterého byla deportována 3. srpna 1942 transportem AAw s registračním číslem
5285, pracovala jako dětská ošetřovatelka. V létě 1943 se obětavě starala
o transport 1200 polských dětí z Bialystoku. Tyto děti a jejich opatrovníci byli
později (3. října) posláni do Osvětimi a okamžitě zplynováni.

Strýc Siegfried Löwy (1867 Poděbrady – 1942 Praha), bratr Franzovy matky,
provozoval lékařskou praxi v Třešti po dobu téměř 25 let. Praxi ukončil v roce
1924 a dále pobýval v Třešti jako penzista až do roku 1932, kdy se přestěhoval
do Prahy. Franz k němu jezdil na letní prázdniny. Franzovi býval dobrým
příkladem a rádcem v letech dospívání a posléze i zdravotním rádcem v době jeho
osudného onemocnění. Stihl jej podobný osud jako řadu dalších Židů z nacisty
okupovaného Československa. Nezemřel však přímo jejich rukou, neboť 20. října
roku 1942, v předvečer svého transportu do koncentračního tábora spáchal
sebevraždu.

Franz Kafka nejprve navštěvoval Německou chlapeckou obecnou školu v Masné
ulici čp. 1000/16 (1889–1893), poté Německé státní gymnázium v zadním traktu
paláce Golz-Kinských na Staroměstském náměstí čp. 606/12 (1893–1901). V letech
1901 až 1906 studoval práva na německé Karlo-Ferdinandově univerzitě a
navštěvoval také přednášky germanistiky a dějin umění. V roce 1902 se setkal
s Maxem Brodem, rovněž studentem Karlo-Ferdinandovy univerzity a jejich
přátelství trvalo až do Kafkovy smrti v roce 1924. V roce 1906 Kafka promoval a
stal se doktorem práv.

V roce 1907 začal pracovat a byl tři čtvrtě roku zaměstnán u pojišťovny
Assicurazioni Generali na Václavském náměstí čp. 832/19 v Praze. K místu
v pražské filiálce mu dopomohla protekce. Od srpna 1908 až do svého předčasného
penzionování v roce 1922 pracoval v Dělnické úrazové pojišťovně pro Království
české (Arbeiter-Unfall-Versicherungs-Anstalt für das Königreich Böhmen) v ulici
Na Poříčí čp. 1075/7, nejprve jako koncipient, poté na různých pozicích
tajemníka. Byl zde oblíben u spolupracovníků i nadřízených a dosáhl i nesporného
kariérního úspěchu. I k tomuto zaměstnání měl podle všeho ambivalentní vztah –
v korespondenci napsal, že „moje zaměstnání je pro mne nesnesitelné, protože
odporuje ... mému jedinému povolání, a tím je literatura“; lze však najít i
pasáže, z nichž vysvítá hrdost nad vykonanou prací a dosaženou pozicí.

V roce 1908 publikoval své první texty v mnichovském časopise Hyperion a
v Brodově almanachu Arkadia. Později některé své povídky veřejně četl.

Na podzim 1917 začal trpět tuberkulózou. Tehdy bydlel v Schönbornském paláci
v ulici Tržiště čp. 365/15 na Malé Straně (na fasádě je pamětní deska). V práci
dostává tříměsíční volno na zotavenou (které se ovšem protáhlo na 8 měsíců) a
odjíždí na venkov do obce Siřem, kde hospodaří jeho sestra Ottla, provdaná za
Josefa Davida, manžela nežidovského původu (jeho rodina tu vlastní několik
stavení). Je to právě Siřem, kterou považují někteří literární historici za
inspiraci Kafkova enigmatického Zámku (ačkoli jej začal psát ve Špindlerově
Mlýně). V roce 1922 kvůli nemoci opustil Kafka své zaměstnání v pojišťovně
definitivně a v roce 1924 zemřel.

Důležitou úlohu v Kafkově životě hrála Milena Jesenská, první překladatelka jeho
prózy do češtiny. Přestože se setkali pouze dvakrát, udržovali spolu intenzivní
korespondenční styk, který přetrval téměř až do Kafkovy smrti. Jesenská
seznámila českou veřejnost s jeho dílem. Kromě ní jeho díla do češtiny
překládali Pavel Eisner, Jan Grmela, na vydání jeho děl se podílel i Josef
Florian.

V roce 1923 se odstěhoval do Berlína, aby se odpoutal od rodiny a mohl se
soustředit na psaní. Zde žil s 25letou Dorou Diamantovou z ortodoxní židovské
rodiny. V Berlíně bydlel na 3 adresách: do 15. listopadu 1923 dnes už
neexistující dům na Steglitzer Miquelstraße 8, od 15. listopadu 1923 do 1. února
1924 vila v Grunewaldstraße 13 v Berlíně-Steglitz (2 pokoje v prvním patře,
pamětní deska), od 1. února 1924 dnešní Zehlendorfer Busseallee 7-9.

Kafka byl přesvědčený sionista. Odebíral pražský sionistický list Selbstwehr a
učil se pilně hebrejsky. Z Kafkových deníků plyne, že snil o životě v Zemi
izraelské. Podle vyprávění jeho sestry Ottly svůj sen neuskutečnil, protože
chtěl odejít s ní, ale ona si vzala Čecha Josefa Davida, jehož ze srdce
milovala.

Podle svých přátel byl Kafka zábavný a citlivý společník. Byl nekuřák, a po
značnou část svého života vegetarián. Když ho lékaři přesvědčili, aby kvůli
pokročilé tuberkulóze začal jíst maso, jeho vegetariánství na sebe vzala Ottla.
O svých zvycích napsal Felicii Bauerové: „Samozřejmě nepiju alkohol, kafe a čaj
a většinou nejím čokoládu.“ To však nutně neplatí pro jeho románové hrdiny.
Kupříkladu hlavní postava Zámku, zeměměřič K., má kávu v oblibě.

Část svého života prožil v sanatoriích a lázních v Čechách, na Slovensku (osm
měsíců v Matliarech), v Rakousku i v Německu. Pobýval také v tehdy rakouském, od
konce roku 1918 italském Riva del Garda. Ke konci života pak z nutnosti. Léčil
se i v Itálii a Švýcarsku. 3. června 1924 zemřel na tuberkulózu hrtanu
v sanatoriu v Kierlingu u Klosterneuburgu v Dolním Rakousku.

Pohřben je v rodinné hrobce na Novém židovském hřbitově na pražském Žižkově
(Izraelská 1). Je tam pohřben i jeho otec a matka. Jeho sestry, které zahynuly
v nacistických koncentračních táborech na území okupovaného Polska, tam mají
pamětní desku. Jeho náhrobek byl navržený architektem Leopoldem Ehrmannem.

Kafka v závěti (dva neodeslané dopisy Maxu Brodovi) žádal, aby byla zničena
veškerá jeho neuveřejněná díla, dopisy a deníky. Dora Diamantová poctivě všechny
rukopisy, které měla, zničila (část zničilo berlínské gestapo), ale jeho přítel
Max Brod závěť nerespektoval a jeho dílo vydal.

Kafkův poměr k ženám byl více než komplikovaný. Přesto s několika ženami navázal
vztah. V roce 1912 se Kafka setkal s úřednicí Felice Bauerovou. Byl s ní dvakrát
zasnouben (1914 a 1917), ale vztah definitivně skončil v roce 1917. Dalšími
ženami v Kafkově životě byly Julie Wohryzková, s níž v letech 1918 až 1920
prožil krátký vztah a zasnoubil se s ní, a později jeho vídeňská přítelkyně
Milena Jesenská. Poslední ženou v Kafkově životě a jeho družkou byla Dora
Diamantová, původem z Polska, se kterou prožil ještě osm měsíců v Berlíně a
v rakouských sanatoriích.

Kafkovou mateřštinou byla němčina, ale hovořil také česky a francouzsky.
V dopise Mileně Jesenské v květnu 1920 napsal: Nikdy jsem mezi německým národem
nežil. Němčina je mi mateřštinou, a proto pro mě přirozená, ale čeština je
blízká mému srdci. Ačkoli byl Žid, kvalita výuky hebrejštiny v té době
poskytovaná v rámci židovského náboženství na školách byla kolísavá, z čehož se
usuzuje, že hebrejsky téměř vůbec neuměl. Moderní hebrejštinu se Kafka později
učil spolu s Miriam Singerovou u Jiřího Mordechaje Langera a zvládl ji do té
míry, že s Langerem mluvil hebrejsky o prvních letadlech, která se tehdy
vznášela nad Prahou.

Většinu svého života prožil v historickém centru Prahy na Starém Městě, v těsné
blízkosti někdejšího ghetta. Jeho rodina bohatla, proto se často stěhovala, ale
přesto se všechna bydliště nalézala v bezprostřední blízkosti Staroměstského
náměstí na ploše sotva jednoho čtverečního kilometru. Kafkův učitel hebrejštiny
Friedrich Thieberger vzpomínal, že když jednou hleděli z oken bytu Kafkových
rodičů v Oppeltově domě dolů na Staroměstské náměstí, Franz ukazoval na
jednotlivé budovy: „Tady bylo mé gymnázium, tam za ním je vidět univerzitu a
kousek nalevo je můj úřad. V tomhle malém kruhu“ – a opsal prstem pár malých
kroužků – „je uzavřen celý můj život“.

6 nejbližších členů rodiny zemřelo během holokaustu: všechny sestry, švagr Josef
Pollak, neteř Hanne, synovec Felix

Za nejdůležitější Kafkovy práce jsou všeobecně považovány romány Proces,
Nezvěstný (též zvaný Amerika), Zámek a povídka Proměna. Stěžejní část Kafkova
díla byla za jeho života téměř neznámá, publikoval jen několik povídek.
Proslulým autorem se Kafka stal až po své smrti, zejména po druhé světové válce,
a dnes patří ke klasikům literatury 20. století a jedněm z největších inovátorů
románové formy vyprávění. Důležitými motivy jeho tvorby jsou pocity vyřazenosti
a izolovanosti. V kontrastu s tím je často humorné a ironické líčení. Dalším
podstatným rysem tvorby jsou hrdinové, kteří se stávají předmětem ponižování.
Ukončení příběhů jsou zpravidla tragická a bezvýchodná.

Významný dokument Kafkova života i jeho doby představují dopisy (přítelkyni
Mileně Jesenské, snoubence Felici Bauerové, sestře Ottle a rodině) a deníky.

V červnu 2015 došlo v Izraeli k precedentnímu rozhodnutí, které se týkalo
Kafkovy pozůstalosti. Nejvyšší izraelský soud totiž došel k závěru, že dědička
Eva Hoffeová, které její matka – sekretářka Maxe Broda – odkázala kufr Kafkových
písemností, jenž Brod odvezl v roce 1939 z Evropy do Palestiny, je povinna
veškerý materiál odevzdat izraelské národní knihovně. Eva Hoffeová Kafkovu
pozůstalost v roce 2007 zdědila spolu se svou – již zesnulou – sestrou a odmítla
ji poskytnout literárním vědcům. Z tohoto zdroje Esther Hoffeová koncem
osmdesátých let za milión liber prodala německé národní knihovně celý původní
rukopis románu Proces. Písemnosti jsou uložené v sejfech jedné nejmenované
izraelské banky a podle literárních vědců obsahují i doposud nezveřejněné dopisy
či povídkové náčrty a s největší pravděpodobností i řadu Kafkových kreseb. Max
Brod totiž přiznal, že z písemností, které se mu podařilo zachránit, zveřejnil
pouze převážnou část, ale nikoli vše. Proti rozhodnutí soudu již neexistuje
odvolání.

Po Franzi Kafkovi bylo v roce 2015 pojmenováno několik vlaků vyšší kvality
EuroCity dopravce České dráhy jezdící v trase:
Praha–Domažlice–Regensburg–Mnichov.

Hledání smyslu lidské existence a především existencialismus přivedly na
podobnou cestu i další spisovatele. Mezi české následovníky či pokračovatele
Franze Kafky jsou v různých etapách své tvůrčí činnosti řazeni například: Ludvík
Vaculík, Bohumil Hrabal, Karel Pecka, Jan Kameníček, Libuše Moníková a další
tvůrci. Odkazy na Kafkovy knihy se objevují v dílech světové literatury.



https://cs.wikipedia.org/wiki/Evropsk%C3%A1_komise

Evropská komise je nadnárodní orgán Evropské unie, nezávislý na členských
státech a hájící zájmy Unie. Pojem je používán ve dvou významech: buď jako
kolegium komisařů nebo jako kolegium s celým administrativním aparátem. Komise
se podílí takřka na všech úrovních rozhodování, má největší administrativní a
expertní aparát. Sídlí v Bruselu, její ústřední budovou je palác Berlaymont,
některé části jsou dislokovány v Lucemburku. Člení se na množství generálních
ředitelství a služeb.

Komise je především „strážkyní smluv“, tzn., že dbá na dodržování zakládajících
smluv Evropské unie a z úřední povinnosti podává žaloby v případě zjištěného
porušení. Důležitou pravomocí je účast na tvorbě legislativy, právo předkládat
návrhy legislativních předpisů má výhradně Komise. Další pravomoci jsou vydávání
doporučení a stanovisek, Komise vykonává i pravomoci v přenesené působnosti
(delegovaná legislativní pravomoc). Komise se podílí na jednání Evropské unie
navenek[zdroj?], včetně udržování diplomatických styků a sjednávání
mezinárodních smluv. Spravuje z převážné části rozpočet EU.

Komise (kolegium komisařů) je složena z komisařů. Komisaři pocházejí z členských
států a jsou těmito státy do své funkce navrhováni. Jsou zcela nezávislí,
nesmějí přijímat instrukce od státu, ze kterého pocházejí, ani od jakéhokoliv
jiného státu a jsou povinni prosazovat výhradně zájmy unie. Komise má rovněž
sedm místopředsedů.

V čele stojí předseda navržený Evropskou radou a následně schválený volbou
Evropským parlamentem, v níž musí získat prostou většinu hlasů poslanců. Ostatní
členové (komisaři) jsou společně jmenováni Radou Evropské unie a předsedou
Evropské komise, který zcela sám přiděluje komisařům resorty, následně komisaři
předstupují před výbory parlamentu a parlament jako celek, kde je poslanci
zkoumána jejich kompetentnost, nakonec je komise jako celek schválena volbou
Evropským parlamentem.

Komise je odpovědná Parlamentu. Poslanci Evropského parlamentu mají právo
komisaře i předsedu komise interpelovat a interpelovaní mají povinnost písemně
nebo osobně odpovědět, zpravidla je k tomu vyhrazeno každé úterý. Komise musí
parlamentu pravidelně předkládat zprávy o svojí činnosti. Jediný způsob, jakým
může být komise odvolána, je vyhlášení nedůvěry Evropským parlamentem
dvoutřetinovou většinou jeho poslanců.

Poznámka: Podle Lisabonské smlouvy měl od 1. listopadu 2014 počet členů Komise
původně odpovídat dvěma třetinám počtu členských států, ovšem v květnu 2013
Evropská rada rozhodla, že se Komise bude nadále skládat z počtu členů, který se
rovná počtu členských států.

Komisař spravuje jeden nebo několik resortů (generálních ředitelství), běžně
označovaných zkratkou DG (nebo v češtině GŘ). Generální ředitelství jsou odborné
úřady, z nichž každý má na starosti jednu z oblastí, do kterých zasahují unijní
politiky (např. energie, životní prostředí, daně a cla, výzkum). Ředitelství
zaměstnávají úředníky, překladatele, tlumočníky, ale též odborníky, kteří
zajišťují odborné posudky a analýzy legislativních návrhů, které se Komise
chystá předložit. Jedním z ředitelství je i Generální sekretariát Evropské
komise, zajišťující každodenní chod Komise, její komunikaci s veřejností a také
kontrolu uplatňování evropských právních předpisů. Generální ředitelství mají
strukturu podobnou ministerstvům a v jejich čele stojí generální ředitelé, kteří
jsou kariérními úředníky.

Junckerova komise je úřadující komise Evropské unie, která nastoupila
1. listopadu 2014. Pětiletý mandát vyprší v roce 2019. Předsedou se stal
lucemburský politik Jean-Claude Juncker, jenž vede orgán, do nějž po jednom
zástupci vyslal každý z dvaceti osmi členských států. V čele nahradil Portugalce
Josého Manuela Barrosa. Vedle předsedy má komise sedm místopředsedů.



https://cs.wikipedia.org/wiki/Zlata_Adamovsk%C3%A1

K herectví se občas dostala již při studiích na Pražské konzervatoři, kterou
absolvovala v roce 1980. Do pevného divadelního angažmá se dostala v MDP a mezi
její první role patřilo ztvárnění Jitky ve filmu Běž, ať ti neuteče.

V televizních rolích ji bylo možné často spatřit na přelomu 70. a 80. let, na
počátku 90. let se proslavila rolí zpěvačky Evy Adamové v seriálu Hříchy pro
pátera Knoxe. Do širšího povědomí televizních diváků se dostala také díky roli
Běly Páleníkové v seriálu Ordinace v růžové zahradě.

Od roku 1990 je členkou souboru Divadla na Vinohradech, kde nyní účinkuje pouze
jako host. Od roku 2009 se pravidelně objevuje v inscenacích Divadla Ungelt
(např. Na útěku – premiéra 2009, Sklenice vody: 2012–4, Vzpomínky zůstanou – od
2011, V lese černém, hlubokém – od 2013).

Rovněž se věnuje dabingu, kde nejčastěji propůjčuje svůj hlas Meryl Streepové. V
roce 2010 jí byla udělena Cena Františka Filipovského za nejlepší ženský herecký
výkon v dabingu filmu Pochyby. Podruhé cenu získala v roce 2015 za výkon ve
filmu Olive Kitteringeová, kde svůj hlas propůjčila herečce Frances
McDormandové.

Jejím prvním manželem byl bývalý hudebník, manažer Vadim Petrov. Poté byla vdaná
za spisovatele, moderátora, scenáristu a publicistu Radka Johna, se kterým má
dvě děti: Barbaru a Petra. Od 28. června 2013 je jejím manželem herec a kolega
Petr Štěpánek.



https://cs.wikipedia.org/wiki/R%C3%BDn

Rýn (německy Rhein, francouzsky Rhin, nizozemsky Rijn, latinsky Rhenus, jméno
pochází z keltského Renos) je řeka v Západní Evropě, která patří mezi nejdelší
evropské řeky. Protéká postupně šesti zeměmi. Jsou to Švýcarsko (kantony
Graubünden, Sankt Gallen, Thurgau, Schaffhausen, Curych, Aargau, Basilej-venkov,
Basilej-město), Lichtenštejnsko, Rakousko (spolková země Vorarlbersko), Německo
(spolkové země Bádensko-Württembersko, Hesensko, Severní Porýní-Vestfálsko,
Porýní-Falc), Francie (region Alsasko) a Nizozemsko (provincie Gelderland,
Overijssel, Utrecht, Jižní Holandsko). Na svém toku tvoří částečně hranici mezi
na jedné straně Lichtenštejnskem, Rakouskem a Německem a Švýcarskem na straně
druhé a poté také hranici Německa s Francií. Celková délka řeky činí 1238,8 km
od pramenů Předního Rýnu (Vorderrhein). Velikost povodí je 224 400 km²,
nepočítaje v to povodí řeky Mázy, jež má s Rýnem společnou deltu.

Pro horní tok řeky je charakteristické zvýšení vodního stavu na jaře a v létě a
pokles v zimě. Na středním a dolním toku přivádějí přítoky nejvíce vody v zimě a
na jaře, vodní režim je zde složitější a řeka má mnoho vody po celý rok. Ramena
delty jsou vystaveny vlivu mořského přílivu, který nastává dvakrát za 24 hodin a
zvedá hladinu řeky o 1,5 až 2 m. Průměrný průtok činí

Celkově řeka dodá do moře 79 km³ vody za rok. Maximální průtok poblíž ústí může
dosahovat 11 000 m³/s. Řeka zamrzá jen ve velmi chladných zimách přibližně na
jeden měsíc

Na řece je široce rozvinutá vodní doprava i díky tomu, že má dostatek vody po
celý rok. Je to nejdůležitější mezinárodní vodní cesta Západní Evropy.
Pravidelná lodní doprava je provozována do Basileje, který leží 886 km od ústí,
pro menší lodě až do Laufenburgu a také po Bodamském jezeře. Řeka je spojena
kanály s Dunajem, Rhônou, Marnou, Vezerou, Labem a Emží. Vodní doprava je možná
také na přítocích Neckaru, Mohanu, Lahnu, Mosele, Ruhru. Celková délka vodních
cest v povodí řeky činí 3000 km. Největší přístavy na řece jsou Rotterdam s
vnějším přístavem Hoek van Holland (Nizozemsko), Duisburg-Ruhrort, Kolín nad
Rýnem, Mohuč, Ludwigshafen, Mannheim (Německo), Štrasburk (Francie), Basilej
(Švýcarsko).

Vodní energii z řeky a jejich přítoků využívá Německo, Švýcarsko a Francie. Byla
vybudována kaskáda jedenácti vodních elektráren nad Basilejí a osmi (Kembs,
Štrasburg) na kanále Rýn-Rhôna.

Spolu s Dunajem tvořil většinu severní hranice Římské říše, od té doby se začal
používat jako důležitá vodní cesta hluboko do vnitrozemí. V moderní historii
bylo Porýní dějištěm střetů mezi Německem a Francií. Po první světové válce
například byla Rýnským garančním aktem podél jeho toku ustanovena hranice mezi
oběma státy.



https://cs.wikipedia.org/wiki/Jugosl%C3%A1vie

Jugoslávie (Jugoslavija, srbsky Југославија) byl stát existující v letech
1918–2003 na břehu Jaderského moře, s hlavním městem Bělehradem. Jednalo se o
mnohonárodnostní stát jižních Slovanů. Za dobu své existence vystřídal několik
forem uspořádání, často se měnila jeho rozloha, stejně jako obyvatelstvo.
Jugoslávie vznikla jako jedno z dětí systému po první světové válce, těžkou
zkouškou pro ni byl konflikt o dvacet let později. Po osvobození se země přidala
k socialistickému táboru, avšak uchovala si větší míru samostatnosti a vydala se
na vlastní cestu k socialismu. Po válkách z přelomu 80. a 90. let se původní
socialistický svazek rozpadl a jméno Jugoslávie si uchovalo jen společenství
Srbska a Černé Hory. To se ho vzdalo v roce 2003.

Uspořádání Jugoslávie se v průběhu let velmi často měnilo. Samotný společný stát
doznal celé řady změn. V jeho čele se vystřídali jak králové, tak i prezidenti,
předsedové, či vůdci.

První vzniklý jihoslovanský stát, který se ustanovil na území Rakousko-Uherska v
listopadu 1918 se později spojil se srbským královstvím a položil tak základ
společného státu jižních Slovanů. Stát nesl název Království Srbů, Chorvatů a
Slovinců, avšak neformálně se termín Jugoslávie užíval stále častěji.

Během bouřlivého roku 1929 se za pomoci vojenských kruhů chopil moci král
Alexandr I. (reakce na zavraždění dvou chorvatských poslanců v létě 1928 v
parlamentu) a změnil nejen název, ale také především politické prostředí své
země. Okamžitě zakázal všechny politické strany založené na národnostním,
náboženském nebo teritoriálním základě. V té době také začala nekompromisní
perzekuce členů Komunistické strany Jugoslávie. Změny postihly i samosprávní
členění státu. Původní oblasti byly nahrazeny devíti bánovinami, popírajícími
historické hranice jednotlivých krajů. V šesti z nich mělo většinu srbské
obyvatelstvo, ve dvou chorvatské a v jednom slovinské.

Následníkem trůnu se stal nezletilý Petr II. Karađorđević (1923–1970), kterému v
roce 1934 bylo pouhých jedenáct let. Do nabytí plnoletosti měl být zastupován
svým strýcem Pavlem Karađorđevićem, avšak politická situace v Evropě to
neumožnila. Ihned po napadení Polska Německem se[zdroj?] silně zradikalizovaly
chorvatsko-srbské vztahy, které se tehdejší politická reprezentace země snažila
umírnit podpisem dohody Maček-Cvetković. Z jednotně fungujícího státu byla
vyčleněna chorvatská bánovina, která se jako autonomní jednotka stala základem
pro později fašistický chorvatský stát.

Na jaře 1941 došlo v Jugoslávii k převratu, který odstranil vládu podporující
mocnosti Osy a nastolil kurz k spojencům. Nedlouho poté byla Jugoslávie napadena
Německem. 17. dubna 1941 bylo království obsazeno a jeho území rozděleno.

Mezi četnými silami bojujícími proti fašistům a ustašovcům nakonec triumfovali
komunističtí partyzáni pod vedením Josipa Tita. Těm se podařilo získat kontrolu
na většině území a navíc si získat podporu spojenců, a to jak západních zemí,
tak i Sovětského svazu.

V Jugoslávii si druhá světová válka vyžádala přes 1 milion obětí. V Chorvatsku
ustašovský režim zahájil v roce 1941 násilnou asimilační kampaň a genocidu
srbského obyvatelstva, při které zahynulo několik set tisíc Srbů.

Nově budovaná poválečná Jugoslávie se stávala postupně krok za krokem
socialistickou zemí, podobně jako ostatní státy bývalého východního bloku.
Tehdejší vedení Komunistické strany Jugoslávie se ovšem odmítlo podřídit
jednotnému postupu socialistických zemí v čele s Moskvou a rozhodlo se razit
vlastní kurz. V dobách studené války se tak Jugoslávie stala zemí lavírující
mezi Východem a Západem. Navíc se pokoušela získat vlastní sympatie vytvořením
zcela nového politického bloku - Hnutí nezúčastněných zemí.

Jugoslávie 50. a 60. let byla zemí významného pokroku. Po zprvu neúspěšných
pokusech o rychlé vybudování průmyslového státu se začaly dostavovat také i
úspěchy. Rozsáhlé stavby byly budovány pomocí brigád socialistické mládeže,
stejně jako v jiných socialistických zemích. Zprvu tuhý režim s mocnými tajnými
službami postupem času prošel liberalizací a umožnil kritické myšlení i jiné
postupy, v socialistických zemích zprvu nemyslitelné.

K závěru Titova života se Jugoslávie začala rychle měnit. Pozice Komunistické
strany, za jejíž vlády doznala země četných změn, začala slábnout. Objevily se
četné rozpory, skandály a aféry, jejichž řešení nebylo lehké a zemi značně
vyčerpávalo. Svazek jednotlivých národů se měnil od federace ke konfederaci a
postavení centrálních úřadů v Bělehradě sláblo na úkor svazových republik a
oblastí. Po Titově smrti bylo ustanoveno několikačlenné předsednictvo, v rámci
kterého měly být zastoupeny všechny národy a republiky. Ekonomická situace státu
se v 80. letech ovšem stále více a více horšila, což znamenalo nástup nové
generace politiků, která namísto socialismu prosazovalo myšlenku národních
států.

Rozpad Jugoslávie předznamenal 14. sjezd Komunistické strany, který opustily
slovinská a chorvatská delegace. Zbytek federace se na druhou stranu dostával do
stále většího područí Slobodana Miloševiće. Neustálé diskuze o reformě soustátí
skončily krachem, stejně jako hospodářství státu. Měna se zhroutila a navzdory
všem snahám o reformu se nepodařilo zabránit vyhlášení nezávislosti jednotlivých
republik v polovině roku 1991 (Slovinsko a Chorvatsko). Odtržení těchto dvou
republik přerostlo v ozbrojený konflikt, první na území Evropy po druhé světové
válce. V národních plebiscitech dalších svazových republik zvítězily hlasy pro
odtržení také, takže na konci roku 1992 zbyly ve svazku jen Srbsko a Černá Hora.

Jugoslávie několikrát změnila svojí zahraničně-politickou orientaci. Během
Studené války stála na pomezí mezi východním a západním blokem, zároveň byla
aktivním členem Hnutí nezúčastněných zemí.

V dobách meziválečných se země stala jedním ze zakládajících členů Malé Dohody.
Tehdy nově vzniklý stát se musel vypořádat hlavně s faktem, že většina jeho
sousedů (s výjimkou Rumunska) byla proti Bělehradu značně nepřátelská a měla
územní nároky (Itálie měla zájem na přímoří, Rakousko na oblastech dnešního
Slovinska, Maďarsko v duchu revisionistických tendencí chtělo připojit zpět
ztracená území v první světové válce a Bulharsko usilovalo o zisk Makedonie.
Jugoslávie proto spoléhala na spojenectví s Rumunskem a Československem ve snaze
oslabit tendence hlavně Maďarska.

Jakmile se ovšem začala situace ve střední Evropě měnit ve prospěch fašistických
států, bylo království nuceno se situaci přizpůsobit. Aliance s ostatními
nefašistickými zeměmi se stávaly stále více formálnější. Lákavou se stala
možnost spolupráce s Německem a také Maďarskem, se kterým země uzavřela smlouvu
o "věčném přátelství". Po převratu na jaře 1941 se situace ovšem obrátila; nová
vláda se přidala k Spojencům, což znamenalo konec království, obklopeného samými
fašistickými státy.

Komunistická Jugoslávie po druhé světové válce získala mezi evropskými zeměmi
zcela unikátní postavení. Roku 1948 začala roztržka mezi jugoslávským
komunistickým vedením v čele s Titem a Stalinovým Sovětským svazem, což vzbudilo
na západě pocit, že Jugoslávii lze počítat mezi země „svobodného světa“. V roce
1961 bylo v Bělehradě založeno Hnutí nezúčastněných zemí, které mělo ideje
komunistického státu šířit za jeho hranice. K tomu si tehdejší režim dopomáhal
jednak propagandou (idealizací vlastních poměrů), jednak hospodářskou pomocí
jednotlivým (většinou rozvojovým zemím). Hlavním cílem bloku bylo ostře se
vyhranit proti bipolárnímu světu. Titova Jugoslávie podpořila v roce 1968
Pražské jaro a ostře odsoudila invazi vojsk Varšavského paktu do Československa.

Jugoslávie patřila k několika málo evropským zemím, jejichž hospodářská
struktura byla značně nevyvážená. Severní republiky těžily z dobrého rozvoje z
časů existence Rakousko-Uherska, jižní se naopak potýkaly s nerozvinutostí
způsobenou osmanským dědictvím. Ani existence jednotného státu a rozsáhlé
investice nedokázaly (na rozdíl od Československa) situaci zlepšit. Rozdíly mezi
jednotlivými oblastmi tak byly v dobách konce společného státu stejně veliké,
jako na jeho začátku.[zdroj?]

Na území Jugoslávie se hovořilo početným množstvím jazyků. Nejrozšířenějším byla
srbochorvatština, následovaly makedonština a slovinština jako jazyky
konstitutivních národů dalších republik. Díky četným národním menšinám se ovšem
mluvilo v Jugoslávii také německy, maďarsky, albánsky, slovensky, česky,
rusínsky a celou řadou různých dialektů.

Otázka společného srbochorvatského jazyka patřila k těm ožehavějším. Do
vytvoření společného státu byla silná tendence[zdroj?] ze strany srbských
jazykovědců sjednotit jazyk na základě ekavského nářečí, tedy dialektu, kterým
hovořila srbská populace ve Vojvodině a ve velké části centrálního Srbska.
Naopak Chorvati usilovali o jazykovou autonomii – zachování ijekavského
dialektu. K nim se později přidali i chorvatští a bosenští Srbové, Bosňáci a
Černohorci, kteří mluví stejným nářečím.[zdroj?]

Původní snahou zakladatele a propagátora srbochorvatštiny Vuka Stefanoviće
Karadžiće bylo konstituování jazyka na základě východobosenského ijekavského
nářečí, což narazilo na odpor většiny srbské inteligence ze Srbska a Vojvodiny.
Neshody vyústily v dohodu, která vymezila dvě jazyková centra srbochorvatského
jazyka v Bělehradě (východní ekavské) a Záhřebu (západní ijekavské). Po druhé
světové válce se začalo diskutovat i o uznání třetí, bosenské varianty, též
nazývané jižní ijekavské (jelikož se vymykala jak východnímu, tak západnímu
standardu).[zdroj?] K tomuto kroku však nikdy nedošlo.

Separatistické snahy jednotlivých národů SFRJ v 80. a 90. letech 20. století
zapříčinily i formální rozdělení srbochorvatštiny na srbštinu a chorvatštinu a
následné (převážně chorvatské) jazykové brusičství vedené snahou o co největší
odlišení obou jazyků. Dalším krokem k likvidaci myšlenky společného jazyka bylo
konstituování bosenského jazyka v roce 1996. Navíc v roce 2007 zřídila vláda
Černé Hory komisi pro vytvoření spisovné černohorštiny, dosud považované za
srbštinu (ijekavské výslovnosti). Do září 2008 měla komise připravit kodifikaci
„nového“ jazyka, jehož výuka měla na školách nahradit dosavadní srbštinu, zvanou
z politických důvodů „mateřský jazyk“ (матерњи језик).

Jugoslávie se účastnila řady sportovních utkání; pořádala mistrovství světa a
jednou i zimní olympijské hry v Sarajevu.



https://cs.wikipedia.org/wiki/X-Men

X-Men je fiktivní tým superhrdinů z komiksových příběhů, vydávaných společností
Marvel Comics. Byl vytvořen tvůrčím duem, které tvořili Stan Lee a Jack Kirby.
První příběh The X-Men #1 byl vydán v září 1963.

První tým dal dohromady Profesor Xavier a tvořili ho Cyclops, Iceman, Angel,
Beast a Marvel Girl. X v názvu představuje speciální gen, zvaný gen X, kterým se
mutanti liší od obyčejných lidí, tím, že jim dává zvláštní schopnosti.

První číslo komiksu bylo vydáno v září 1963. Prvním a zároveň po celou historii
nejvýznamnějším nepřítelem se stal Magneto a jeho Bratrstvo zlých mutantů, které
zprvu tvořili mutanti jako Mastermind, Quicksilver, Scarlet Witch a Toad.
Tématem byl tradiční boj mezi dobrem a zlem. Později přibyla sociální témata
předsudků a rasismu. Magneto nenávidí lidskou rasu, protože se domnívá, že
segregují a omezují mutanty, kteří by měli být nadřazení. Později bylo oznámeno,
že Magneto v mládí přežil pobyt v nacistickém koncentračním táboře. Jeho dva
hlavní následovníci Quicksilver a Scarlet Witch byli Romové. V šedesátých letech
však v prodeji komiks zaostával za jinými marvelovskými tituly jako např.
Avengers. Roku 1969 proto příběhy začali tvořit Roy Thomas a Neal Adams. Ti
vytvořili nové dva charaktery, a to Havoka a Polaris. I tyto příběhy však
komerčně neuspěly a série byla zastavena číslem 66.

Série byla oživena rokem 1975, kdy byl vydán titul Giant-Size X-Men #1, který
vytvořili Len Wein a Dave Cockrum. To vedlo k oživení série, která se nově
jmenovala Uncanny X-Men a začala s číslem 94 (čísla 67-93 byly reedice původních
vydání). Stejně tak byl představen nový tým X-Men. Tvořili ho Cyclops (vůdce
týmu), Colossus (původem ze Sovětského svazu), Nightcrawler (ze Západního
Německa), Storm (z Keni) a Thunderbird (s apačskými kořeny). Brzy přibyli i
Banshee (z Irska), Sunfire (z Japonska) a Wolverine (z Kanady) a Jean Grey (jako
Phoenix). Tuto sérii psal Chris Claremont a ilustroval Dave Cockrum a později
John Byrne. Série se setkala s úspěchem komerčně i z pohledu kritiků. Postupně
se objevily i charaktery jako Amanda Sefton, Multiple Man, Mystique a Moira
MacTaggert.

80. léta začala s nejznámější dějovou linií "Dark Phoenix Saga". Kde se Jean
Grey objevila jako Dark Phoenix. Následovaly i další úspěšné dějové linie jako
"Days of Future Past", "The Trial of Magneto" nebo "X-Men: God Loves, Man
Kills". Na počátku 80. let byly nejprodávanějším titulem od Marvelu. Úspěch
znamenal vytvoření mnoha spin-off minisérií, které získaly souhrnný název
"X-Books" (např. The New Mutants, Alpha Flight, X-Factor, Excalibur a
Wolverine). Během 80. let i nadále příběhy psal Claremont, v roli kreslířů se
vystřídali Paul Smith, John Romita, Jr. a Marc Silvestri. Také přibyly nové
charaktery jako Kitty Pryde/Shadowcat, Dazzler, Forge, Longshot, Psylocke,
Rogue, Rachel Summers/Phoenix a Jubilee.

V 90. letech začala být vydávána i druhá hlavní série, prostě nazvaná X-Men.
Scénář psal Chris Claremont a první číslo ilustroval Jim Lee. Tohoto čísla se
prodalo na tři miliony kusů a tím se stalo nejprodávanějším komiksovým sešitem.
Další minisérií byla X-Force. Po šestnácti letech opustil Claremont práci na
X-Menech a to číslem X-Men #3. Poté psal několik čísel John Byrne než ho
nahradil Fabian Nicieza a Scott Lobdell. I během 90. let přibyly další minisérie
X-Books, jako "The X-Tinction Agenda" (1990), "The Muir Island Saga" (1991),
"X-Cutioner's Song" (1992), "Fatal Attractions" (1993), "Phalanx Covenant"
(1994), "Legion Quest"/"Age of Apocalypse" (1995), "Onslaught" (1996) a
"Operation: Zero Tolerance" (1997). Novými charaktery byly Cable, Bishop a
Gambit. Vlástní sérii získal Deadpool.

Po roce 2000 se vrátil Claremont, ale psal především minisérii X-Treme X-Men.
Hlavní série X-Men se přejmenovala na New X-Men a jejím hlavním autorem se stal
Grant Morrison. Novými charaktery byly Chamber, Emma Frost, Husk, Northstar,
Armor, Pixie, a Warpath. Také začala být vydávána třetí hlavní série nazvaná
Astonishing X-Men, kterou napsal Joss Whedon. Také byly vydány crossovery
Messiah Complex a Messiah War.

Od relaunche Marvelu v roce 2012 pod názvem Marvel NOW!, byla většina sérií
restartována a znovu vydávaná. Nové série tak byly: X-Men vol. 4 (scénář Brian
Wood), Uncanny X-Force vol. 2 (scénář Sam Humphries), All-New X-Factor vol. 1
(scénář Peter David), Uncanny X-Men vol. 3 (scénář Brian Michael Bendis), X-Men:
Legacy (scénář Simon Spurrier) a mnohé další včetně sólových sérií.

V roce 2015 došlo k eventu Secret Wars a vesmír Marvel byl znovu restartován. Od
prvních čísel tak začaly v rámci All-New, All-Different Marvel vycházet série:
All-New Wolverine vol. 1 (scénář Tom Taylor), All-New X-Men vol. 2 (scénář
Dennis Hopeless), Extraordinary X-Men vol. 1 (scénář Jeff Lemire), Old Man Logan
vol. 2 (scénář Jeff Lemire), Uncanny X-Men vol. 4 (scénář Cullen Bunn) či X-Men
'92 vol. 2 (scénář Chris Sims a Chad Bowers).

Mutanti, „odborně“ zvaní Homo Superior, mezi které X-Meni patří, jsou dalším
vývojovým krokem v linii lidstva. Kvůli evolučnímu skoku se u nich objevil
mutační gen X, který způsobuje, že se rodí s různorodými nadlidskými
schopnostmi. (Tím si Stan Lee zajistil nevyčerpatelnou zásobu superhrdinů bez
nepravděpodobného opakování nehod a jiných předtím obvyklých způsobů.) Tyto
schopnosti se ale obvykle začínají projevovat až v období puberty, kdy dochází
ke zvýšení hladiny hormonů a emocí.

Protivníky X-Menů bývají dost často jiní mutanti, tradičně pak Bratrstvo
(Brotherhood of Evil Mutants) pod vedením Magneta, někdejšího dobrého přítele
Charlese Xaviera vedoucího X-Meny. Magneto se domnívá, že nenávist lidí k
mutantům je neodstranitelná a že může vést jen ke dvěma výsledkům: zničení
mutantů nebo zničení lidí – a pochopitelně volí zničení lidí. Xavier naopak
myslí, že lidé a mutanti mohou žít vedle sebe. Proto zřídil školu pro nadanou
mládež, která současně slouží jako zástěrka pro tréninkové centrum X-Menů.
Finance pro zázemí svého týmu by měl mít díky nesmírnému dědictví.

Jeden z důvodu existence X-Menů je tedy právě chránit lidi a sebe zároveň. Mezi
protivníky patří ale i o mimozemské formy života (X-Meni si tedy užijí i cesty
vesmírem), čarodějové nebo nadpřirozené bytosti (démoni). Některé díly X-Menů
tedy vypadají spíše jako fantasy.

Profesor X, vlastním jménem Charles Xavier, je telepat, dokáže také zpomalit či
zcela zastavit pohyb molekul, což se projevuje nehybností objektů. V mnoha
číslech komiksů bylo řečeno, že patří k největším mozkům planety. V mládí býval
velkým sportovcem. Když se objevily jeho mutantské schopnosti, začal cestovat po
světě a šířit svou vizi o vztazích mezi mutanty a lidmi. Během svých cest
navštívil čerstvě ustanovený stát Izrael, kde se seznámil s Erikem Lensherrem,
Židem, který přežil vyhlazovací tábor Osvětim. Rychle se sblížili, protože
Xavier pochopil, že má v Lensherrovi sblíženou mysl. Když během záchranné akce
oba použili své schopnosti, Lensherr (Magneto) dospěl k názoru, že lidstvo bude
k mutantům přistupovat stejně jako Němci k Židům během druhé světové války. Tím
se jejich cesty rozdělily a stali se z nich nepřátelé. Xavier poté odcestoval do
Tibetu, kde bojoval s Luciferem (mimozemšťanem, který chtěl ovládnout svět) a
utrpěl zranění páteře, které ho upoutalo na invalidní vozík. Ve třetím díle
filmu zemře, zabije ho Phoenix svými ničivými schopnostmi, avšak na konci
procitne osoba z kómatu a ukáže se, že je to Profesor X.

Phoenix, vlastním jménem Jean Grey, původně Marvel Girl (později si tak říká i
její a Scottova dcera Rachel) – je telepat a telekinetik. V průběhu série
získává až božské schopnosti, stává se jednou z nejobávanějších entit v celém
vesmíru. Její příběh patří mezi nejzásadnější a podle kritiků i k nejlepším v
celém vesmíru Marvel komiksů. Ve filmu je nakonec zabita Wolverinem, v X-Men:
Budoucí minulost se ovšem vlivem změny toku času opět objevuje na konci filmu..

Wolverine (anglický název pro rosomáka sibiřského) – říká si Logan a jeho jméno
je James Howlett. Jeho schopností je regenerace, která ho dělá prakticky
nesmrtelným, a zesílené smysly (přinejmenším čich). Jeho kostra je vyztužena
adamantiem. Kromě zvýšené fyzické odolnosti mu adamantium dává tři ostré „drápy“
(dlouhé asi 30 cm) vysouvané ze hřbetu každé ruky. V případech, kdy adamantium
neměl, má místo nich drápy kostěné. Patří mezi nejoblíbenější z X-Menů a má i
vlastní sérii komiksů, která na rozdíl od podobných pokusů u jiných členů týmu
vychází již přes dvacet let. Ve filmu je také zachyceno, že Wolverine nemá rád
létání, protože se mu při něm dělá nevolno.

Storm, vlastním jménem Ororo Munroe dokáže ovládat počasí, včetně vytváření
blesků nebo létání na principu nadnášení větrem. Její rodiče zemřeli během
pobytu v Káhiře, kdy na dům, ve kterém se skrývali dopadlo sestřelené letadlo.
Storm se zasypaná probrala, jako jediná přežila. Od té doby trpěla akutní
klaustrofobií. Několik let se toulala po ulicích Káhiry a stala se jednou z
nejlepších zlodějek. Putovala na jih přes Saharskou poušť, zpět do domoviny její
matky. Během cesty se v ní probudily její mutantská schopnost ovládat počasí.
Byla přijata jako „bohyně“ jedním z domorodých kmenů v Keni, kde ji posléze
objevil Profesor X.

Nightcrawler, vlastním jménem Kurt Wagner, syn Mystique a démona Azazela. Jeho
schopností je teleportace a je velmi nadaným akrobatem. Vyskytuje se v 2 dile
X-Men a X-Men Apocalypse

Iceman, vlastním jménem Robert „Bobby“ Drake dokáže vytvářet led. V prvních
číslech měl tělo pokryté sněhem, ale autoři si asi uvědomili, že vypadá poněkud
směšně a proto se po prvním boji se Sentineli „promrazil“ až k brnění z ledu.
Vystupuje jako klasický třídní klaun, je nezodpovědný, vtipkuje, i když je to
nevhodné. Poté, co se jeho těla zmocní Ema Frost (White Queen), zjistí, že svojí
sílu nikdy nedokázal využít úplně a začíná trpět méněcenností. Což ale po
několika číslech komiksu překoná a s pomocí ostatních X-Menů získá nové, pro něj
z počátku netušené schopnosti.

Beast si také říká Dr. Henry „Hank“ McCoy. Má zvětšenou sílu a obratnost a
posílené smysly. V původním týmu zastával pozici šaška, který dokáže vtipkovat i
v té nejvypjatější situaci. Kromě toho je největším vědeckou kapacitou v oblasti
aplikované genetiky X-Menů. Výsledkem pokusů, který provedl na sobě samém,
porostl modrými chlupy.

Shadowcat, vlastním jménem Katherine „Kitty“ Pryde dokáže nejen procházet zdí,
ale může odfázovat i jiné předměty - třeba i celé letadlo. Při fázování
poškozuje elektroniku. Do týmu se přidala už jako čtrnáctiletá, zamilovala se do
Colossuse a Storm přijala jako svoji novou matku, protože její rodiče se v té
době rozváděli. Během jedné z mnoha cest do vesmíru získala malého dráčka,
kterému začala říkat Lockheed. Při útěku do Japonska, když se pokoušela pomoci
Wolverinovi, ji unesl démonický ninja Ogun, magickými prostředky změnil na
batole a vycvičil z ní svého nástupce. Poté, co byla v jednom z nejsilnějších
příběhů X-Menů smrtelně zraněna v souboji s Maraudery, když bránila obyvatele
tunelů pod New Yorkem Morlocky opouští X-Meny a zakládá spolu s Nightcrawlerem
nový tým v Anglii.

Rouge – její jméno je Marie (příjmení neznámé); v komiksech v X-treme X-Men a
The End však používá jméno Anna Raven. Dokáže dočasně získat schopnosti jiného
mutanta. Kromě toho získává i jeho vzpomínky a pocity. Ve většině případů pak
měla navíc trvale ukradené schopnosti Ms. Marvel, jedné z Avengers – tedy létání
a nadlidskou sílu. Ve filmu a seriálu X-Men: Evolution se to neobjevilo – kromě
„vidění“ profesora Xaviera v „epilogu“ X-Men: Evolution (V kresleném seriálu ji
adoptovala Mystique).

Gambit, vlastním jménem Remy Etienne LeBeau. Gambit patří k etnické minoritě
„Cajunů“, což jsou frankofonní obyvatelé Louisiany. Jeho schopností je přeměnění
polohové energie na pohybovou, tedy umí nabíjet věci, díky čemuž následně
explodují. Má s sebou vždy balíček karet (oblíbené projektily) a hůl z
adamantia. Původně zloděj se přidal k X-Menům díky svému přátelství se Storm. A
vydržel jenom díky své lásce k Rogue, která je neustále zkoušena, protože se oba
zamilovaní nesmí jeden druhého dotknout.

Cyclops, vlastním jménem Scott Summers, je X-Menem, z jehož očí vychází neustále
ničivý paprsek, který považuje za své prokletí. Profesor Xavier zjistil, že se
paprsek dá odstínit speciálními brýlemi z rubínu. Má mladší bratry Alexe (Havok)
a Gabriela (Vulcan). Vyrostl spolu se svým bratrem v sirotčinci, protože se
předpokládalo, že jeho rodiče zahynuli při letecké nehodě. Ukázalo se, že byli
uneseni mimozemšťany, jeho matka byla před očima otce obětována. Otec se stal
vesmírným pirátem, Corsairem. Sen Charlese Xaviera pokládá za důležitější než
svůj vlastní život, dalo by se říci, že kromě jeho milované Jean neexistuje nic
důležitějšího pro něj, než mírumilovné soužití mezi mutanty a lidmi. Ve třetím
díle filmu umírá zabit Jean – její temnou stránkou, Phoenixem. Avšak v X-Men:
Budoucí minulost se vlivem změny času zase objevuje a je živ, stejně jako Jean
(Phoenix).

Angel, vlastním jménem Warren Worthington III, jeho původní vlastností jsou
andělská křídla, která mu umožňují létat. Díky výcviku, který získal během
působení v týmu, se vyznačuje také nadlidsky rychlými reakcemi. Dědic obrovského
průmyslového impéria se během puberty, když mu vyrostla křídla, rozhodl stát
hrdinou, Avenging Angelem, pak ho objevil profesor Xavier a požádal ho, jestli
by se nepřidal do jeho nového týmu. Během svého hostování v týmu X-factor je
zrazen svým přítelem z dětství a zdánlivě umírá, aby byl přetvořen mutantem
jménem Apocalypse. Stává se z něj Archangel, modrý anděl smrti s kovovými
křídly, která umí vystřelovat jednotlivá pera jako projektily.

Bishop je jedním z mnoha cestovatelů v čase v Marvel vesmíru. V jeho světě je
sen Charlese Xaviera uctíván jako náboženství, členové týmu jsou považováni
téměř za světce a mučedníky, kteří obětovali svůj život aby byl sen zachován. Do
přítomnosti týmu X-Men přichází jako soupeř, který je považuje za své nepřátele
z budoucnosti. Po smrti jeho přátel ho profesor X přijímá do týmu, navzdory
radám ostatních členů, kteří považují jeho metody za příliš radikální. Má
schopnost pohltit energetický výboj (ať už schopnost jiného mutanta nebo výstřel
z energetické zbraně), uložit ho ve svém těle, transformovat ho, nebo ho
vystřelit jako svůj vlastní.

Deadpool, Wilson, se dokáže regenerovat a je to mistr bojových umění. Stal se z
něj žoldák specializovaný na vraždy na objednávku, zabíjel ale jen ty, kteří si
to podle něj zasloužili. O jeho žoldnéřských aktivitách není uvedeno moc
informací, během jeho akcí v Tangeru v Maroku se zamiloval do ženy jménem
Francine. Poté, co se s ní rozešel, odjel do Asie a v Japonsku byl najat šéfem
kriminálníků, který si říkal Boss, aby pronikl do skupiny bojovníků sumo, které
vlastnil Bossův konkurent Oyakata. Wilson strávil tři roky jako Oyakatův
služebník, poté se zamiloval do jeho dcery Sazae. Když Boss nařídil Oyakatovu
vraždu, tak Wilson úplně poprvé odmítl úkol a vrátil se do USA. V Americe se
zamiloval do pubertální prostitutky Vanessy Carlysle, s kterou snil o lepším
životě. Později ho najaly organizace ze Středního Východu, aby zabil agenta
britské vlády Altheu, známého jako Slepý Al, ale naneštěstí mu Al utekl, když
povraždil jeho spolupracovníky. Lidé, kteří si Wilsona najali, se mu chtěli za
jeho selhání pomstít a pokusili se zabít Vanessu, tu ale zachránila Zoe
Cullodenová. Cullodenová celou dobu měla Wilsona v hledáčku pro případ, že by
byl potenciální hrozbou pro svět. Wilson později dostal rakovinu a rozešel se s
Vanessou, jelikož nechtěl, aby měla vztah s umírajícím mužem. Wilson odjel do
Kanady, kde dostal nabídku od kanadského „Oddělení K“ – speciální kanadské
vojenské divize, která navíc aplikovala do Wolverinovy kostry adamantium – aby
se přidal k programu „Zbraň X“ výměnou za vyléčení rakoviny. Aplikovali
Wilsonovi Wolverinův léčivý faktor. Dostal se do týmu s téměř neporazitelným
Sluggem, kyborgy Kanem a Slaybackem. Vanessa se také později k týmu přidala
poté, co získala měňavé mutantské schopnosti a říkala si „Copycat“ –
„napodobitel“. Deadpool během jedné mise zabil Slaybacka, za to byl vyřazen ze
„Zbraně X“ a poslán do „Hospice“ – vládního zařízení, kde nadlidští pracovníci a
experimentální subjekty byli léčeni. Aniž by to ale kanadská vláda věděla,
vedoucí Hospice Dr. Killebrew a jeho sadistický asistent Ajax pořádali tajně
testy smrti, ve kterých se pacienti sázeli, jak dlouho který subjekt bude žít.
Killerbrew Wilsona mučil všelijakými možnostmi, aby uspokojil své sadistické
choutky. Wilson se spřátelil s kosmickým převtělením Smrti, a díky tomu své
utrpení vydržel. Ajax po Wilsonových provokacích udělal jinému pacientovi
Wormovi lobotomii, Wilson pak utekl a na příkaz Smrti Worma zabil, aby ho zbavil
utrpení. Killerbrew měl ale pravidlo – každý pacient, který zabije jiného, bude
popraven. Wilsonovi vyrvali srdce z těla, ale jeho touha po pomstě byla tak
silná, že jeho léčivý faktor se tak moc urychlil, že se mu vytvořilo v hrudi
nové srdce – přesto jeho jizvy nezmizely. Wilson postřelil Ajaxe, nechal ho
zemřít a s jménem Deadpool odjel pryč s ostatními pacienty.

Magneto, vlastním jménem Erik „Magnus“ Lensherr ovládá magnetismus a touto
schopností může ohýbat železné traverzy, létat, či dokonce i vyvolávat
zemětřesení na opačné straně Země. Často je nazýván jedním z nejmocnějších
žijících mutantů. Je mutant čtvrtého stupně stejně jako například Wolverine nebo
profesor Charles Xavier.Ještě před tím, než se projevily jeho mutantské
schopnosti, byl se svými rodiči deportován do Osvětimi. Tam byl zdánlivě
popraven a pohřben. Vyhrabal se ven z hromadného hrobu a uprchl z tábora. Po
druhé světové válce byl ošetřovatelem v Izraeli, kde se seznámil s Charlesem
Xavierem. Ten mu vysvětlil, že je mutantem a ukázal mu, že je víc jako je on.
Oba dva, velcí muži, pokud by spolupracovali, dokázali by mírumilovného soužití
s lidmi pravděpodobně dosáhnout. Magneto cestoval po celé Evropě, seznámil se se
svojí první ženou, nějaký čas s ní žil v malé vesničce v Rusku. Během požáru jí
pomocí svých schopností zachránil, ale jejich dceru už zachránit nedokázal.
Manželka se od něj odvrátila jako od nějakého monstra. A tím byl jeho osud, jako
jednoho z největších nepřátel lidstva, zpečetěn.

Mystique, vlastním jménem Raven Darkholme. Její schopností je proměna, dokáže se
proměnit v jakoukoliv osobu, či člověku podobný objekt, i když například její
nápodoba adamantia (Wolverinových drápů) nedosahuje tvrdosti skutečného
adamantia. Ve filmu X-Men: Poslední vzdor o své schopnosti přijde a stává se z
ní člověk. Zradí Magneta a prozradí lidem Magnetův úkryt a všechny jeho plány na
ovládnutí světa.

Pyro, vlastním jménem John Allerdyce je pyrokinetikem to znamená, že ovládá
oheň. Jeho největším sokem je Iceman. Ve druhém díle filmu zradí X-Meny a
přidává se k nepřátelům - na stranu Magneta, kterého ve třetím díle doprovází,
ale svůj závěrečný boj s Icemanem prohraje.

Sabertooth, vlastním jménem Victor Creed má schopnost regenerace, zesílené
smysly, sílu, obratnost. Je jedním z úhlavních nepřátel Wolverina, i když je
jeho bratr.

Quicksilver, vlastním jménem Pietro Maximoff disponuje superrychlostí. Může
běhat i nadzvukovou rychlostí, po hladině vody nebo po svislé stěně. Je to
nevlastní syn Magneta a bratr Scarlet Witch. Na konec se přidá na stranu dobra.

Scarlet Witch, vlastním jménem Wanda Maximoff, její mutantské schopnosti se při
narození spojily s magií chaosu. Dcera Magneta, sestra Quicksilvera. Stejně jako
její bratr se také později přidává na stranu dobra.

Juggernaut, vlastním jménem Cain Marko je nevlastní bratr Charlese Xaviera. Má
schopnosti nadlidské síle, odolnosti a trvanlivosti. Díky jeho helmě je imunní
vůči telepatii. Schopnosti nezískal z větší části díky mutaci, ale pomocí
setkání s démonem během Války v Koreji.

Kromě záplavy komiksů existuje několik animovaných seriálů (Pryde of the X-men,
X-Men: TAS, X-Men: Evolution a Wolverine & the X-men) a prozatím tři hrané
celovečerní filmy (X-Men, X-Men 2 a X-Men: Poslední vzdor. Čtvrtý, X-Men
Origins: Wolverine, je prequelem ke zmíněným třem a premiérově byl uveden 1.
května 2009. V roce 2011 vyšel film X-Men: První třída jako prequel k X-Men
Origins: Wolverine. O rok později vyšel na plátna film Wolverine, který
pojednával o Loganově cestě do Japonska.

Filmy se kromě opět nového zpracování tématu ve sporu s předchozími snaží udržet
čistý žánr a vyhnout se motivům fantasy. Zvlášť je to vidět na třetím díle, kde
se Jean Grey projevuje jako Dark Phoenix. Ve filmové verzi jde však 'pouze' o
podvědomou složku její osobnosti, zatímco v komiksu šlo o božskou vesmírnou
entitu, která si Jean vyvolila za svého hostitele.



https://cs.wikipedia.org/wiki/Velk%C3%A1_Brit%C3%A1nie_(ostrov)

Velká Británie (anglicky Great Britain) je ostrov na severozápadě Evropy,
největší ostrov ze souostroví Britských ostrovů na severozápadě Evropy.
S rozlohou 229 850 km² je největším ostrovem celé Evropy a devátým na světě.
Ostrov je hlavní součástí Spojeného království Velké Británie a Severního Irska
a rozkládají se na něm tři z jeho zemí – Anglie, Wales a Skotsko.

Na východ od Velké Británie se nachází Severní moře. Na jihu je oddělena od
evropské pevniny Lamanšským průlivem. Na jihozápadě se rozkládá Keltské moře. Na
západní straně dělí Velkou Británií a Irsko Irské moře se Svatojiřským a
Severním průlivem. A ze severozápadní strany je Velká Británie lemována pásem
menších Hebridských ostrovů, za nimiž se prostírá Atlantský oceán. Klima ostrova
je výrazně ovlivňováno teplým Golfským proudem. Politicky je rozdělen mezi tři
země, Anglii, Skotsko a Wales, které jsou součástí Spojeného království Velké
Británie a Severního Irska.

Samo slovo Británie má velmi starobylý původ. Ve druhé polovině 4. století př.
n. l. navštívil řecký mořeplavec Pýtheás z Massalie Pretanské, tj. Britské
ostrovy. Za Julia Caesara v 1. století př. n. l. byl ostrov označován latinským
názvem Britannia. Kolem 5. století se mnoho pořímštěných keltských obyvatel
Británie uchýlilo před příchodem Anglosasů za moře do Armoriky v Galii. Z této
doby pochází rozlišení na Velkou Británii a Malou Británii, dnešní Bretaň.
Termín Velká Británie se začal šířeji užívat poté, co skotský král Jakub VI.
nastoupil roku 1603 coby Jakub I. také na anglický trůn. Oba dosud samostatné
státy – království Anglie (zahrnující také knížectví Wales) a království Skotsko
– se tak ocitly v personální unii. K jejich neformálnímu spojení došlo roku
1707, kdy bylo Zákonem o unii ustaveno Království Velké Británie. Další Zákon o
unii z roku 1800 (s účinností od r. 1801) přičlenil k Velké Británii také Irsko,
čímž vzniklo Spojené království Velké Británie a Irska. Poté, co byl roku 1922
na většině území Irska zřízen Svobodný irský stát a součástí Spojeného
království zůstalo pouze šest hrabství v severoirské provincii Ulster, došlo v
roce 1927 k odpovídající změně názvu na současné Spojené království Velké
Británie a Severního Irska.



https://cs.wikipedia.org/wiki/Keltov%C3%A9

Keltové je pojmenování velké skupiny kmenů, které ve starověku obývaly západní,
střední a částečně i jižní a východní Evropu, včetně území dnešního Česka,
v sousedství Římanů, a představovaly tzv. laténskou kulturu. Konkrétní vymezení
keltů z hlediska etnických, jazykových nebo kulturních rysů je nejasné a je
předmětem dohad.

Nejzazší kořeny Keltů sahají přinejmenším do období kolem poloviny 2. tisíciletí
př. n. l. (není tudíž pravdou, že postavili Stonehenge/Stonehenge se začal
stavět v roce 1900 př. n. l.) a vznikli patrně splynutím několika předchozích
kultur. Přestože není jisté, zda všechny kmeny měly stejný rasový původ, vyspěly
postupně v etnikum s jednotným jazykem, kulturou a náboženstvím, nikdy však
nevytvořili jednotný stát. Jejich největší rozkvět nastal mezi 6. a 1. stoletím
př. n. l. (laténská kultura). V 1. století př. n. l. podlehli Římanům a byli
postupně asimilováni či vytlačeni do Skotska a Irska. Přijali křesťanství a
vytvořili si na základě latinky vlastní písmo zvané ogham. Dodnes se v západní
Evropě hovoří jazyky z keltské jazykové skupiny: velštinou, irštinou, skotskou
gaelštinou, kornštinou a bretonštinou.

Víme však, že římští kronikáři rozdělovali Kelty (neboli Galy) na tři větší
seskupení. A sice na Galii předalpskou, která přejala módu nošení tógy (Římané
ovládli v 2. století př. n. l.), na Galii zaalpskou (jih Francie a Španělsko),
kterou ovládli roku 117 př. n. l., a konečně na Galii vlasatou. Tu ovládl Gaius
Iulius Caesar v prvním století před naším letopočtem. Z dobývání právě Vlasaté
Galie je znám náčelník Vercingetorix, který Caesara v jedné bitvě dokonce
porazil. Francouzi ho dodnes uctívají jako národního hrdinu.

Keltští druidové nebyli jen náboženskými představiteli, ale jednalo se o
keltskou inteligenci. Některé římské prameny uvádí, že se na druida studovalo až
20 let. Byla to velmi vážená vrstva lidí. Každoročně se scházeli ke svým sněmům
v Karnutském lese na území dnešní Francie. Druid Eduen Diviciacos, keltský
diplomat, byl dokonce jako jeden z mála cizinců přijat v Římském senátě, kam byl
vpuštěn i se svým štítem a mečem. Druidové byli mezi kelty natolik vážení, že
druid mohl pouhým vstoupením na bojiště ukončit probíhající bitvu.

Na základě studia rozšíření jednotlivých mutací genu CFTR (cystic fibrosis
transmembrane conductance regulator) způsobujících cystickou fibrosu byly v
evropské populaci nalezeny nehomogenity rozšíření jednotlivých mutací tohoto
genu, které je možné vysvětlit zastoupením etnicky specifických „genů“ v
současné evropské populaci. V tomto kontextu je zajímavé, že relativně vysokou
četnost mutace G551D je možné pozorovat pouze v Česku, Rakousku, Británii, Irsku
a v Bretani. Na základě těchto faktů citovaní autoři soudí, že uvedené populace
vykazují relativně vysokou míru příbuznosti s keltskými předky. Tato příbuznost
není tak překvapivá v Irsku, Británii a Bretani, kde jsou keltské kořeny
zřejmé.[zdroj?] V české kotlině by to však málokdo předpokládal. Nutno
podotknout, že mezi lingvisty a historiky, kteří nenacházejí oporu pro takovou
interpretaci ve svých disciplínách, vládne vůči výše popsaným interpretacím
genetického výzkumu spíše skepse.

Západní a jižní Čechy byly součástí keltské pravlasti, jejímž těžištěm byla
oblast severních Alp a horního Dunaje. Západní polovinu Čech a také Bavorsko
obývaly v 6. a 5. století př. n. l. pravděpodobně kmeny, které později vstoupily
do historie pod jménem Bójové. V období keltské expanze na přelomu 5. a 4.
století př. n. l. se část původního keltského obyvatelstva z území dnešních Čech
zúčastnila vojenských tažení přes Alpy do dnešní Itálie a zanechala po sobě
částečně vylidněné území. Od počátku 4. století př. n. l. však byly
severozápadní a východní Čechy, které dříve tvořily kontaktní zónu s etnickými
skupinami Venetů a Ilyrů, postupně obsazovány novým obyvatelstvem přicházejícím
patrně ze západní části keltské pravlasti. Od původního obyvatelstva české
kotliny patřícího k mohylové kultuře se noví osadníci odlišovali plochými
pohřebišti nespálených těl. Pro jejich ztotožnění s Caesarem uváděnými udatnými
válečníky Volky-Tektoságy neexistují důkazy.

Podle keltského kmene Bojů dostaly české země latinský název Boiohaemum, který
se objevil v pracích římského dějepisce Tacita na přelomu 1. a 2. století n. l.
Po Keltech se zachovaly i další zeměpisné názvy na území Čech – například názvy
řek Labe (Albh, Albis – bílá řeka), Vltavy (Vultava – divoká řeka), Ohře (Aga,
Agara – řeka, která má rychlý tok), Jizery (Isara – bystrá řeka) .

V některých oblastech (a dobách) si Keltové stavěli na vyvýšených místech
opevněná oppida, což byla desítky hektarů velká ohrazená území s dvorcovou
zástavbou a sídlem nobility a kultu na vyvýšených místech. I když oppida nebyla
města v plném slova smyslu, můžeme je považovat za jejich předchůdce. V Čechách
známe šest jistých oppid: Závist nad Zbraslaví, Stradonice u Berouna, Hrazany u
Sedlčan, Nevězice, Třísov u Českého Krumlova a České Lhotice u Nasavrk, na
Moravě Staré Hradisko u Prostějova a Hostýn, snad i Kotouč u Štramberka (u
tohoto hradiště není jisté, zda nemohlo náležet púchovské kultuře, ověření však
již není možné, neboť lokalita byla zničena vápencovým lomem). Keltského původu
je patrně také horské opevněné hradiště u města Sušice, známé pod označením
Hradiště na Sedle a nížinné sídliště Šutyrova studánka v katastru Kopřivnice. V
nejúrodnějších, hustě osídlených částech Boiohaema, v Polabí a v podhůří
Krušných hor, se během 2. století př. n. l. přeměnilo několik výhodně
situovaných míst ve specifické osady, které představovaly jakási emporia, ke
vzniku oppid zde však nedošlo. Typickým příkladem takového osídlení je rozsáhlé
hradiště na vrcholu Přerovské hůry u středočeského Přerova nad Labem.

Jako keltské náboženství se označují polyteistické kulty starověkých Keltů,
zaniklé na konci starověku a na počátku středověku.

Po Keltech nám zůstala ještě jedna nehmotná památka, která se kupodivu zachovala
v téměř nezměněné formě až dodnes: některé naše svátky. Kromě obou slunovratů a
rovnodenností měli Keltové čtyři důležité svátky, které se ve více či méně
modifikované formě zachovaly až do dnešních dnů. Z astronomického hlediska se
jedná o svátky v polovině doby mezi slunovraty a rovnodennostmi (tzv. půlící
dny).

Rok začínal Samhainem (nebo také Samainem) a slavil se 1. listopadu v noci z
předešlého dne na den sváteční (jako všechny svátky). Jeho název se skládá ze
slov „sam-fuin“ tedy „Konec léta“. Dnešního dne se můžeme setkat ve stejné době
s křesťanským svátkem všech Svatých 1. listopadu a následných Dušiček 2.
listopadu. Byl to svátek všech zesnulých a příprava na období zimy. Papež
Bonifác IV. se chtěl zbavit pohanských zvyků a pro období Samhainu vytvořil nový
svátek – svátek Všech Svatých, který měl staré zvyky nahradit (anglicky se
svátek jmenuje All Hallows' Day, z toho vzniklo pozdější Halloween). Ale lidé to
vyřešili tak, že prostě slavili svátky oba. V 16. století už byly svátky
prolnuty tak, že se slavily jako jeden.

1. února se slavil Imbolc v Irsku nazývaný Oimealg. Dnes máme ve stejném čase
svátek Hromnice 2. února.

V noci z 30. dubna na 1. května se slavil Beltine (také Beltaine či Beltene),
který dnes známe jako „Čarodějnice“, které se pálily už tehdy a symbolizovaly
veškeré utrpení a strádání. Název je tvořen slovy „Bel-tine“, což znamená
„Jasný(zářící) oheň“ a byl to nástup k pohostinnému letnímu období. Keltové o
tomto svátku zapalovali dva velké ohně a mezi nimi proháněli dobytek, ten měl
být takto očištěn po zimě.

Nakonec i Lughnasad 1. srpna, ze kterého možná vznikly i dnešní dožínky.[zdroj?]
Šlo o oslavy nadcházejících žní, ale jeho význam tkvěl mimo jiné v uzavírání
manželských svazků. V časných ranních hodinách se pak na vrcholcích kopců vítalo
Slunce, kterýžto zvyk z Velké Británie nevymizel ani dnes a (dnes už křesťanští)
poutníci stoupají na Croagh Patrick, aby se zúčastnili jitřní mše.

Keltizace je mechanismus rozšiřování keltských jazyků a mytologie. Keltská
expanze probíhala v druhé polovině posledního tisíciletí před n. l. Keltizováni
byli například Ilyrové či Thrákové.

Římané považovali Kelty resp. Galy za velmi bojovný a srdnatý národ. Paradoxně
samotní Keltové veskrze neusilovali o dobývání cizích zemí, nýbrž většinou se
omezovali na loupeživé nájezdy a drancování. Výjimečné případy teritoriální
expanze byly převážně důsledkem nadměrného nárůstu populace a hrozby nedostatku
potravin. Keltský způsob válčení popisovali římští i řečtí autoři jako velice
divoký a ztřeštěný. V boji se Keltové postavili čelem k nepřátelskému vojsku,
načež prý začali strašlivě křičet a tlouct oštěpy a meči do svých štítů. Pak se
měli za neutuchajícího řevu prudce rozeběhnout proti svým soupeřům. Nepřátelští
vojáci vyděšení zjevem a hrozivým křikem Keltů leckdy ztratili odvahu a obrátili
se na útěk. Boj s prchající armádou byl pak pro Kelty snadnou záležitostí. Pokud
se ovšem nepřátelské vojsko nezaleklo, Keltové zastavili krátce před tím, než
došlo ke střetu a vrátili se do svého původního postavení, načež pokračoval celý
proces nanovo. Keltové údajně často bojovali úplně nazí, pouze s mečem a štítem.

U Keltů existoval kult lebek. Keltové přinášeli hlavy zabitých nepřátel jako
oběti bohům a zdobili jimi kultická místa. Lebkami byly vyzdobeny také brány
oppida. Doloženy jsou i lidské oběti.

Keltové se poprvé střetli s Římany během keltské expanze. Roku 387 př. n. l.
Keltové porazili Římany v bitvě u řeky Allie a pod vedením Brenna vydrancovali
Řím. Římský historik keltského původu Pompeius Trogus píše o bojích Keltů s
Ilyry v karpatské kotlině v roce 358 př. n. l. Bójové z oblasti kolem dnešní
Boloně (latinsky Bononia) byli poraženi Římany a vyhnáni roku 192 př. n. l.,
část Bójů odešla do Panonie a do Čech. Římský vojevůdce Julius Caesar roku 58
př. n. l. porazil a z velké části vyhladil v bitvě u Bibracte keltský kmen
Helvetů a v následných galských válkách si podmanil velkou část dnešní Francie.
V 1. století n. l. Římané dobyli Británii a potlačili povstání vedené královnou
Boudiccou.

V 1. století n. l. bylo největší keltské oppidum v Čechách známé jako Oppidum
Závist přepadeno a vypáleno germánskými válečníky z kmene Markomanů.



https://cs.wikipedia.org/wiki/Koloseum

Koloseum nebo Římské koloseum, původně Flaviovský amfiteátr (latinsky:
Amphitheatrum Flavium, italsky: Anfiteatro Flavio nebo Colosseo), je oválný
amfiteátr v centru města Říma v Itálii. Jde o největší amfiteátr, který byl kdy
v římské říši postaven. Je to jedno z velkých děl římské architektury.

Nachází se východně od Fora Romana. Jeho stavba začala mezi lety 70 a 72 n. l.
za římského císaře Vespasiana a byla dokončena v roce 80 n. l. za císaře Tita.
Za vlády Domitiana (81–96) byly provedeny některé další úpravy. Jméno
Amphitheatrum Flavium je odvozeno od Vespasianova a Titova rodového jména
Flavius (tzv. gentilicia).

Původně bylo schopno pojmout 50 000 sedících diváků a bylo užíváno ke
gladiátorským zápasům a veřejným podívaným. Vedle gladiátorských her se zde
pořádaly i naumachie (stylizované námořní bitvy), zápasy s divou zvěří, popravy,
rekonstrukce známých bitev a dramata založená na klasické mytologii. V raném
středověku přestala budova sloužit k zábavě. Později byla využívána k obývání,
sněmování, jako pevnost, kamenolom a křesťanská svatyně.

Ačkoliv periodicky se opakující zemětřesení a zloději kamenů z něj učinili
zříceninu, dnes se stavba stala skutečným symbolem císařského Říma. Je jednou
z nejpopulárnějších turistických atrakcí a stále má úzké vazby k římskokatolické
církvi, protože na každý Velký pátek vede papež „Křížovou cestu“ do amfiteátru.

Jeho původní latinské jméno bylo Amphitheatrum Flavium, často počešťováno jako
Flaviovský amfiteátr (podle císařů flaviovské dynastie, kteří ho postavili). I
když je toto jméno často užíváno ve vědecké literatuře, všeobecně je spíše
neznámé. Ve starověku Římané Koloseu neoficiálně říkali Amphitheatrum Caesareum
(Císařský amfiteátr), tento název by však mohlo nést více objektů a název
Amphitheatrum Flavium rovněž – Vespasianus a Titus, stavitelé Kolosea, postavili
také amfiteátr stejného jména v Puteoli (moderní Pozzuoli).

Historikové usuzují, že jméno Koloseum pochází od kolosální Neronovy sochy,
která stála hned vedle. Později byla tato socha Neronovými nástupci upravena do
podoby boha Helia (Sol) nebo Apollóna, boha slunce, přidáním nezbytné sluneční
koruny. Několikrát byla původní hlava nahrazena hlavami dalších císařů. I přes
rozličné katastrofy zůstala socha stát až do středověku a byla jí přisuzována
zázračná moc. Byla vnímána jako symbol věčnosti Říma.

V 8. století napsal Beda Ctihodný (asi 672–735) známý epigram oslavující
symbolický význam sochy: Quandiu stabit coliseus, stabit et Roma; quando cadit
coliseus, cadet et Roma; quando cadet Roma, cadet et mundus („dokud stojí Kolos,
stojí Řím; padne-li Kolos, padne i Řím; padne-li Řím, padne svět“). To bývá
mylně chápáno, a tak se často mluví o Koloseu, nikoli o Kolosu (jako např.
v Byronově poemu Childe Haroldova pouť). Nicméně v době, kdy psal Beda, byl
termín coliseus užíván spíše v souvislosti se sochou než s tím, co bylo stále
známo jako Flaviovský amfiteátr.

Kolos nakonec padl, pravděpodobně byl stržen, aby mohl být druhotně využit jeho
bronz. Okolo roku 1000 začalo být používáno slovo „Koloseum“ v souvislosti
s amfiteátrem. Socha samotná byla již dávno zapomenuta a zůstal jenom jeho
podstavec, který lze vidět mezi Koloseem a vedle stojícím Chrámem Venuše a Říma.

V průběhu středověku bylo jméno zkomoleno na Koliseum. V Itálii je amfiteátr
stále znám jako il Colosseo, ostatní románské jazyky však užívají tvary le
Colisée (francouzština), el Coliseo (španělština) a o Coliseu (portugalština).

Jeho výstavba začala za vlády císaře Vespasiana v letech 70–72. Vybrána byla
rovinatá plocha na dně nízkého údolí mezi kopci Caelius, Esquilinus a Palatinus,
kterým vedl kanál. Od 2. století př. n. l. bylo toto území hustě obydleno. Bylo
poškozeno velkým požárem Říma v roce 64 n. l., následkem čehož Nero zabral
většinu území a zařadil ho do svého osobního majetku. Po straně Kolosea postavil
grandiózní Domus Aurea, před kterým vytvořil umělé jezero obklopené pavilony a
zahradami. Stávající akvadukt Aqua Claudia byl rozšířen, aby mohl zásobovat
prostor vodou a vedle vchodu do Domu Aurea byla zasazena gigantická bronzová
socha Nerona.

Velká část Domu Aurea zanikla, socha však zůstala zachována. Jezero bylo
vypuštěno a plocha použita jako místo pro nový Flaviovský amfiteátr. Uvnitř
bývalých základů Domu Aurea vyrostly gladiátorské školy a ostatní podpůrné
budovy. Podle rekonstruovaného nápisu nalezeného na tomto místě „nařídil císař
Vespasianus, aby byl nový amfiteátr vztyčen z jeho podílu na válečné kořisti“.
Tím se myslí velká část pokladu získaného roku 70 Římany díky vítězství
v židovské válce. Proto může být Koloseum považováno za velký triumfální
památník, odrážející římskou tradici oslav velkých vítězství. Vespasianovo
rozhodnutí postavit Koloseum na břehu Neronova jezera lze také chápat jako
populistické gesto navrátit lidem místo, které Nero využíval pro své vlastní
účely. Na rozdíl od mnoha jiných amfiteátrů, které se nacházely na kraji města,
bylo Koloseum postaveno v centru – doslova i symbolicky v srdci Říma.

V době Vespasianovy smrti v roce 79 bylo Koloseum dokončeno až po třetí patro.
Poslední úroveň byla dokončena a budova inaugurována jeho synem Titem v roce 80.
Cassius Dio počítal, že během inauguračních her amfiteátru bylo zabito více než
9 000 divokých zvířat. Za Vespasiánova mladšího syna, nově dosazeného císaře
Domitiana, byla budova dále přestavěna. Domitianus postavil hypogeum, sérii
podzemních tunelů užívaných k ubytování zvířat a otroků. Také nechal na vrchol
Kolosea umístit galerii, aby zvýšil kapacitu míst k sezení.

V roce 217 bylo Koloseum zle poškozeno velkým požárem (podle Dio Cassia
způsobeného osvětlením), který zničil dřevěná horní patra vnitřku amfiteátru. Až
do roku 240 nebylo Koloseum opraveno úplně a prošlo dalšími úpravami v roce 250
nebo 252 a opět v roce 320. Zápisy popisují restaurace různých částí Kolosea za
Theodosia II. a Valentiniana III. (vládl 425–450), pravděpodobně aby se opravilo
poškození způsobené hlavním zemětřesením z roku 443; více prací následovalo
v letech 484 a 508. Až do 6. století byla aréna dále užívána pro podívané,
poslední gladiátorské boje jsou zmiňovány kolem roku 435. Lov zvířat pokračoval
nejméně do roku 523. Koloseum bylo nazýváno Římskou arénou smrti. V aréně
bojovali gladiátoři. Gladiátoři s mečem a kulatým štítem se nazývali
Retiarmusové a se sítí a trojzubcem Prákové, gladiátoři se Scutunem – římským
obdélníkovým štítem byli nazýváni těžkooděnci.

Během středověku prošlo Koloseum několika radikálními změnami týkajícími se jeho
používání. Koncem 6. století byl do stavby amfiteátru postaven malý kostel,
ačkoliv to nedávalo budovu jako celku žádný zvláštní náboženský význam. Aréna
byla přeměněna na hřbitov. Četné klenbové prostory v arkádách pod sedadly byly
přeměněny v ubytovny a dílny a ještě ze 12. století jsou o nich dochovány
záznamy o tom, že byly pronajímány. Kolem roku 1200 převzala Koloseum rodina
Frangipani a obehnala ho opevněním; očividně ho využívala jako zámek.

Zemětřesení v roce 1349 zde způsobilo jeho vážné poškození a způsobilo, že
vnější strana budovy se zhroutila. Většina popadaných kamenů byla použita
k stavbě paláců, kostelů, nemocnic a dalších budov po celém Římě. V polovině
14. století se do jeho severní třetiny přestěhoval náboženský řád a obýval ji až
do počátku 19. století. Interiér amfiteátru byl v rozsáhlé míře vydlážděn
kameny, který byl užit odněkud jinud, nebo (v případě mramorové fasády) byl
pálen na nehašené vápno. Bronzové výztuže, které držely kamennou stavbu
pohromadě, byly vypáčeny nebo vyháknuty ze stěn a zanechaly četné důlky, které
ještě dnes budovu hyzdí.

Během 16. a 17. století shledali představitelé církve užití pro velkou zpustlou
masu Kolosea. Papež Sixtus V. (1585–1590) plánoval předělat budovu na továrnu na
vlnu, čímž by zajistil zaměstnání římským prostitutkám; tento návrh ale padl
díky jeho předčasné smrti. V roce 1671 schválil kardinál Altieri využití Kolosea
k býčím zápasům; veřejný poprask ale způsobil, že se této myšlenky rychle vzdal.

V roce 1749 kvitoval papež Benedikt XIV. jako oficiální politiku církve názor,
že Koloseum je svaté místo kde byli mučeni raní křesťané. Zakázal užívání
Kolosea jako kamenolomu a zasvětil budovu Kristovým pašijím a umístil v ní
kříže, které prohlásil za posvěcené krví Kristových mučedníků, jež zemřeli
v Koloseu. Později iniciovali papežové různé stabilizační a restaurační
projekty, byla odstraněna rozsáhlá vegetace přerůstající přes budovu a dále ji
ohrožující. Fasáda byla v letech 1821 a 1827 zpevněna trojúhelníkovými cihlovými
klíny a interiér byl opraven v letech 1832, 1846 a ve 30. letech 20. století.
Vnitřní část arény byla částečně vyhloubena v letech 1810–1814 a v roce 1874 a
za Mussoliniho ve 30. letech 20. století byla zcela odkryta.

Dnes se jedná o jednu z nejpopulárnějších turistických atrakcí Říma, každý rok
sem zavítají miliony turistů. Následky znečištění ovzduší a celkové zhoršení
stavu v průběhu let vyzvaly k velkému restauračnímu programu, který byl uveden
do akce mezi lety 1993 a 2000 v hodnotě 40 miliard italských lir (19,3 milionů
dolarů/20,6 milionů dolarů v cenách roku 2000). V nedávné době se stalo Koloseum
symbolem mezinárodní kampaně proti trestu smrti, který byl v Itálii zrušen
v roce 1948. V roce 2000 se před Koloseem konalo několik demonstrací proti
trestu smrti. Od té doby, jako gesto proti trestu smrti, změnili představitelé
Říma barvu nočního osvětlení Říma od bílé na zlatou v době, kdy kdekoliv ve
světě je osoba odsouzená tomuto trestu osvobozena, propuštěna nebo jí je trest
zmírněn. Koloseum bylo například zlatě nasvíceno, když byl zrušen trest smrti
v americkém státě New Jersey v prosinci 2007.

Kvůli poškozenému stavu interiéru je nepraktické pořádat v Koloseu velké
události; do současného hlediště se vejde pouze několik set diváků. Nicméně
mnohem větší koncerty se konaly před Koloseem a Koloseum bylo užíváno jako
pozadí. Z umělců, kteří v minulých letech hráli u Kolosea, jmenujme Raye
Charlese (květen 2002), Paula McCartneyho (květen 2003) a Eltona Johna (září
2005).

Podle kalendáře z roku 354 mohlo Koloseum pojmout 87 000 lidí, ačkoliv moderní
odhady počítají s číslem kolem 50 000. Posazeni byli v řadovém uspořádání, které
odráželo přísnou rozvrstvenost římské společnosti. Na severním a jižním konci
byly vyhrazeny speciální boxy pro římského císaře a vestálky a poskytovaly
nejlepší výhled do arény. Na stejné úrovni na křídlech byla široká platforma
nebo podium pro třídu senátorů, kteří si směli přinést vlastní židle. V kamenech
mohou být stále viděna vyrytá jména některých senátorů z 5. století, předpokládá
se, že si tím zajišťovali prostor pro vlastní užití.

Řada nad senátory, známá jako maenianum primum, byla vyhrazena pro druhý
aristokratický stav, jezdce (equites). O další řadu výše bylo maenianum
secundum, které bylo původně určeno řádným římským občanům (patricijům) a bylo
rozděleno do dvou sektorů. Část níže (immum) byla pro bohaté občany, zatímco
výše položená část (summum) byla pro chudé občany. Pro další sociální skupiny
byly vyhrazeny speciální sektory: například chlapce se svými učiteli, vojáky na
dovolené, zahraniční hodnostáře, písaře, hlasatele, kněze a tak dále. Kamenná (a
později mramorová) sedadla byla vyhrazena pro občany a šlechtu, kteří si
pravděpodobně nosili své vlastní polštáře. Prostory pro zvláštní skupiny byly
rozeznány popisky.

Další úroveň, maenianum secundum in legneis, byla přidána na úplný vrchol budovy
v době vlády Domitiana. Skládala se z galerie pro chudé, otroky a ženy. Buď to
byla pouze místnost pro stání nebo zde byly velmi příkré dřevěné lavičky.
Některým skupinám byl zakázán všeobecný vstup do Kolosea, jmenovitě hrobníkům,
hercům a bývalým gladiátorům.

Každá řada byla rozdělena do sekcí (meaniana) pomocí zahnutých chodeb a nízkých
zdí (praecinctiones nebo baltei) a dále byla rozdělena do cunei nebo výklenků
pomocí schodů a uliček mezi sedadly z vomitoria. Každá řada sedadel (gradus)
byla očíslována a umožňovala, aby každé jednotlivé sedadlo přesně rozpoznáno
podle řady, sektoru a čísla.

Aréna samotná měla rozměry 83 × 48 metrů. Zahrnovala dřevěnou podlahu pokrytou
pískem (latinské slovo pro písek je harena nebo arena) a podlaha pokrývala
spletitou podzemní strukturu nazývanou hypogeum (doslova to znamená „podzemí“).
Nyní se dochovaly pouze malé části původní podlahy arény, ale hypogeum je stále
jasně viditelné. Skládalo se z dvojstupňové sítě podzemních tunelů a jeskyň pod
arénou, ve kterých byly drženi gladiátoři a zvířata před tím, než začaly zápasy.
Osmdesát vertikálních šachet poskytovalo stálý přístup pro vězněná zvířata a
kusy scén ukrytých v podzemí; větší zavěšené platformy, nazývané hegmata,
poskytovaly přístup pro slony a podobné druhy. Byly přebudovány při četných
příležitostech; vidět můžeme nejméně dvanáct různých fází konstrukce.

Hypogeum bylo spojeno s mnoha místy mimo Koloseum pomocí podzemních tunelů.
Z blízkých stájí byli tunelem přiváděni účinkující a zvířata. Také kasárny
gladiátorů na východ od Kolosea u Luda Magna byly spojeny tunely. Oddělené
tunely sloužily císaři a Vestálkám a dovolovaly jim vstoupit do a opustit
Koloseum, aniž by museli projít davem.

V hypogeu existovalo také velké množství strojů. Výtahy a kladky zvyšovaly a
snižovaly scénu a kulisy a také vyvážely na scénu uvězněná zvířata. V Koloseu
jsou záznamy o existenci hlavních hydraulických mechanismů a podle starověkých
záznamů bylo možné zatopit arénu, pravděpodobně díky spojení k blízkému
akvaduktu.

Koloseum a jeho aktivity podporovaly pomáhaly podstatnému průmyslu v oblasti.
Vedle samotného amfiteátru bylo s hrami spojeno mnoho budov v okolí.
Bezprostředně na východ stojí zbytky Luda Magna, tréninkové školy pro
gladiátory. Ta byla s Koloseem propojena podzemní chodbou a tím gladiátorům
umožňovala snadný přístup. Ludus Magnus měla svoji vlastní miniaturní arénu,
která sama o sobě byla populární atraktivitou pro římské diváky. V té samé
oblasti se nacházely i jiné gladiátorské školy, včetně Luda Matutina (Ranní
škola), kde byli trénováni bojovníci se zvířaty, plus Daciánova a Galská škola.

Také vedle Kolosea bylo Armamentarium, zahrnující luky, šípy a uchovavající
zbraně; Summum Choragium, kde byly skladovány stroje; Sanitarium, které
vlastnilo zařízení umožňující ošetření zraněných gladiátorů; a Spoliarium, kde
byla těla mrtvých gladiátorů zbavena šípů a rovnána.

Kolem obvodu Kolosea, ve vzdálenosti 18 m od obvodu, stála řada vysokých
kamenných míst, z nichž se dochovalo pět na východní straně. Jejich přítomnost
je vysvětlována různými způsoby; mohly to být náboženské hranice nebo vnější
hranice pro kontrolovače lístků, anebo kotva pro velarium nebo střechu.

Koloseum bylo užíváno k pořádání gladiátorských zápasů a celé řady dalších
událostí, nazývaných munera, byly vždy pořádány spíše jednotlivci než státem.
Měly silný náboženský prvek, ale byly rovněž demonstrací moci a rodinné prestiže
a byly velmi populární mezi lidem. Dalším populárním druhem show byl lov zvířat,
nebo venatio. Tato show využívala velké množství divokých šelem, většinou
dovážených z Afriky a Středního Východu a zahrnovala tvory jakými byli
nosorožci, hroši, sloni, žirafy, zubři, lvi, panteři, levharti, medvědi,
kaspičtí tygři, aligátoři, krokodýli a pštrosi. Bitvy a lovy se často odehrávaly
uprostřed spletitých sad pohyblivých stromů a budov. Takové události se
příležitostně odehrávaly ve velkém měřítku; Traianus prý oslavoval jeho
vítězství v Dácii v roce 107 podívanou čítající 11 000 zvířat a 10 000
gladiátorů během 123 dnů.

Starověcí písaři zaznamenali, že během raných dní Kolosea byla budova využívána
pro naumachiae (běžněji známé jako navalia proelia) čili simulované námořní
bitvy. Při inauguračních hrách pořádaných Titem v roce 80 bylo Koloseum
napuštěno vodou, aby mohly být ukázáni speciálně trénovaní plavající koně a
býci. Existuje také záznam o rekonstrukci slavné námořní bitvy mezi
Korkyreánskými (Corfiot) Řeky a Korinťany. To bylo předmětem diskuse mezi
historiky; ačkoliv zásobení vodou by nebyl problém, je nejasné, jak mohla být
aréna vodětěsná ani jak mohlo být v aréně dostatek místa pro pohyb válečných
lodí. Předpokládalo se, že záznamy udávají špatnou lokalitu, nebo že Koloseum
původně mělo široký plavební kanál pod svoji centrální osou (který byl později
nahrazen hypogeem).

Sylvae neboli osvěžení přírodních scén se také konalo v aréně. Malíři, technici
a architekti postavili podobiznu lesa s pravými stromy a keři pěstovanými na
ploše arény. Zvířata byla představena, aby oživila scénu pro potěšení publika.
Takových scén se mohlo užívat jednoduše k ukázalo přirozené prostředí pro
lidskou populaci nebo se na druhou stranu užívalo jako pozadí  lovům a dramatům
popisujícím epizody z mytologie. Příležitostně byly rovněž využívány pro
popravy, v kterých hrdina příběhu – představován odsouzenou osobou – byl zabit
různými hroznými, ale mytologicky autentickými způsoby, například byl sežrán
šelmami nebo upálen k smrti.

Koloseum je dnes hlavní turistickou atrakcí v Římě s tisícovkami turistů, kteří
každý rok platí, aby mohli vidět vnitřní arénu, ačkoliv vstup pro občany EU je
částečně dotován, a vstupy pro osoby mladší 18 a starší 65 let z EU jsou zdarma.
V horním patře vnější zdi budovy je dnes muzeum věnované Erotovi. Část podlahy
arény byla předělána.

Koloseum bylo rovněž místem římskokatolických ceremonií 20. a 21. století.
Například papež Benedikt XVI. předváděl v Koloseu zastavení křížů nazývané
Biblická cesta kříže (které vyzývá k větší meditaci) na Velké pátky.

Koloseum má bohatou a dobře dokumentovanou historii flory od té doby, co
Domenico Panaroli v roce 1643 vytvořil první katalog zdejších rostlin. Od té
doby zde bylo rozpoznáno 684 druhů. Vrchol nastal v roce 1855 (420 druhů).
V roce 1871 došlo k pokusům vymýtit vegetaci kvůli obavám z poničení zdiva, ale
většina z těchto pokusů neuspěla. Dnes je napočítáno 242 druhů a z druhů, které
poprvé popsal Panaroli, jich zbylo 200.

Různorodost druhů může být vysvětlována změnou klimatu v Římě během staletí.
Migrace ptáků, kvetení rostlin a růst Říma, který způsobil, že je Koloseum
vsazeno uprostřed moderního městského centra spíše než na okraji starověkého
města, stejně jako doprava, jsou navíc také příčinami. Další, spíše romantický,
často uváděný důvod je ten, že semena rostlin jsou bezděčně přenášena zvířaty do
všech koutů říše.

Sláva Kolosea jako místa pro zábavu vedla také k tomu, že toto jméno bylo
použito pro moderní zábavní podniky, především ve Spojených státech, kde jsou
divadla, hudební haly a budovy užívané pro sport či představení nazývaný
Koloseum nebo Koliseum.

Program pro autorizaci optických disků Nero Burning ROM užívá obrázek Kolosea
v ohni jako jednu ze svých hlavních ikon, dokonce i přesto, že velký požár Říma
císaře Nerona (na který jméno programu a ikona poukazují) se stal v roce 64,
předtím než bylo Koloseum postaveno.



https://cs.wikipedia.org/wiki/%C4%8Cesk%C3%A1_republika

Česko, úředním názvem Česká republika, je stát ve střední Evropě.[pozn. 4] Jako
formálně svrchovaný národní stát vznikla tehdejší Česká socialistická republika
1. ledna 1969 v rámci federalizace Československa. Od 6. března 1990 nese tento
stát název Česká republika. Dne 1. ledna 1993 se v souvislosti se zánikem
Československa stal subjektem mezinárodního práva a od téhož data je účinná
ústava, podle jejíž preambule navazuje novodobý český stát na tradice státnosti
Československa a bývalých zemí Koruny české. Podle ústavy je Česká republika
parlamentní, demokratický právní stát s liberálním státním režimem a politickým
systémem založeným na svobodné soutěži politických stran a hnutí. Hlavou státu
je prezident republiky, vrcholným a jediným zákonodárným orgánem je dvoukomorový
Parlament České republiky.

Česko je vyspělá země s tržním hospodářstvím, která dle ekonomických, sociálních
a politických indikátorů, jako je HDP na obyvatele, index lidského rozvoje,
index svobody tisku, index svobody internetu od cenzury, patří k vysoce
hodnoceným státům světa. Ekonomicky patří dle Světové banky do skupiny
31 nejbohatších států světa s nejvyššími finančními příjmy. Naopak velmi nízko
se v porovnání s jinými státy umísťuje v podílu obyvatel žijících pod prahem
chudoby. Vykazuje též poměrně nízkou nerovnost mezi nejbohatšími a nejchudšími
obyvateli a relativně vyvážené přerozdělování bohatství napříč většinou
obyvatel. Míra nezaměstnanosti je dlouhodobě nízká a pod průměrem vyspělých
zemí. V indexu ekologické stopy je Česko oproti některým jiným vyspělým zemím
menším ekologickým dlužníkem. Podle Global Peace Index, který vypracovává
každoročně Institute for Economics and Peace, je Česká republika šestou
nejbezpečnější zemí na světě (index zohledňuje hrozbu válečného konfliktu i
úroveň vnitřní násilné kriminality).

Česko je členem Organizace spojených národů, Severoatlantické aliance,
Organizace pro hospodářskou spolupráci a rozvoj, Světové obchodní organizace,
Mezinárodního měnového fondu, Světové banky, Rady Evropy, Organizace pro
bezpečnost a spolupráci v Evropě, Evropské celní unie, Evropské unie, součástí
Schengenského prostoru, Evropského hospodářského prostoru, členem Visegrádské
skupiny a jiných mezinárodních struktur.

Česko je vnitrozemský stát tvořený částmi historických českých zemí, které byly
po dlouhá období svého dějinného vývoje součástí zemí Koruny české. Jsou to
Čechy a Morava, k nimž byly roku 1920 připojeny i České Rakousy a České Slezsko.
Česká republika má rozlohu 78 866 km2. Sousedí na západě s Německem (délka
hranice 810 km), na severu s Polskem (762 km), na východě se Slovenskem (252 km)
a na jihu s Rakouskem (466 km). Administrativně se Česká republika dělí na osm
územních a zároveň na 14 samosprávných krajů. Hlavním městem je Praha, která je
rovněž i jedním z krajů. V roce 2016 v Česku žilo přibližně 10,6 milionu
obyvatel. Výrazná většina obyvatelstva se hlásí k české, případně moravské
národnosti.

Prvním doloženým státním útvarem na území dnešní České republiky byla v druhé
polovině 9. století Velká Morava, jíž však předcházel nadkmenový svaz Sámovy
říše. Když Velkomoravská říše kolem roku 907 zanikla pod náporem kočovných
maďarských kmenů, těžiště státního vývoje se přesunulo do Čech. Tamní panovníci
z rodu Přemyslovců vybudovali středověký přemyslovský stát, též nazývaný český
stát, od přelomu 10. a 11. století tvořící součást Svaté říše římské. Od roku
1526 byly České země postupně začleňovány do Habsburské monarchie, jejíž vládci
využili vítězství na Bílé hoře (1620) k výraznému omezení dřívější
samostatnosti. Korunními zeměmi Habsburků, po roce 1749 navzájem de facto zcela
nespojitými, zůstaly České království, Moravské markrabství a Vévodství Horní a
Dolní Slezsko až do konce 1. světové války v roce 1918. Od roku 1804 byly tyto
země součástí Rakouska a poté od roku 1867 Rakousko-Uherska. Na něm byla
politicko-vojenskou akcí získána v roce 1918 nezávislost a ve spojenectví s
geograficky a jazykově blízkým národem Slováků vytvořeno Československo jako
národní stát národa Československého (od roku 1969 oficiálně národů českého a
slovenského). Ten krátce po svém vzniku odebral svým zemím jejich zemské
svobody, které, s výjimkou Slovenska, měly za Rakouska-Uherska ve formě
vlastních zemských zákonů, ústavy, zemských sněmů a dalších. Jeho součástí poté
České země byly (s výjimkou období tzv. Protektorátu Čechy a Morava) až do roku
1992, kdy bylo Československo jako stát rozděleno; Česká republika se však k
tradici československé státnosti, stejně jako k tradici státnosti zemí Koruny
české, hlásí v preambuli své ústavy.

Česká republika byla formálně zřízena k 1. lednu 1969 v rámci federalizace
Československé socialistické republiky pod názvem Česká socialistická republika.
Převratné politické změny po listopadu 1989 znamenaly nejen změnu názvu federace
(Česká a Slovenská Federativní Republika) a v jejím rámci i České republiky (od
března 1990 Česká republika, poté, co Ústavní zákon vypustil slovo
„socialistická“), ale především stále větší státoprávní požadavky ze strany
slovenských nacionalistů. Zánik Československa proběhl bez referenda. K 1. lednu
1993 federace zanikla dvoustrannou politickou dohodou. Suverénními nástupnickými
státy se staly Slovenská republika a Česká republika. Současně nabyla účinnosti
její první novodobá ústava, tedy Ústava České republiky.

O území Česka se hovoří jako o Českých zemích,[zdroj?] což je pomocný
historicko-geografický termín, který je používán jako obecné označení pro území
geograficky odpovídající Česku (tzn. tři historické České země – Čechy, Morava a
česká část Slezska[zdroj?]).[zdroj?] Termín vychází z tradičního zemského
členění politického útvaru na území dnešní České republiky, které vydrželo od
středověku[kdy?] až do roku 1928[zdroj?] (kdy byla Morava a České Slezsko
spojeny do jednotné země Moravskoslezské), resp. do roku 1949, kdy byly země
zrušeny, nicméně i poté se jako České země označovala česká část
Československa.[zdroj?] Vymezení pojmu České země kolísá.[zdroj?] Součástí území
Česka jsou i tzv. České Rakousy, které byly do roku 1919 součástí Dolních
Rakous.

Oficiálním názvem státu podle ústavy je Česká republika; jednoslovný název Česko
se v ústavě nevyskytuje (stejně jako se v ní nevyskytovalo Československo –
zeměpisný název nemusí být nutně součástí ústavy), je však součástí oficiální
databáze OSN coby jednoslovný název státu. V květnu 2016 vláda oficiálně
schválila též překlady zeměpisného názvu Česko do angličtiny (Czechia) a dalších
světových jazyků (fr. Tchéquie, šp. Chequia atd.).

Část veřejnosti slovo Česko odmítá zejména pro nezvyk – obdobně, jako byl
zpočátku odmítán např. i název Československo. První užití výrazu Česko je
doloženo v roce 1704 jako zeměpisné označení zahrnující celé České země, v roce
1777 pak jako synonymum ke slovu Čechy. V době národního obrození se používaly i
tvary češský a Češsko odvozené ze základu „Čechy“. Nesprávně se v té době užíval
i tvar čechský. Vliv na vypadnutí jednoho "s" z termínu měla také jazyková
úspornost. Od 19. století se výraz Česko opět objevuje též jako označení pro
celé České země. V tomto významu jej od roku 1938 začal prosazovat moravský
jazykovědec František Trávníček. Slovník spisovného jazyka českého v roce 1960
jej uvádí v obou významech a jako zastaralý, Slovník spisovné češtiny z roku
1978 již archaičnost konstatuje jen u prvního významu, zatímco ve významu
označení české části federace stylovou příznačnost neuvádí. Na jaře 1993 jej
Český úřad zeměměřický a katastrální na základě pověření vlády určil jako
jednoslovné označení čerstvě osamostatněné České republiky, po vášnivých
sporech, po podpoře Českou geografickou společností a navzdory odporu prezidenta
Havla a dalších osobností se termín výrazně rozšířil, zachoval si však jistou
míru kontroverznosti a mnozí lidé jej pociťují jako novotvar.

Státní symboly České republiky jsou velký a malý státní znak, státní vlajka
(republika po rozpadu federace převzala i původní vlajku Československa, jelikož
Slovensko nemělo zájem tuto vlajku použít), standarta prezidenta, státní pečeť,
státní barvy a státní hymna Kde domov můj? Státní symboly poukazují na tradice
středověkého českého státu (znak), husitského hnutí (heslo na prezidentské
standartě), národního obrození (hymna) a Československa (vlajka).

Území dnešní České republiky bylo člověkem osídleno již před asi 750 000 lety. O
osídlení území Česka z doby od 28 000 let př. n. l. svědčí řada archeologických
nálezů (kultura s nálevkovitými poháry, únětická kultura, lengyelská kultura
ad.). Od 3. století př. n. l. obývali tuto oblast Keltové (Bojové) a v 1.
století n. l. přicházely kmeny Germánů (Markomani a Kvádové).

Od konce 5. století se na území dnešního Česka objevovali první Slované. V 7.
století slovanské kmeny vytvořily Sámovu říši (asi 623–659), jednalo se spíše o
nadkmenový svaz. V letech 830–833 na Moravě, na Slovensku, v severním Maďarsku a
na západním Zakarpatsku vznikla pod nadvládou dynastie Mojmírovců Velkomoravská
říše, která postupně zahrnula i Čechy (890–894), Slezsko, Lužici, Malopolsko a
zbytek Maďarska. Velkomoravská říše byla již plnohodnotným státním útvarem.
Čechy se od ní odtrhly v roce 894 a v roce 906 nebo 907 byla rozvrácena tehdy
ještě kočovnými Maďary.

Počátky českého státu spadají do druhé poloviny 9. stol., kdy byl mimo jiné
pokřtěn první doložený český kníže z dynastie Přemyslovců Bořivoj I. V průběhu
10. a 11. století se stát konsolidoval a bylo k němu připojeno území Moravy.
České knížectví postupně získalo znaky víceméně samostatného středověkého státu
v rámci Svaté říše římské (pražské biskupství založeno roku 973, hlavním
národním světcem se stal svatý Václav).

České království nicméně vzniklo až roku 1198, kdy německý král uznal dědičně
český královský titul, který poté potvrdil císař, papež a roku 1212 i Zlatá bula
sicilská Přemyslovci Přemyslu Otakarovi I., jakož i další privilegia Českého
království. Český panovník měl být napříště osvobozen od všech povinností vůči
Svaté říše římské až na účast na říšských sněmech. Václav I., ale zejména jeho
syn Přemysl Otakar II. pak vybudoval rozsáhlé panství, které sahalo za Alpy a k
Jaderskému moři. Václav II. obrátil svou pozornost na sever a východ, kde se mu
podařilo získat území přes Polsko až k Baltskému moři, a jeho syn Václav III. i
uherské území. Po zavraždění Václava III. se království ocitlo v chaosu, ale
volba Jana Lucemburského králem umožnila nový vzestup, který vyvrcholil zejména
za panování Janova syna Karla IV. (1316–1378). Ten v roce 1348 ustanovil tzv.
země Koruny české a pod Českou korunu připojil Braniborsko (do 1415), Lužice (do
1635) a Slezsko (do 1742).

Už v době vlády Karla IV. lze spatřovat počátky českého reformního hnutí, které
usilovalo o prohloubení osobní zbožnosti a o nápravu zesvětštělé církve, a tím i
o obrodu celé společnosti. Náboženské spory vygradovaly za vlády Karlova syna
Václava IV. Po upálení Mistra Jana Husa v roce 1415 v německé Kostnici napětí
mezi Husovými příznivci a jeho odpůrci přešlo v otevřené nepřátelství a události
vyústily v husitské války. Radikální husité založili město Tábor, které se stalo
centrem husitské revoluce. Jan Žižka z Trocnova a Prokop Holý poté porazili
všechny čtyři křížové výpravy do Čech. Války byly ukončeny dohodou mezi
Basilejským koncilem a umírněnými husity tzv. Basilejskými kompaktáty v roce
1436. V osobě Jiřího z Poděbrad si země dokonce zvolila umírněného husitu jako
krále. Avšak vnější tlak krále Jiřího přiměl přepustit z taktických důvodů český
trůn rodu Jagellonců. Když však v bitvě u Moháče (1526) padl druhý Jagellonec na
českém trůnu, Ludvík, získali ho Habsburkové, kteří, společně s následující
dynastií habsbursko-lotrinskou, vládli zemi dalších téměř 400 let.

V roce 1526 byl na český trůn zvolen Ferdinand I. Habsburský a s ním dynastie
Habsburků, která zemi postupně včlenila do habsburské monarchie. Ferdinandův
vnuk Rudolf II. si ještě (jako poslední Habsburk) zvolil Prahu za sídelní město
a, ač katolík, byl velmi tolerantní vůči českému protestantismu (Rudolfův
majestát). Po jeho smrti však éra tolerance skončila a náboženské napětí znovu
vzrostlo. V roce 1618 vypuklo proti katolickému panovníkovi ozbrojené povstání
českých protestantských stavů. Defenestrace císařských místodržících v roce 1618
se stala i počátkem třicetileté války. Vojsko českých stavů bylo roku 1620 v
bitvě na Bílé hoře poraženo a stavovští vůdcové byli veřejně popraveni v Praze.

Začala násilná rekatolizace českých protestantů. Rozsáhlý majetek české exilové
šlechty a inteligence připadl věrným stoupencům Habsburků. Do poloviny 17.
století klesla populace v Čechách a na Moravě o necelých 30 % na zhruba 1,75
milionu obyvatel. Roku 1627 bylo v Česku vydáno Obnovené zřízení zemské, kterým
Habsburkové získali Český královský titul dědičně, za jediné povolené
náboženství bylo prohlášeno katolické a jazyk německý byl zrovnoprávněn s
českým, fakticky byl ale upřednostněn.

Správními reformami Marie Terezie v roce 1749 byly země Koruny české de facto
zrušeny, ale i nadále se korunovali čeští králové v rámci Českého království.
Během hladomoru v letech 1771–1772 zemřelo nejméně 250 000 lidí, což vedlo k
rozsáhlým nevolnickým nepokojům. Náboženskou toleranci a zrušení nevolnictví
přinesly až reformy Josefa II. v roce 1781. Od 17. až do počátku 19. století
rovněž probíhala centralizace monarchie. Této centralizaci napomáhalo
preferování německého jazyka ve státní i církevní správě. V odpověď na
poněmčování kultury i jazyka se koncem 18. století začalo v českých zemích
projevovat české národní obrození, tedy snaha o obnovu české kultury a jazyka a
později i o získání politické moci stranami zastupujícími zájmy českého etnika.
Ve druhé polovině 19. století nastal v Česku i významný hospodářský a kulturní
rozvoj. Většina (asi 70 %) průmyslu Rakouska-Uherska byla soustředěna v Českých
zemích. České politické elity (zejm. František Palacký) po celé 19. století
věřily, že federalizované a demokraticky reformované Rakousko bude
nejvýhodnějším životním prostorem pro český národ i jiné malé národy střední
Evropy (tzv. austroslavismus). Rakouské soustátí mělo být ochranou vůči vlivu
mocných národů ze západu i východu. To však změnila první světová válka
(1914–1918), vstupem do níž vídeňští politici učinili z Rakousko-Uherska
přívěsek vilémovského Německa, čímž austroslavistické sny rozmetali. Novým
řešením měl být projekt Československa připravený Tomášem Garriguem Masarykem a
Edvardem Benešem.

V první světové válce bojovalo 1,5 milionu mužů odvedených z českých okresů, z
nichž padlo 138 000 na straně monarchie a asi pět a půl tisíce (jen do konce
války) v legiích. Více než 90 000 dobrovolníků zformovalo Československé legie
ve Francii, Itálii a Rusku, kde bojovali proti Centrálním mocnostem (tedy i
rodnému Rakousko-Uhersku) a posléze i proti bolševikům. Po porážce
Rakouska-Uherska byly 28. října 1918 země Koruny české, část Uherského
království a Podkarpatská Rus sjednoceny do nového státního útvaru
Československa. Prvním prezidentem Československa byl zvolen Tomáš Garrigue
Masaryk. V období od vzniku státu až do zániku první republiky bylo
Československo unitárním státem a zůstalo jediným demokratickým státem ve
střední Evropě.

Přes svůj deklarovaný národní charakter (viz čechoslovakismus) mělo
Československo na svém území významné německé, maďarské, polské a rusínské
národnostní menšiny. Po vyhlášení nezávislosti došlo k pohraničním konfliktům s
Polskem a Maďarskem stejně jako k nepokojům v německých oblastech země. Problém
nepřátelských sousedů se Československo pokusilo vyřešit spojenectvím zvaným
Malá dohoda, systémem spojeneckých smluv s Francií a Británií a od roku 1935 i
smlouvou se Sovětským svazem. Německá menšina v pohraničí se v důsledku Velké
hospodářské krize, masivní nezaměstnanosti a intenzivní nacistické propagandy
radikalizovala a začala požadovat odtržení od Československa.[zdroj?] Tyto snahy
reprezentovala SdP vedená Konradem Henleinem. Na nátlak nacistického Německa a
evropských mocností bylo v září roku 1938 Československo Mnichovskou dohodou
(podepsána Německem, Francií, Británií a Itálií) donuceno postoupit Německu
pohraničí (tzv. Sudety). Mnichovská dohoda bývá také označována jako Mnichovská
zrada či Mnichovský diktát, jelikož zástupci československé strany k jednání
přizváni nebyli a vojenská aliance Československa s Francií a Británií se
ukázala jako zbytečná. Jižní oblasti Slovenska a Podkarpatské Rusi připadly
Maďarsku, malou část československého území (zejména oblast Těšínska) získalo
Polsko. Tento okleštěný státní útvar se psal se spojovníkem (Česko-Slovensko) a
je nazýván druhá republika.

Dne 14. března 1939 Slovensko vyhlásilo samostatnost a po okupaci německými
vojsky 15. března 1939 byl na zbytku československého území (tedy v Česku bez
Sudet, připojených v roce 1938 k Německu, a východní části československého
Těšínska, připojené ve stejném roce k Polsku) vyhlášen Protektorát Čechy a
Morava (na území Protektorátu se nacházela jen velmi malá část Českého Slezska v
okolí Ostravy a Frýdku, zatímco zbytek, včetně východní poloviny
československého Těšínska, byl připojen k Německu). Prezident Edvard Beneš v
Londýně zorganizoval exilovou vládu (tzv. prozatímní státní zřízení). Německá
okupace Československa se setkala s masivním odbojem obyvatel země a skupin
podporovaných ze zahraničí (zejm. operace Anthropoid), na který nacisté
reagovali terorem (např. vyhlazení Lidic). V průběhu druhé světové války nacisté
realizovali politiku totálního nasazení českých pracovních sil na území Německa,
stejně jako likvidaci židovské diaspory na území Protektorátu. Nejznámější údaj
o počtu obětí nacistické okupace pochází z výzkumu zveřejněného Gustavem
Hajčíkem a Jaroslavem Voleníkem roku 1956, podle něhož během války zemřelo 360
000 Čechoslováků.

V květnu 1945 Československo osvobodili spojenci a byl obnoven formálně
demokratický stát. Období 1945–1948 je někdy nazýváno třetí republika.

Od března 1945 postupovala sovětská armáda na české území z Ostravska a od
Bratislavy, později i ze severu k Praze a k demarkační linii osvobodila zhruba
dvě třetiny Čech. O zbytek českého prostoru západně od linie Karlovy Vary –
Plzeň – České Budějovice se postarala americká armáda. Při osvobozování
Československa zahynulo 140 000 vojáků Rudé armády, po jejichž boku bojovali i
příslušníci 1. čs. armádního sboru pod velením Ludvíka Svobody, který se
vyznamenal v bojích u Sokolova a o Kyjev a krutě krvácel v karpatsko-dukelské
operaci, jejímž cílem bylo pomoci Slovenskému národní povstání. Osvobození také
pomohlo české květnové povstání (ve světě nejznámější jeho součástí bylo Pražské
povstání). Došlo však poté k dnes sporným jevům jako bylo vysídlení Němců z
Československa do Německa a Rakouska, omezení stranické soutěže, rozsáhlé
znárodňování těžkého průmyslu, energetiky, filmového průmyslu, bank, pojišťoven,
větších stavebních podniků atd. (tzv. Benešovy dekrety).

V únoru 1948 se v Československu chopila moci Komunistická strana
Československa, která už v květnu 1946 vyhrála parlamentní volby; země se stala
totalitním státem a součástí sovětského bloku. Byly potlačeny struktury občanské
společnosti počínaje zrušením samosprávných zemí (1949) až po potlačení
svobodného spolkového a ekonomického života. Rozsáhlé znárodňování a měnová
reforma (1953) připravily miliony občanů o majetek. V roce 1960 byl novou
ústavou oficiální název státu změněn na Československá socialistická republika
(ČSSR). Koncem 50. let a v 60. letech docházelo k postupné liberalizaci, která
vyvrcholila v roce 1968. Liberalizační hnutí známé jako Pražské jaro bylo
potlačeno invazí vojsk Sovětského svazu a dalších zemí Varšavské smlouvy 21.
srpna 1968. Po invazi emigrovalo mnoho především vzdělaných lidí do
demokratických zemí v Evropě i do USA, což ještě zrychlilo hospodářský úpadek
země, který zažívala po připojení k sovětskému bloku. Území Československa pak
bylo okupováno Sovětskou armádou, která definitivně odešla až roku 1991. Režim
takzvané normalizace na dvacet let potlačil občanské svobody, čemuž se snažilo
vzdorovat zejména hnutí Charta 77.

Poválečné Československo nebylo plně unitární, ale mělo asymetrickou strukturu.
Na Slovensku působila zákonodárná Slovenská národní rada a do roku 1960 též její
výkonný orgán Sbor pověřenců, zatímco Česko obdobné orgány nemělo. Zatímco
vzájemné hranice Čech, Moravy a Slezska byly poválečným krajským dělením
rozrušeny, hranice mezi Českem a Slovenskem krajské členění respektovalo a zákon
zakazoval vládě měnit krajské hranice oddělující kraje v českých zemích od krajů
na Slovensku. Záležitosti, které na Slovensku spadaly do působnosti SNR či Sboru
pověřenců, tak pro kraje v českých zemích vykonával československý parlament a
vláda. Některé československé právní předpisy tak měly územní působnost omezenou
na české kraje. Příkladem je státní ochrana přírody. Slovenská národní rada
přijala zákon č. 1/1955 Zb. SNR, o štátnej ochrane prírody, platný jen pro
slovenské kraje. Následně československé Národní shromáždění přijalo
československý zákon č. 40/1956 Sb., o státní ochraně přírody, který však byl od
počátku účinný pouze pro české kraje.

Trvalejším státoprávním důsledkem Pražského jara zůstala federalizace
Československé socialistické republiky, nastolená k 1. lednu 1969, jež unitární
stát formálně změnila na federaci dvou suverénních národních států – České
socialistické republiky (ČSR) a Slovenské socialistické republiky (SSR).

Sametová revoluce, zahájená 17. listopadu 1989, svrhla komunistický režim a
umožnila obnovu demokracie a svobodného podnikání, byť společenská transformace
zároveň způsobila dramatický nárůst kriminality, značné zadlužení státu a
prohlubování federalizace až k rozpadu státu. Z názvu federálního státu a obou
národních států bylo v roce 1990 vypuštěno slovo socialistický[pozn. 5] a Česká
republika získala své vlastní státní symboly.[pozn. 6]

Od roku 1990 začala být opožděně uváděna do praxe federalizace, která sice
formálně platila již od roku 1969, ale prakticky byla do značné míry zmrazena.
Mezi oběma složkami federace, Českou republikou a Slovenskou republikou, rychle
narůstaly rozpory (viz pomlčková válka), které nakonec vedly k rozpadu
společného státu. Československo zaniklo mírovou cestou ke 31. prosinci 1992.
Dosavadní národní republiky převzaly právní řád zanikající federace a rozdělily
si její majetek a závazky.

Subjektem mezinárodního práva se Česká republika stala 1. ledna 1993, se zánikem
federace. Zapojila se do západoevropských politických struktur. 12. března 1999
byla přijata do NATO a 1. května 2004 vstoupila do Evropské unie. Roku 2004
přistoupila k Schengenským dohodám, na jejichž základě se 21. prosince 2007
stala součástí Schengenského prostoru.

Existenci České republiky jako subjektu mezinárodního práva uznává drtivá
většina států světa. Od svého vzniku do 13. července 2009 však nebyla uznávána
jako samostatný stát ze strany Lichtenštejnska. Lichtenštejnsko kladlo jako
předběžnou podmínku uznání a navázání diplomatických styků český souhlas
dvoustranně jednat o tématech majetkového charakteru (majetkové spory existovaly
již mezi Lichtenštejnskem a Československem od vzniku Československa, v současné
době[kdy?] jde hlavně o spory z vyvlastnění majetku rodu Lichtenštejnů podle
Benešových dekretů). Lichtenštejnská snaha zabránit přijetí Česka do
mezinárodních organizací nebyla úspěšná. Stávající Česká republika je v
zahraničí občas kritizována kvůli značné korupci politických elit.

Česko se nachází ve střední Evropě a sousedí se čtyřmi státy. Na západě jde o
Německo, na severovýchodě o Polsko, na jihovýchodě o Slovensko a jižní hranici
sdílí s Rakouskem. Délka západní společné hranice s Německem činí 810,7 km, s
Rakouskem je dlouhá 466,1 km, se Slovenskem 251,8 km a s Polskem na severu
761,8 km. Celková rozloha činí 78 866 km², z toho 2 % tvoří vodní plochy.

Převážná část území náleží ke geologicky stabilnímu Českému masivu, vyzdviženému
hercynským vrásněním v období devonu a karbonu (v prvohorách). Oblast Západních
Karpat na východě území je mladší a byla vyzdvižena alpínským vrásněním v období
třetihor.

Z geomorfologického hlediska leží Česko na rozhraní dvou horských soustav.
Západní a střední část vyplňuje Česká vysočina, mající převážně ráz pahorkatin
až vrchovin (Šumava, Český les, Krušné hory, Děčínská vrchovina, Jizerské hory,
Krkonoše, Orlické hory, Králický Sněžník, Jeseníky, Českomoravská vrchovina). Do
východní části státu zasahují Západní Karpaty (Moravskoslezské Beskydy, Bílé
Karpaty, Javorníky). Z celkové plochy Česka leží 52 817 km2 (67 %) v nadmořské
výšce do 500 m, 25 222 km2 (32 %) ve výšce 500 až 1 000 m a pouze 827 km2
(1,05 %) ve výšce nad 1 000 m; střední nadmořská výška činí 430 m. Nejvyšším
českým vrcholem je hora Sněžka s 1603 m n. m., nejnižším pak Labe na odtoku ze
země u Hřenska se 115 m n. m. Hranická propast je nejhlubší zatopenou jeskyní na
světě. Nejrozsáhlejším krasovým územím je Moravský kras.

Z vyvřelých hornin v ČR převládají žula, čedič a znělec. Z usazených pískovec,
vápenec a břidlice. Z přeměněných rula, svor a fylit.

Půdní pokryv se vyznačuje značnou variabilitou. Nejrozšířenějším typem půd v
Česku jsou hnědé půdy. V nížinách se nachází úrodné černozemě.

Z hlediska členění krajiny jsou na území ČR zastoupeny čtyři biogeografické
podprovincie: Celé území Čech zaujímá hercynská podprovincie, na Moravě a ve
Slezsku pak lze identifikovat polonskou podprovincii, západokarpatskou
podprovincii a severopanonskou podprovincii. V podobné typologii ekoregionů, již
užívá Světový fond na ochranu přírody, tvoří území Čech převážně středoevropský
smíšený les a na Moravě a ve Slezsku se nacházejí malé enklávy panonského
smíšeného lesa, západoevropského listnatého lesa a karpatského jehličnatého
lesa.

Českým územím prochází hlavní evropské rozvodí oddělující úmoří Severního,
Baltského a Černého moře. Hlavní říční osy jsou v Čechách Labe (370 km) s
Vltavou (433 km), na Moravě řeka Morava (246 km) s Dyjí (306 km) a ve Slezsku
Odra (135 km) s Opavou (131 km). Dlouhý tok mají na území ČR též Ohře (246 km),
Sázava (225 km), Jihlava (180 km), Svratka (168 km), Jizera (167 km), Lužnice
(157 km), Berounka (139 km) a Otava (111 km). Největším přírodním jezerem Česka
je Černé jezero na Šumavě.

Podnebí je v Česku mírné, přechodné mezi kontinentálním a oceánickým typem.
Typické je střídání čtyř ročních období. Je charakterizováno převládajícím
západním prouděním a intenzivní cyklonální činností. Přímořský vliv se projevuje
hlavně v Čechách, na Moravě a ve Slezsku již přibývá kontinentálních podnebných
vlivů. Největší vliv na podnebí v Česku však má nadmořská výška a reliéf.

Typické jsou hojné srážky a přechody frontálních systémů - ročně jich v průměru
přes území Česka projde 140. Nejvíce srážek spadne v červnu nebo červenci,
nejméně v lednu nebo únoru. Nejsrážkovějším místem v ČR jsou Jizerské hory
(zejm. oblast Bílého Potoka). Nejsušším pak Libědice v okrese Chomutov, ležící
ve srážkovém stínu Krušných hor.

Průměrná roční teplota se pohybuje mezi 5,5 °C až 9 °C. Nejchladnějším měsícem
roku je leden, nejteplejším červenec. V dlouhodobém průměru je dělí 20 °C.
Tropických dnů je zaznamenáváno průměrně 12 ročně, tropické noci jsou velmi
vzácné. Arktické dny bývají 1-2 ročně. Nejteplejšími místy jsou oblasti
Dyjsko-svrateckého a Dolnomoravského úvalu a pak velká města, zejména Praha, kde
teplotu zvyšuje hustá zástavba. Nejstudenějším místem je vrchol Sněžky.
Největrnějším místem České republiky je vrchol Milešovky. Zároveň jde o místo s
největším počtem bouří v roce.

Flóra a fauna v Česku svědčí o vzájemném prolínání hlavních směrů, kterými se v
Evropě šířilo rostlinstvo a živočišstvo. Lesy zaujímají 33 % celkové rozlohy
země. Pro Českou republiku jsou typické smíšené dubové, jedlové a smrkové lesy.
V druhové skladbě ovšem převládají jehličnany (asi ze dvou třetin) oproti
listnáčům, byť přirozený původní poměr byl obrácený. Za tuto změnu může masivní
výsadba zejména smrčin, jež začala na našem území v 18. století. V českých
lesích se vyskytuje živočišstvo typické pro biom smíšených lesů mírného
podnebného pásu. Na území ČR roste zhruba 3,5 tisíce druhů rostlin, z toho přes
2,5 tisíce je původních. Pěstováno je 500 běžnějších druhů dřevin a přibližně 2
000 taxonů dřevin. Nejběžnějšími druhy divoce žijících zvířat jsou zajíci, vydry
a kuny. V lesích a na polích převládají bažanti, koroptve, divoká prasata,
vysoká zvěř, kachny a husy. Vzácnější jsou orly a volavky. Na severovýchodě
Moravy se vyskytují i vlci a medvěd hnědý, byť vzácně. Celkový počet druhů
živočichů v Česku je odhadován na 40 000, z toho nejméně 28 124 druhů je
bezobratlých.

Podle Environmental Performance Index, který vypracovává Yaleská univerzita, je
ČR 27. nejohleduplnější zemí k životnímu prostředí na světě (k roku 2016).
Zachovalá příroda je chráněna v chráněných územích. Nejvyšším orgánem ochrany
přírody a životního prostředí v Česku je Ministerstvo životního prostředí České
republiky. V Česku se nachází čtyři oblasti s nejvyšší mírou ochrany, tzv.
národní parky: Krkonošský národní park (od 17. května 1963), Národní park Šumava
(od 20. března 1991), Národní park Podyjí (od 20. března 1991) a Národní park
České Švýcarsko (od 1. ledna 2000). Ministerstvo životního prostředí v roce 2009
oznámilo, že připravuje vyhlášení Národního parku Křivoklátsko.

Česká republika je zastupitelská demokracie, parlamentní republika. Výkonnou
mocí disponuje prezident a vláda, přičemž vláda je vrcholným orgánem výkonné
moci. Vláda je odpovědná Poslanecké sněmovně.

Hlavou státu je prezident, volený přímou volbou. Prezident jmenuje se souhlasem
Senátu soudce Ústavního soudu, za určitých podmínek může rozpustit Poslaneckou
sněmovnu a vetovat zákony (kromě ústavních). Jmenuje také předsedu vlády a další
její členy jmenuje na jeho návrh. Přijímá demisi předsedy vlády a jeho
prostřednictvím i od jednotlivých členů vlády. Prezident tradičně sídlí na
Pražském hradě, k dispozici má též zámek v Lánech. Uděluje či propůjčuje státní
vyznamenání. Nejvyššími státními vyznamenáními jsou Řád Bílého lva, Řád Tomáše
Garrigua Masaryka, Medaile Za hrdinství a Medaile Za zásluhy.

Centrální bankou státu je nezávislá Česká národní banka, která mj. vydává českou
měnu, českou korunu.

Parlament České republiky je dvoukomorový, s Poslaneckou sněmovnou a Senátem. Do
Poslanecké sněmovny se volí 200 poslanců každé čtyři roky na základě poměrného
zastoupení. Jednou za dva roky se volbami obmění třetina Senátu na základě
dvoukolových většinových voleb. Každý z 81 senátorů má šestiletý mandát.
Sněmovna sídlí v Thunovském paláci, Senát ve Valdštejnském paláci na Malé
Straně.

Ústavní soud o celkem 15 soudcích je garantem ústavnosti, poskytuje ochranu
základním (ústavním) právům a může i rušit zákony či jejich ustanovení. Není ale
součástí systému obecných soudů, vrcholnými orgány jsou zde Nejvyšší soud,
působící v civilní i trestní justici, a Nejvyšší správní soud s agendou
správního soudnictví.

Vláda České republiky je vrcholný orgán výkonné moci v České republice. Její
postavení vymezuje Ústava České republiky. Vláda se skládá z předsedy vlády
(premiéra), místopředsedů vlády (vicepremiérů) a ministrů. Úřad vlády České
republiky sídlí v budově Strakovy akademie v Praze na Malé Straně. Tradičním
sídlem premiéra je Kramářova vila.

Premiéry samostatné ČR byli: Václav Klaus (1993–1997), Josef Tošovský
(1997–1998), Miloš Zeman (1998–2002), Vladimír Špidla (2002–2004), Stanislav
Gross (2004–2005), Jiří Paroubek (2005–2006), Mirek Topolánek (2006–2009), Jan
Fischer (2009–2010), Petr Nečas (2010–2013), Jiří Rusnok (2013–2014) a Bohuslav
Sobotka (od 2014).

Součástí všech vlád ČR bylo ministerstvo financí, zahraničních věcí, vnitra,
obrany, práce a sociálních věcí, pro místní rozvoj, dopravy, kultury, průmyslu,
spravedlnosti, školství, zdravotnictví, zemědělství a životního prostředí. V
letech 1993–1996 existovalo ministerstvo národního majetku a privatizace, v
letech 2003–2007 ministerstvo informatiky. Ministerstvo vnitra řídí mj. Policii
ČR a Hasičský záchranný sbor, ministerstvo dopravy Ředitelství silnic a dálnic a
Státní fond dopravní infrastruktury, ministerstvo kultury Národní památkový
ústav, ministerstvo financí Celní správu České republiky, ministerstvo obrany
Armádu ČR a Vojenské zpravodajství, ministerstvo práce Českou správu sociálního
zabezpečení a Úřad práce, ministerstvo průmyslu Českou obchodní inspekci,
ministerstvo spravedlnosti Vězeňskou službu České republiky (soudní moc je proti
tomu nezávislá), ministerstvo školství Českou školní inspekci, ministerstvo
zahraničí zastupitelské úřady ČR v zahraničí a Česká centra, ministerstvo
zemědělství Státní veterinární správu, Státní zemědělskou a potravinářskou
inspekci, Státní pozemkový úřad, Český úřad zeměměřický a katastrální a Státní
zemědělský intervenční fond, ministerstvo životního prostředí Agenturu ochrany
přírody a krajiny, Českou inspekci životního prostředí a Český
hydrometeorologický ústav, ministerstvo pro místní rozvoj Státní fond rozvoje
bydlení.

Víceméně samostatnými ústředními orgány státní správy jsou Národní bezpečnostní
úřad, Český telekomunikační úřad, Úřad průmyslového vlastnictví, Český
statistický úřad, Český báňský úřad, Energetický regulační úřad, Úřad pro
ochranu hospodářské soutěže (antimonopolní úřad), Správa státních hmotných
rezerv, Státní úřad pro jadernou bezpečnost, Úřad pro mezinárodněprávní ochranu
dětí, Úřad pro zahraniční styky a informace, Rada pro rozhlasové a televizní
vysílání, Úřad pro ochranu osobních údajů a Bezpečnostní informační služba.
Zcela mimo moc výkonou, soudní i zákonodárnou je Nejvyšší kontrolní úřad.

Sociální smír v zemi zajišťuje tzv. tripartita, tedy pravidelná trojstranná
jednání mezi vládou, největší odborovou centrálou v zemi (Českomoravskou
konfederací odborových svazů) a zaměstnavateli reprezentovanými Hospodářskou
komorou ČR a Svazem průmyslu a dopravy.

V éře samostatné ČR se na vládě podílely politické strany ODS, KDU-ČSL, KDS,
ODA, ČSSD, US-DEU, zelení, TOP 09, Věci veřejné, LIDEM a ANO. V československé
historii to byly navíc národní demokracie, agrárníci, národní socialisté,
živnostníci, němečtí agrárníci, ľuďáci, němečtí křesťanští sociálové, němečtí
sociální demokraté, Národní sjednocení, Strana národní jednoty, Demokratická
strana, KSČ, KSS, Občanské fórum, HZDS, OH a HSD-SMS. Historicky prvními českými
politickými stranami byli staročeši (1848), mladočeši (1874) a sociální
demokracie (1878, pod názvem Sociálně demokratická strana českoslovanská v
Rakousku).

Český právní řád je součástí germánské větve kontinentálního typu právní kultury
(někdy zvané též římské právo, v anglických zemích civil law). Je tvořen
předpisy přijímanými českými zákonodárci, právem Evropské unie, mezinárodními
dohodami, které jsou ratifikovány českým parlamentem a některými nálezy
Ústavního soudu (těmi, které nějakou část zákonů označují za protiústavní). Tyto
předpisy jsou pravidelně vydávány ve Sbírce zákonů a Sbírce mezinárodních smluv.
Česká republika je unitární stát, což znamená, že jednotlivé jeho části nemohou
mít vlastní legislativu (jako je tomu například ve federacích).

Základem právního systému je Ústava ČR přijatá v roce 1993. Nový trestní zákoník
je účinný od roku 2010, občanský zákoník od roku 2014. Tradici soukromého práva
v Česku silně formoval rakouský všeobecný občanský zákoník.

Soudní moc České republiky je tvořena Ústavním soudem a soustavou obecných
soudů, Ústavní soud je ale zvláštním ústavním orgánem soudního typu. Jeho úkolem
je zejména provádět kontrolu ústavnosti a plnit některé úkoly volebního a
politického soudnictví. Ústavní soud sídlí v Brně, v budově bývalé moravské
Zemské sněmovny. Předsedy Ústavního soudu samostatného Česka byli Zdeněk Kessler
(1993–2003), Miloš Holeček (2003) a Pavel Rychetský (od 2003). Soustava obecných
soudů se skládá ze soudů okresních, krajských a vrchních. Na jejím vrcholu stojí
Nejvyšší soud a Nejvyšší správní soud. Obě instituce sídlí také v Brně, stejně
jako Nejvyšší státní zastupitelství. Jak je v tradici germánského římského práva
obvyklé, soustava obecných soudů se dělí na tři větve: soudnictví civilní,
trestní a správní.

Česká republika má zavedenou strukturu zahraničních vztahů. Je členem OSN,
Evropské unie (EU), NATO, Organizace pro hospodářskou spolupráci a rozvoj (OECD)
a Rady Evropy. Je pozorovatelem Organizace amerických států. Všechny státy
(138 států ke dni 3. května 2016, z toho je devět států zastoupeno diplomaty v
hodnosti chargé d’affaires) a mezinárodní resp. nadstátní organizace, které mají
diplomatické styky s Českou republikou, mají velvyslanectví v Praze, a některé z
nich mají generální konzuláty nebo konzuláty v určitých městech, zejména v Brně.
Česká republika má ve státech a u mezinárodních resp. nadstátních organizací, se
kterými má diplomatické styky, recipročně svá velvyslanectví (ambasády)
a konzuláty.

Dle tzv. Visa Restriction Indexu z roku 2016 mají čeští občané možnost
bezvízového vstupu do 167 zemí, čímž se zařazují mězi nejméně vízy omezené
národy.

Hlavní roli v zaměřování a upřesňování zahraniční politiky mají premiér a
ministr zahraničních věcí. Pro zahraniční politiku České republiky je zásadní
členství v Evropské unii. Té ČR v první polovině roku 2009 i předsedala. Česká
republika má silné vazby se Slovenskem, Polskem a Maďarskem, mj. jako člen
Visegrádské skupiny. Rozsáhlé styky má Česká republika se sousedním Německem
a dalšími členskými státy Evropské unie, se Spojenými státy americkými
a s Izraelem. Současný český prezident Miloš Zeman se snaží zlepšit vztahy
s Ruskem a Čínou.

Čeští představitelé podporovali disidenty v Barmě, Bělorusku, Moldavsku a na
Kubě.

Ke slavným českým diplomatům minulosti patřili Edvard Beneš, Jan Masaryk či Jiří
Dienstbier.

Armáda České republiky se skládá z letectva, pozemních sil a podpůrných
jednotek. Prezident České republiky je vrchním velitelem ozbrojených sil. V roce
2004 byla zrušena základní vojenská služba a armáda se tak stala plně
profesionální organizací. 12. března 1999 země vstoupila do Severoatlantické
aliance, v rámci níž plní své vojenské závazky. Počet aktivních vojáků je
přibližně 29 300 včetně civilních zaměstnanců.

České jednotky se podílely na operacích UNPROFOR, SFOR, EUFOR v Bosně a
Hercegovině, KFOR v Kosovu a ISAF v Afghánistánu. České letectvo se také podílí
na obraně vzdušného prostoru Pobaltských států a Islandu.

Vysokou prestiž mají tradičně čeští vojenští chemici (dnes 31. pluk radiační,
chemické a biologické ochrany v Liberci). Od svého prvního nasazení v
mezinárodních silách v operaci Pouštní bouře roku 1991, patří k hlavním českým
příspěvkům ke spojeneckým akcím. Od roku 2003 liberečtí chemici pravidelně velí
mnohonárodnímu praporu radiační, chemické a biologické ochrany Sil rychlé reakce
NATO (NATO Response Force).

Výzbroj Armády České republiky zahrnuje nadzvukové stíhačky JAS-39 Gripen,
bojové letouny Aero L-159 Alca, útočné helikoptéry Mil Mi-35, obrněné
transportéry: Pandur II, BVP-1, BVP-2, OT-90 a modernizované tanky T-72M4CZ.

Nejznámějšími českými, potažmo československými, vojáky a vojevůdci minulosti
byli Jan Žižka, Albrecht z Valdštejna, Jan Radecký z Radče, Ludvík Svoboda, Jan
Kubiš, Jozef Gabčík či František Fajtl.

Lidská práva v Česku jsou garantována Listinou základních práv a svobod a
mezinárodními smlouvami o lidských právech. Přesto se vyskytují případy
porušování lidských práv jako diskriminace romských dětí, kvůli kterým Evropská
komise požádala Česko o podání vysvětlení, nebo nezákonné sterilizace romských
žen, za které se vláda omluvila. Dochází také k porušování lidských práv v
některých zařízeních pro seniory a v psychiatrických léčebnách.

Roku 2000 byl k ochraně základních práv a svobod zřízen úřad Veřejného ochránce
práv (ombudsmana). Autorita ombudmana je však spíše neformální.

Podle indexu ekonomické svobody, který vytváří The Heritage Foundation a The
Wall Street Journal, je Česká republika 24. nejsvobodnější zemí na světě z
hlediska obchodu. Podle Světového indexu svobody tisku, vytvářeného organizací
Reporters without borders, má ČR 21. nejsvobodnější mediální prostředí na světě.
(Oba údaje platí k roku 2016.)

Praha je sídlem Radio Free Europe/Radio Liberty. Stanice dnes sídlí na Hagiboru.
Na začátku 90. let ji do Československa osobně pozval Václav Havel.

Osoby stejného pohlaví mohou v ČR uzavřít tzv. registrované partnerství (viz
LGBT práva v Česku).

K nejznámějším českým aktivistům patří pražská rodačka Berta von Suttnerová,
která za svůj pacifistický boj získala Nobelovu cenu za mír, či Jan Palach,
který se v roce 1969 upálil v protestu proti sovětské okupaci.

Území Česka se dříve dělilo na sedm krajů podle zákona o územním členění státu v
novelizovaném znění. Tyto kraje byly zavedeny spolu se slovenskými kraji v roce
1960, ještě před federalizací Československa. Z hlediska zákona tyto kraje stále
existují, v praxi jsou však zastíněny existencí nových, samosprávných krajů.
Osmou, samostatnou územní jednotkou, která je z některých hledisek postavena na
roveň krajům, je hlavní město Praha.

Kraje se dále dělí na okresy, dohromady je v Česku 76 okresů (poslední z nich –
okres Jeseník – vznikl až 1. ledna 1996). Dnes je území krajů definováno výčtem
okresů.

Původní krajské národní výbory (KNV), podobně jako národní výbory obcí a okresů,
nebyly samosprávné v dnešním smyslu, protože samosprávné činnosti a pravomoci
nebyly legislativně rozlišeny od výkonu státní správy, měly však své volené
orgány (plénum a radu), jejichž pravomoci byly stanoveny. KNV byly zrušeny
v roce 1990, kraje jako územní článek existují dále, ale nemají žádný volený
sbor ani obecný správní úřad; jejich obvodům pouze odpovídají obvody působnosti
krajských soudů, státních zastupitelství a některých dalších orgánů státní
správy.

Od 1. ledna 2000 bylo ústavním zákonem č. 347/1997 Sb. zřízeno 14 vyšších
územních samosprávných celků, jejichž názvy obsahovaly slovo kraj. Současně byly
novelizací Ústavy tyto nové celky nazvány kraji, přestože dosud nebyly zrušeny
územní kraje z roku 1960. Krajský úřad je krajským orgánem vykonávajícím též
přenesenou působnost státní správy; v jeho čele stojí ředitel. Hlavou každého
kraje je hejtman; pouze hlavou Prahy je primátor. Územní kraje ani samosprávné
kraje nerespektují hranice historických Českých zemí. Území Jihočeského kraje,
Jihomoravského kraje, Pardubického kraje a kraje Vysočina se nachází jak v
Čechách, tak na Moravě a území Olomouckého kraje a Moravskoslezského kraje se
nachází jak na Moravě, tak v Českém Slezsku.

V roce 1990 byly rovněž okresní národní výbory transformovány na okresní úřady,
namísto sboru voleného občany je řídila okresní shromáždění volená krajským
zastupitelstvem. Ke dni 1. ledna 2003 byly okresní úřady zrušeny. Okresy jako
jednotka státní správy nadále existují, okresy také zůstávají jednotkou
statistickou.

V roce 1990 byly místní a městské národní výbory přeměněny v obecní a městské
úřady, přičemž volené orgány získaly takzvanou samostatnou působnost, která
začala být rozlišována od přenesené působnosti státní správy. Pro výkon státní
správy na nejnižší úrovni byl zvolen smíšený model: obecní úřad je obecním
orgánem. Česká republika se 1. ledna 1993 stala samostatným státem, ale na
vnitřní územní členění to vliv nemělo.

Z hlediska všeobecné státní správy se kraje dělí na správní obvody obcí
s rozšířenou působností (někdy též zvané „malé okresy“ nebo „obce III. typu“).
Takovými obcemi se stala všechna dosavadní okresní města, přibyla k nim však
řada dalších měst. Tyto obvody se někde dále dělí na správní obvody obcí
s pověřeným obecním úřadem (tzv. „obce II. typu“), které vykonávají některé
specifické pravomoci státní správy i pro okolní obce. Ještě menší bývají některé
správní obvody matrik. Některé působnosti státní správy vykonávají pro své území
všechny obce.

Členění na jednotky NUTS 1, které odpovídají území o velikost 3–7 miliónů
obyvatel, nebylo v Česku zavedeno. Jednotku NUTS 1 tak tvoří celé území Česka.

Některé kraje se, směrem nahoru, sdružují do statistických oblastí zvaných též
NUTS 2, které mají mít srovnatelný počet obyvatel, aby mohly být centrálně
řízeny v projektech partnerství Evropské unie, a při financování místních
projektů.

Plzeňský a Jihočeský kraj jsou tak sdruženy do oblasti NUTS Jihozápad,
Karlovarský a Ústecký do oblasti NUTS Severozápad, Liberecký, Královéhradecký a
Pardubický do oblasti NUTS Severovýchod, Vysočina a Jihomoravský do oblasti NUTS
Jihovýchod, Olomoucký a Zlínský do oblasti NUTS Střední Morava. Oblast NUTS
Praha, NUTS Střední Čechy a NUTS Moravskoslezsko je každá tvořená jediným
krajem.

Kraje jsou umístěny na úrovni NUTS 3, přičemž NUTS Praha, NUTS Střední Čechy a
NUTS Moravskoslezsko zároveň i na úrovni NUTS 2.

Pro posílení regionální spolupráce v Evropě vznikají takzvané euroregiony, a to
zpravidla v regionech dělených státními hranicemi. Nejstarší z nich je
Euroregion Nisa, který leží na trojmezí Čech, Německa a Polska především v
povodí Lužické Nisy. Zabírá plochu 13 033 km2, z toho na českém území 3 163 km2.

Hospodářství českých zemí tradičně patří k nejrozvinutějším v Evropě. Hrubý
domácí produkt dosahuje výše vyspělých států světa. V roce 2015 byl hrubý domácí
produkt (HDP) na osobu v paritě kupní síly 31 600 amerických dolarů. Výkonnost
české ekonomiky činí 84 % průměru EU. Česká ekonomika je tak 16. nejsilnější v
EU. Svou výkonností předběhla v roce 2005 ekonomiku Portugalska, poté Řecka,
Kypru a nyní se blíží úrovni Itálie a Španělska. Světová banka (WB) již Česko
vyřadila ze seznamu „rozvojových zemí“, dnes patří k třicítce nejvyspělejších
států, tzv. „plátcům“, kteří z rozpočtu Světové banky neberou peníze, ale naopak
je do ní vkládají. Podle Indexu společenského rozvoje (Social Progress Index),
který vytváří nezisková organizace Social Progress Imperative a společnost
Deloitte, je ČR 22. nejrozvinutějším státem světa (k 2015). Dle Indexu lidského
rozvoje, který vypočítává OSN, pak 28. nejrozvinutějším. V žebříčku bohatství
svých občanů, který sestavuje skupina Allianz, byla v roce 2015 Česká republika
taktéž na 28. místě na světě. Jmění je podle studie Global Wealth Report
společnosti The Boston Consulting Group v ČR rozloženo poměrně rovnoměrně: pět
procent nejbohatších Čechů vlastní 45 procent celkového finančního bohatství (v
USA je to 77 procent). Také příjmová nerovnost mezi lidmi patří v ČR k nejnižším
v Evropě. S tím souvisí i odhad OECD, že v ČR je nejmenší míra chudoby v celé
Evropě. ČR je silně exportní ekonomikou, český export překonal v roce 2015
hranici 3,9 bilionu korun, čímž byl vytvořen nový historický rekord. V roce 2015
mířilo 83,3 procenta vývozu z ČR do zemí Evropské unie. Z hlediska států
dominoval vývoz do Německa (29,4 procenta), s odstupem následovaly Slovensko
(7,2 procenta), Polsko (6,8) a Čína (7,0). Zdanění bylo v roce 2015 v ČR na
úrovni 39,6 procenta HDP. Pro strukturu zdanění je typická nízká míra přímých
daní, průměrná míra nepřímých a velmi vysoká míra sociálních příspěvků (sociální
a zdravotní pojištění). Typickým rysem české ekonomiky je relativně nízká míra
nezaměstnanosti, v březnu 2016 dosáhla ČR nejnižší nezaměstnanosti v celé
Evropské unii. Její zadlužení bylo k roku 2015 sedmé nejnižší v EU. K roku 2016
činil státní dluh 1,836 bilionu korun, což představovalo 40,3 procenta hrubého
domácího produktu (průměr EU 85,2 procenta HDP, eurozóny 90,7 procenta HDP).
Dluhy českých domácností byly k červnu 2016 1,369 bilionu korun, dluhy firem
vůči bankám 1,176 bilionu korun. V roce 2014 ve formě dividend odplynulo z Česka
do zahraničí 214 miliard korun. K roku 2016 bylo v ČR 23 200 dolarových
milionářů. Mezinárodní ratingová agentura Standard & Poor's oceňuje od roku 2011
úvěrovou spolehlivost České republiky stupněm AA-. Podle poradenské sítě BDO
byla k roku 2016 Česká republika 26. nejatraktivnější zemí světa pro investory.
K významným hospodářským institucím patří Pražská burza (a její index PX).

Měnou užívanou v ČR je Koruna česká (zkratka Kč). Vydává ji Česká národní banka.
Ta je zcela nezávislá na vládě. Členy jejího vedení - bankovní rady - jmenuje
prezident republiky. Kurz měny je plovoucí, avšak od 7. listopadu 2013 Česká
národní banka intervenuje na devizovém trhu s cílem držet kurz koruny vůči euru
přibližně na hladině 27 korun za euro. Důvodem k opatření jsou obavy z deflace.

Přístupovou smlouvou z roku 2003 se Česká republika zavázala přijmout evropskou
měnu Euro. Nebyl však stanoven termín přijetí ani termín vstupu do mechanismu
směnných kurzů ERM II (kurz koruny by byl od té chvíle navázán na kurz eura a
kopíroval by ho), který musí přijetí eura předcházet. Vstup do mechanismu ERM II
je poslední z pěti konvergenčních kritérií, které ČR dosud nesplnila. Přijetí
eura brání obavy z dluhové krize v eurozóně a nízká podpora přijetí eura u
veřejnosti - podle průzkumu CVVM z dubna 2016 si zavedení eura přeje pouze 17 %
Čechů.

K historickým měnám užívaným v Česku patří československá koruna, protektorátní
koruna, rakousko-uherská koruna či rakousko-uherský zlatý. K významným mincím
minulosti patří pražský groš či jáchymovský tolar, od nějž je odvozen i pojem
dolar.

V českých zemích se počátky moderního průmyslu dají vysledovat do časů panování
císaře Rudolfa II., kdy se začaly spolu se zárodky moderní vědy objevovat i
první průmyslové technologie a myšlení. Proces přerušila třicetiletá válka a i
po ní ve střední Evropě došlo k jisté prodlevě v navázání na tuto tradici.
Počátky industrializace zde souvisejí s ideologií merkantilismu a osvícenským
absolutismem Marie Terezie a Josefa II. Průkopníky zde byli zejména šlechtici.
První průmysl, který se začal u nás masově rozvíjet, byl textilní. V 18. století
byl osamocen. Zlom přišel na začátku 19. století, kdy se české země začaly
rychle industrializovat, došlo k tzv. průmyslové revoluci. Rozvíjely se nové
obory (zejm. cukrovarnictví, sklářství, pivovarnictví, výroba porcelánu,
chemický průmysl, těžký průmysl a strojírenství) a od 20. a 30. let 19. století
se tento průmysl také mechanizoval, za pomoci parního stroje, klíčového vynálezu
epochy. Ve 2. polovině století se objevily nové technologie (elektřina,
telegraf, telefon), rodilo se kapitalistické finančnictví (Živnobanka),
mohutnělo strojírenství, jednak za pomoci fúzí a koncentrace kapitálu (např.
koncerny Škoda a ČKD), a také tím, že začalo vyrábět stroje pro rozvíjející se
železnici a systémy městské hromadné dopravy. Na konci století se objevuje
výroba automobilů a motocyklů (Laurin a Klement). Do konce 19. století se staly
české země nejprůmyslovější částí tehdejší Rakousko-uherské monarchie. Za První
republiky rozmach pokračoval, objevila se i nová dynamicky expandující odvětví
(např. obuvnictví - firma Baťa či zbrojařství - Zbrojovka Brno). Podle kritéria
„národního důchodu na obyvatele“ byla meziválečná československá ekonomika 14.
nejvyspělejší v Evropě a 18.-20. na světě. Průmyslová produkce byla desátá
nejvyšší na světě. Silně exportní ekonomiku ovšem těžce zasáhla světová krize,
jež začala roku 1929. Vlekla se takřka až do konce 30. let. Po druhé světové
válce byl průmysl v mimořádné míře zestátněn a po nástupu komunistů k moci
začalo být hospodářství centrálně řízené a plánované. Navíc se podvolilo
potřebám Rady vzájemné hospodářské pomoci, jež sdružovala socialistické státy,
takže došlo v 50. letech k přílišné orientaci na těžký průmysl. Od 60. let se
dal prostor širší a vyváženější škále odvětví, navázalo se na dobrou
strojírenskou a chemickou tradici. Na konci 60. let vedení KSČ plánovalo větší
ekonomickou reformu (Oty Šika), která by centrálně řízenou ekonomiku skloubila s
volným trhem, ale vpád sovětských vojsk ji znemožnil. Nové vedení KSČ tak
zvolilo cestu velkých infrastrukturních a energetických projektů, u nichž bylo
centrální řízení částečně výhodou (rozsáhlá výstavba sídlišť, dálnic, jaderných
elektráren, přehrad, doindustrializace Slovenska). Hospodářství ovšem nedokázalo
pružně reagovat na potřeby spotřebitelů a nezachytilo ani technologický převrat
té doby, computerovou a digitální revoluci. Specifickou linií, snad v některých
ohledech i podvratnou, bylo družstevnictví, kde se objevila i nečekaná pružnost
a efektivita (např. výroba počítačů v JZD Slušovice). Během tzv. perestrojky,
přestavby hospodářství, k níž impulsy přišly z Moskvy, byl této linii dán větší
prostor a stejně tak bylo částečně dovoleno soukromé podnikání (např. i jedna z
největších současných českých firem, antivirová společnost Avast, začínala jako
perestrojkové družstvo). Reformy byly však příliš pomalé a nesetkaly se ani s
takovou podporou veřejnosti jako reformy konce 60. let. Politická revoluce roku
1989 ukončila komunistickou vládu i pokusy o reformy na jejím konci. Došlo k
transformaci centrálně řízeného hospodářství a privatizaci státního majetku (viz
kuponová privatizace, velká privatizace, malá privatizace). V rámci restitucí
byla také navrácena část majetků znárodněných po roce 1948. Důsledky otevřené
konkurence nejvíce postihly odvětví těžkého průmyslu a těžkého strojírenství,
které nebyly konkurenceschopné, nebo byly chybně privatizovány. Velká část
podniků byla začleněna do nadnárodních korporací. Podíl průmyslu na tvorbě HDP
klesl ve srovnání s rokem 1990 na polovinu a jeho místo zabral sektor služeb. Po
vstupu země do Evropské unie roku 2004 následovalo období hospodářského růstu.
Pomohly i přímé dotace, od momentu vstupu do půlky roku 2016 Česká republika
získala z rozpočtu EU o 627,8 miliardy korun více, než do něj odvedla. Tak jako
většinu států světa, i Česko zasáhla světová ekonomická krize, jež vypukla roku
2008. Projevila se zejména poklesem HDP o 4,5 % v roce 2009, zvyšováním
nezaměstnanosti a růstem zadlužení státu. Bankovní systém oproti tomu krizi
odolal a negativní jevy nebo přímo krachy bank jako v jiných státech EU se
neuskutečnily. ČR se vyhnula i dluhové krizi, která postihla některé státy
eurozóny. Po roce 2011 se obnovil hospodářský růst a česká ekonomika prokazuje
vysokou výkonnost.

I po rozsáhlé privatizaci 90. let zbyl v ekonomice silný veřejný sektor s
velkými zaměstnavateli (Česká pošta, České dráhy, Dopravní podnik hl. m. Prahy,
Český Aeroholding, Lesy České republiky, Čepro, ČEPS) a v případě energetické
firmy ČEZ i s jednou z nejziskovějších firem.

Největším soukromým zaměstnavatelem se časem stala potravinářsko-chemická
skupina Agrofert (Andrej Babiš). Jakýmsi vítězem "loterie kuponové privatizace"
se stala skupina PPF Petra Kellnera, která se specializuje zejména na finanční
podnikání (Home Credit, Air Bank atd.). Výkladní skříní nového režimu se stali
mezinárodně úspěšní podnikatelé, kteří založili firmu po revoluci tzv. na zelené
louce (tedy ne na bázi starších podniků) - k takovým patří firma Seznam.cz (Ivo
Lukačovič), softwarové antivirové firmy Avast (Pavel Baudiš, Eduard Kučera) a
AVG (původně česká, později prodaná do zahraničí, posléze odkoupená Avastem) či
internetový obchod Alza.cz (Aleš Zavoral).

Průmysl se výrazně orientoval na automobily a s nimi spjatou výrobu, jako je
výroba plochých skel, součástek a gumárenství (Škoda, Hyundai, TPCA, Johnson
Controls, AGC, MTX, Sungwoo Hitech, Brose CZ, Continental Automotive, ČGS
Holding, Continental Barum, Porsche, Automotive Lighting, TRW, Witte), podobně
jako na Slovensku. Také výroba vlakových souprav, kolejových zařízení a autobusů
se udržela (Škoda Transportation, Bonatrans Group, Iveco).

Minulý režim vybudoval základnu především pro rozvoj potravinářského,
(petro)chemického průmyslu a energetiky. V potravinářství se krom Agrofertu
prosadily firmy Hruška, Kofola či Hamé. O vytvoření české fast foodové sítě se
pokusila firma Crocodille (sendvičérie Crocodille a bageteterie Bageterie
Boulevard).

V petrochemii to byla skupina KKCG Karla Komárka (MND, Vítkovice Holding ad.),
ENI, Slovnaft, OMV, Shell, Synthos, Armex, Tank ONO, v energetice Energetický a
průmyslový holding (Daniel Křetínský), RWE, Unipetrol, Pražská plynárenská,
Alpiq, E.ON, Lama Energy Group, Eriell, Pražská energetika. I přes mnoho potíží
se drží stále ještě silní hráči i v těžkém průmyslu, těžařství a těžkém
strojírenství (OKD, ArcelorMittal Ostrava, Třinecké železárny, Czech Coal Pavla
Tykače, Sokolovská uhelná, Severočeské doly, Ferona či Finitrading Tomáše
Chrenka). V elektronice a jemném strojírenství fungují především továrny
Siemens, Bosch, Foxconn, Panasonic, ABB, AT Computers, eD' system, SWS, AVX
Czech Republic a Inventec.

Rozvinuly se i firmy v některých netradičních odvětvích, jako je personalistika
(ManpowerGroup), outsourcing (ISS Facility Services), výherní automaty (European
Data Project) či zdravotní služby (Phoenix, Alliance Healthcare). V oblasti
realit a developmentu dominuje CPI Group (Radovan Vítek). Klíčovými hráči v
bankovním sektoru jsou Česká spořitelna, Komerční banka, ČSOB, Česká pojišťovna
a Kooperativa pojišťovna, ve stavebnictví Metrostav, Skanska, OHL ŽS, Strabag a
Eurovia, v mobilních komunikacích O2, T-Mobile a Vodafone. Významnou roli hrají
i mnohostranné finanční skupiny - BMM Group (Zdeněk Bakala), Penta Investments
(Marek Dospiva, Jaroslav Haščák, Martin Kúšik), Unimex Group (Jiří Šimáně) či
GES Group Ivana Zacha. K velkým firmám patří i vodárenská Veolia, nebo tabákové
Imperial Tobacco a Philip Morris.

Pěstuje se hlavně obilí (pšenice, ječmen, kukuřice), brambory, cukrová řepa; z
technických plodin len a řepka. Význam má i pěstování chmele, sadařství a
vinohradnictví. Základem živočišné výroby je chov skotu, prasat a drůbeže, dále
včelařství nebo chov sladkovodních ryb (zvláště kaprů).

Zemědělci k roku 2016 hospodařili na 4,26 milionů hektarů zemědělské půdy, což
představovalo 54 procent celkové rozlohy státu. Na jednoho obyvatele České
republiky připadlo 0,42 hektaru zemědělské půdy, z toho 0,30 ha půdy orné, což
odpovídá evropskému průměru. Třetinu půdního fondu tvoří lesy.

Typické pro ČR je vysoké procento zemědělských podniků vlastněných právnickými
osobami, po Francii (29,2 %) jsme v tomto ohledu s 13,5 % na druhém místě v EU.
Typický pro české zemědělství je rovněž velký podíl pronajaté půdy (asi 90 %).
Také velikostní struktura zemědělských podniků v ČR se výrazně liší od struktury
podniků v ostatních zemích Evropské unie. Velké podniky, tedy ty s více než 50
hektary obdělávané zemědělské půdy, v ČR obhospodařují 92,2 % z celkové výměry
zemědělské půdy. Ve zbytku EU jsou obvyklejší menší podniky. Důvodem je mj.
česká tradice družstevnictví.

K roku 2004 pracovalo v zemědělství 141 000 osob, ve struktuře zaměstnanosti to
představovalo 2,9 % pracovníků v ČR. Typické je, že počet pracovníků v
zemědělství od 90. let trvale klesá.

K zásadním výsledkům českého chovatelství a šlechtitelství patří plemena jako
Československý vlčák, Český teriér, Pražský krysařík, Chodský pes, Český fousek
či Starokladrubský kůň. Unikátní byl rovněž projekt na záchranu Huculského koně.

Průmysl vytváří 35 % hrubého produktu českého hospodářství. Hlavními
průmyslovými centry jsou Praha, Brno, Ostravsko, Plzeň a Mladá Boleslav. Mezi
hlavní odvětví v Česku patří průmysl chemický, strojírenský, hutnický a
potravinářský. Další významná odvětví jsou energetický průmysl, stavebnictví a
výroba spotřebního zboží. Méně významná odvětví jsou zbrojní průmysl a např.
sklářství, které ovšem má v Čechách dlouhou tradici.

Velký význam, zvláště pro export, má automobilový průmysl. Největším výrobcem
automobilů je společnost Škoda Auto. V roce 2015 vyrobily v České republice
společnosti Škoda (patřící německému koncernu Volkswagen), TPCA, která sdružuje
japonskou firmu Toyota a francouzskou Peugeot-Citroën, a jihokorejská firma
Hyundai dohromady rekordních 1 298 236 osobních automobilů.

Tradice českého automobilového průmyslu sahá do roku 1897, kdy byl v Kopřivnici
vyroben první český automobil se spalovacím motorem značky President. O dva roky
později mladoboleslavská továrna Laurin & Klement začala vyrábět motocykly
Slavia, avšak roku 1905 se i v Mladé Boleslavi přeorientovali na automobily.
Továrna Laurin & Klement se stala základnou, na níž vyrostla automobilka Škoda.
Nejprodávanějšími škodovkami současnosti jsou Škoda Octavia, Škoda Fabia, Škoda
Superb a Škoda Yeti. V minulosti uspěly Škoda Felicia, Škoda Roomster, Škoda
Favorit či řada Škoda 742 (vč. modelu Škoda 120). K historickým automobilovým
značkám patří též Tatra, Praga, Avia, Liaz a Karosa. Tatra se proslavila
nákladním vozem Tatra 815 či armádní Tatrou 813. Nejslavnějšími osobními
automobily z kopřivnické továrny byly Tatra 603 a Tatra 97. Tatra 77 byla prvním
sériově vyráběným vozem s aerodynamickou karosérií na světě. Ve voze Tatra 87
podnikli cestovatelé Jiří Hanzelka a Miroslav Zikmund své slavné cesty do Afriky
a Jižní Ameriky. Autobusy dnes vyrábí firmy Iveco Czech Republic a SOR Libchavy,
nejznámějšími českými autobusy jsou Škoda 706 RTO či Karosa ŠM 11. Trolejbusy
dříve vyráběla Škoda Ostrov (např. typ Škoda 9Tr), nyní především Škoda
Electric. Významnými značkami jsou též Zetor (traktory) a Jawa (motocykly).

Kolejová vozidla vyrábí především Škoda Transportation. Historicky je však
nejslavnějším českým drážním vozidlem tramvaj Tatra T3 z ČKD Praha, s 14 tisíci
vyrobenými kusy nejpočetnější tramvaj na světě. Mezi železničními vozidly pak
motorový vůz řady M 290.0, tzv. Slovenská strela z Tatry Kopřivnice.

Výroba letounů probíhala v minulosti v pražské Avii, v Aero Vodochody a v Letu
Kunovice. K nejslavnějším českým letounům patří Avia B-534 a Avia S-199
(důležitá zbraň v izraelsko-arabské válce roku 1948). Bitevník Aero L-159 Alca
zase sehrává značnou roli v boji irácké armády proti Islámskému státu. Jako
cvičné vojenské letouny se v minulosti osvědčily Aero L-29 Delfín či Aero L-39
Albatros. V Kunovicích se specializovali na kluzáky (zejm. Let L-13 Blaník), ale
i jejich Let L-410 Turbolet se stal jedním z nejpoužívanějších českých letadel,
uplatnil se především v Sovětském svazu. V minulosti probíhala výroba
zemědělských a akrobatických letounů také v Otrokovicích (Z-42, Z-50, Z-37
Čmelák).

První republika hodně vsadila na zbrojní průmysl, založeny byly tehdy Česká
zbrojovka Strakonice, Zbrojovka Brno a Česká zbrojovka Uherský Brod
(nejznámějšími českými zbraněmi ve světě jsou tank LT vz. 38, samopal vzor 61
("škorpion"), pistole CZ 75, lehký kulomet vz. 26, samopal vzor 58, SKOT (OT-64)
či pistole vz. 52).

Dříve silný textilní a obuvnický průmysl (Baťa ad.) již v ČR významné zastoupení
nemá.

Tradičním odvětvím je pivovarnictví. Pivo se v Česku pilo a vyrábělo minimálně
od roku 993, z toho roku máme dochovánu zprávu o tom, že biskup Vojtěch zakázal
mnichům Břevnovského kláštera pivo vyrábět. V Plzni vznikl roku 1842 druh piva
(pils, pilsner, pivo plzeňského typu), který je dnes nejrozšířenějším na světě.
V produkci piva je ČR na 15. místě na světě. V zemi je 40 velkých průmyslových
pivovarů a k tomu mnoho pivovarů malých. Největšími pivovary jsou Plzeňský
Prazdroj (značky Pilsner Urquell, Gambrinus, Velkopopovický Kozel, Radegast),
Pivovary Staropramen (Staropramen), Heineken Česká republika (Starobrno,
Krušovice), Budějovický Budvar (Budvar) a PMS Přerov. K malým pivovarům patří
například Bernard v Humpolci.

Ke klíčovým nerostným surovinám těženým v Česku patří černé a hnědé uhlí, dál
kaolín, jíl, grafit, vápenec nebo jiné stavební hmoty. Naleziště uranu se
nachází u obce Dolní Rožínka. V malém rozsahu se na jihu Moravy těží ropa a
zemní plyn, ale větší objem těchto surovin je dovážen z Ruska. Jelikož třetinu
země pokrývají lesy, patří dřevo též k vývozním artiklům.

V zemi se prudce rozvíjejí telekomunikace.[zdroj?] Největší telefonní operátor v
zemi Český Telecom se spojil s globální společností Telefónica a přejmenoval se
na Telefónica O2 Czech Republic. Tato společnost je také, spolu se společnostmi
T-Mobile, Vodafone a U:fon, jedním z největších mobilních operátorů a
poskytovatelů internetu v zemi. Česko má nejvíce předplatitelů bezdrátového
připojení v Evropské unii.[zdroj?] V roce 2014 bylo v ČR 1,89 milionu pevných
telefonních linek, 14 milionů mobilních telefonů a přes 4 miliony internetových
připojení. Internet užívalo 8,2 milionu Čechů, tedy 77,5 procent obyvatel země.
Národní internetová doména nejvyššího řádu pro Českou republiku je .cz. Ke konci
roku 2016 bylo zaregistrováno přes 1 280 000 adres s doménou .cz.

Dvě antivirové obří společnosti Avast a AVG byly založeny v České republice. V
červenci 2016 bylo oznámeno, že Avast získal konkurenční AVG za 1,3 miliard $,
spolu mají tyto společnosti uživatelskou základnu okolo 400 milionů lidí a 40%
podíl na trhu mimo Čínu.

Praha je sídlem European Global Navigation Satellite Systems Agency, která řídí
navigační systém Galileo. Tato agentura EU sídlí v budově bývalé Státní
plánovací komise v Holešovicích.

Délka silniční dopravní sítě v roce 2015 činila 55 737,5 km. Z toho 776 km
tvořily dálnice a 6 244,9 km silnice I. třídy (včetně 459,4 km rychlostních
komunikací).

Dálniční síť je stále ve výstavbě. Páteřní komunikací bude po svém dokončení
dálnice D1, která spojí Prahu, Brno a Ostravu s Polskem (směr Katovice). Již
dokončenými komunikacemi jsou dálnice D2, spojující Brno a Bratislavu, dálnice
D5 spojující Prahu, Plzeň a Německo (směr Norimberk), dálnice D8 z Prahy přes
Ústí nad Labem do Německa (směr Drážďany), dálnice D10 (Praha–Turnov) a dálnice
D46 (Vyškov–Olomouc). V různě pokročilém stavu výstavby jsou dále dálnice D0,
dálnice D3, dálnice D4, dálnice D6, dálnice D7, dálnice D11, dálnice D35,
dálnice D43, dálnice D48, dálnice D49, dálnice D52, dálnice D55 a dálnice D56.
Maximální povolená rychlost na dálnici činí 130 km/h. Za užívání dálnic platí
motoristé dálniční poplatek.

Úmrtnost na českých silnicích byla v přepočtu na obyvatele v roce 2004 přibližně
1,6× vyšší než v Německu, přestože intenzita dopravy je nižší. Počet 1286
usmrcených z roku 2005 se kolísavě snižuje. V roce 2010 zemřelo na silnicích 802
lidí.

Každé registrované vozidlo v ČR musí mít státní poznávací značku. Její současná
podoba pochází z roku 2001.

Česko má se svými 9 568 km jednu z nejhustších železničních sítí v Evropě. Z
toho je 3 212 km tratí elektrizováno a 1 906 km je dvou- a vícekolejných.
Správcem a provozovatelem naprosté většiny železniční infrastruktury je státní
organizace Správa železniční dopravní cesty. České dráhy provozují
vysokorychlostní vlaky Pendolino, ale jelikož žádné tratě nejsou
vysokorychlostní, je jejich rychlost omezena na 160 km/h.

Přepravní výkon necelých 165 milionů cestujících při 6 590 milionech
osobokilometrů i 13 770 milionů tunokilometrů v nákladní dopravě znamená za
poslední desetiletí značný pokles.

Od roku 1991 je Česko zapojeno do sítě mezinárodních vlaků EuroCity, od roku
2005 zajišťují některá z mezinárodních spojení i vlaky SuperCity, jejichž
těžiště je na lince Praha – Ostrava.

Největším železničním dopravcem jsou České dráhy. Nákladní železniční trh je
liberalizován, liberalizace v osobní dopravě probíhá. Většina osobní železniční
dopravy je podporována z veřejných rozpočtů prostřednictvím dlouhodobých smluv s
dopravci.

Hlavním železničním uzlem je Hlavní nádraží v Praze. Jeho stará budova je
památkově chráněnou secesní stavbou z dílny architekta Josefa Fanty. Mezinárodně
využívaný je unikátní Železniční zkušební okruh Cerhenice.

V Česku je celkem 91 civilních letišť, z toho 46 má zpevněný povrch. Pouze 5
letišť vypravuje pravidelné lety. Většina letecké dopravy se v Česku realizuje
přes pražské letiště Václava Havla Praha, které v roce 2016 přepravilo 13
milionů pasažérů. V zimní sezóně 2016/17 se z něj létalo do 105 destinací v 39
zemích světa. Mezi další letiště s pravidelným, ale již ne tolik frekventovaným
civilním provozem patří letiště Brno-Tuřany, Ostrava-Leoše Janáčka, Pardubice a
Karlovy Vary.

Působí zde tři hlavní pravidelné letecké společnosti. Nejstarší z nich jsou
České aerolinie, největší letecká společnost je Travel Service, pod který spadá
také nízkonákladová společnost SmartWings. Mezi další české letecké společnosti
patří Van Air Europe, Silver Air a další letecké společnosti poskytující
aerotaxi, například ABS Jets, CTR Flight Services, G-JET či Silesia Air.

Vodní doprava v Česku je provozována na řekách Labe a Vltava a dalších
uzavřených vodních plochách, pro rekreační účely. Nejvýznamnějším provozovatelem
vodní dopravy je Československá plavba labská.

ČR disponuje i vlastním přístavním územím v areálu námořního přístavu v Hamburku
v Německu. Přístavy Moldauhafen a Saalehafen byly na základě Versailleské
smlouvy pronajaty v roce 1929 na 99 let (do roku 2028) Československu. Téhož
roku Československo zakoupilo i přístav Peutehafen. Od roku 1993 je spravuje
Česko. Přístavy využívala Československá námořní plavba, dnes Česká námořní
plavba.

Velkou tradici (již od Jakuba Krčína) má vodohospodářství, splavňování, budování
jezů a přehrad. Největšími přehradami v ČR jsou Orlík, Lipno, Švihov (Želivka),
Nechranice, Slapy, Slezská Harta, Vranov, Dalešice, Rozkoš a soustava nádrží
Nové Mlýny.

V České republice existuje velká tradice městské hromadné dopravy. Systémy MHD
se začaly rozvíjet od 60. let 19. století - koněspřežná tramvaj v Brně byla
zavedena již roku 1869, v roce 1875 pak v Praze. První parní tramvaj mělo také
Brno, do provozu zde byla uvedena roku 1884. Prvenství při zavádění elektrických
tramvají si zajistily Teplice, kde elektřinou poháněná tramvaj vyjela na trať
roku 1895. Rok poté se přidala Praha (zde již od roku 1891 fungovala převážně
předváděcí Křižíkova elektrická dráha na Letné), roku 1897 Liberec, v roce 1899
Olomouc, Plzeň a Ústí nad Labem, 1900 Brno a Jablonec nad Nisou, 1901 Most a
Litvínov a Ostrava, 1902 Mariánské Lázně, 1905 Opava, 1909 České Budějovice a
Jihlava, 1911 Těšín a 1916 Bohumín.

Od 70. let 20. století funguje v ČR sedm tramvajových systémů: v Praze, Brně,
Ostravě, Plzni, Liberci, Olomouci a meziměstská tramvaj mezi Mostem a
Litvínovem. Ve 20. století je patrný trend úbytku tramvajové dopravy na úkor
autobusové. Autobusová městská doprava se od 90. let integruje s příměstskou,
větší roli od začátku 21. století také hraje městská železnice (např. Esko
Praha). Okrajovou roli v systému hromadné dopravy hrají lanové dráhy (Karlovy
Vary, Praha) či vodní doprava (pět pražských přívozů, doprava na Brněnské
přehradě).

Jediným městem v ČR, kde byl vybudován systém městské podzemní dráhy, takzvaného
metra, je Praha. Provoz pražského metra byl zahájen 9. května 1974. Síť tras k
roku 2015 měřila 65,2 km, soupravy zastavovaly v 61 stanicích. Pražské metro
přepraví přes 1,6 milionů cestujících denně. Podle hodnocení Mezinárodní
automobilové federace z roku 2010 má Praha čtvrtou nejkvalitnější městskou
hromadnou dopravu v Evropě (po Mnichovu, Helsinkách a Vídni).

Česko v současnosti snižuje svojí energetickou závislost na hnědém uhlí, která
se negativně projevovala v kvalitě životního prostředí v severních Čechách. V
roce 2005 bylo 65,4 procent elektřiny vyráběno pomocí páry a spalováním (hlavně
uhlí), 30 procent v jaderných elektrárnách a 4,6 procenta z obnovitelných
zdrojů, včetně vodních elektráren. Největším českým energetickým zdrojem je
Jaderná elektrárna Temelín (14 % výroby elektřiny v Česku), další jaderná
elektrárna je v Dukovanech. Česko patří mezi největší vývozce proudu v Evropě, v
roce 2013 vyvezlo asi 17 TWh, což je víc než vyrobí Temelín. ČR je na sedmém
místě na světě ve vývozu elektrické energie a na desátém ve výrobě energie z
jádra.

Zemní plyn do Česka dodává ruská společnost Gazprom, která pokrývá tři čtvrtiny
spotřeby a zbytek dodávají norské společnosti. V lednu 2013 byl otevřen plynovod
Gazela, který přivádí ruský plyn také severní cestou, Česko se tak zbavilo
závislosti na plynu z plynovodů vedoucích přes Ukrajinu, kde byly v minulosti
dodávky několikrát blokovány kvůli sporům Ukrajiny a Ruska. Ropu do Česka
přivádějí ropovod Družba z Ruska a ropovod Ingolstadt z Německa.

Symbolem konzumního životního stylu se staly po revoluci roku 1989 supermarkety
a hypermarkety, které ovládly maloobchodní sféru více než kdekoli jinde v
Evropě.

České hospodářství získává vysoké příjmy z cestovního ruchu. V roce 2001 celkové
výnosy z cestovního ruchu dosáhly 118,13 miliardy korun, což tehdy představovalo
5,5 % HDP. V následujících letech však zájem cizinců o ČR, částečně z důvodu
posílení kurzu české koruny, poněkud opadl. Posléze koruna oslabila; v roce 2016
navštívilo Česko 9,3 milionu turistů ze zahraničí. Praha je pátým
nejnavštěvovanějším městem Evropy, po Londýnu, Paříži, Istanbulu a Římu.

Podle agentury CzechTourism byly v roce 2014 nejnavštěvovanějšími turistickými
cíli v ČR Pražský hrad (1 799 300 turistů), Zoologická zahrada Praha (1 382
200), AquaPalace Praha (845 300), Dolní oblast Vítkovic a Landek Park v Ostravě
(808 900), Staroměstská radnice (včetně orloje) v Praze (739 800), Pivovarské
muzeum a podzemí v Plzni (600 000), Zoologická zahrada Zlín-Lešná (585 100),
Židovské muzeum v Praze (580 000), Petřínská rozhledna v Praze (557 400) a
Zoologická zahrada Ostrava (540 500).

Úspěch pražské zoo souvisí s její prestiží. V roce 2015 uživatelé největšího
cestovatelského serveru TripAdvisor pražskou zoo určili jako čtvrtou nejlepší na
světě. Magazín Forbes ji roku 2008 označil za sedmou nejlepší na světě.

Z hradů a zámků jsou kromě Pražského hradu nejnavštěvovanější zámek Lednice,
zámek Český Krumlov, zámek Hluboká nad Vltavou, hrad Karlštejn, zámek Průhonice,
zámek Dětenice, zámek Konopiště, arcibiskupský zámek a zahrady v Kroměříži a
zámek Loučeň.

Ve Středočeském kraji jsou turistickými lákadly také kostnice v Sedlci v Kutné
Hoře a chrám svaté Barbory tamtéž, hrady Křivoklát, Český Šternberk a Kokořín,
zámky Poděbrady a Veltrusy, v Jihočeském kraji klášter Vyšší Brod, hrady
Rožmberk a Zvíkov, zámky Orlík, Červená Lhota a Jindřichův Hradec, v
Karlovarském kraji hrad Loket, v Ústeckém kraji Památník Terezín, hrad Hazmburk
a zámek Duchcov, v Libereckém hrady Trosky, Grabštejn, Lemberk, Bezděz a zámek
Sychrov, v Královéhradeckém Bílá věž v Hradci Králové, hrad Kost, zámky
Ratibořice, Karlova Koruna a Hrádek u Nechanic, v Pardubickém Soubor lidových
staveb u Hlinska a zámek Pardubice, na Vysočině zámek Telč, v Olomouckém hrad
Bouzov, v Jihomoravském katedrála sv. Petra a Pavla v Brně, hrady Špilberk,
Pernštejn, Veveří a Bítov, ve Zlínském Valašské muzeum v přírodě v Rožnově pod
Radhoštěm, hrad Buchlov a zámek Buchlovice. K nejznámějším pražským
pamětihodnostem patří krom dosud jmenovaných Týnský chrám, Staronová synagoga,
Starý židovský hřbitov, Betlémská kaple, Břevnovský klášter, Stavovské divadlo,
Pražské Jezulátko, Emauzský klášter, palác Kinských, Maiselova synagoga, Pivovar
U Fleků, Španělská synagoga, pražská Loreta, z novějších pak Lennonova zeď či
Žižkovská televizní věž. Krom katedrály sv. Víta patří k turisticky
nejatraktivnějším částem Pražského hradu Zlatá ulička, bazilika sv. Jiří,
Královská zahrada, Letohrádek královny Anny a Starý královský palác.

Nejznámějšími mimopražskými a mimobrněnskými svatostánky jsou katedrála svatého
Václava v Olomouci, Velká synagoga v Plzni, kostel Nejsvětější Trojice ve
Fulneku, katedrála svatého Bartoloměje v Plzni, katedrála Božského Spasitele v
Ostravě a katedrála svatého Štěpána v Litoměřicích.

V ČR je asi 700 muzeí. Největším je Národní muzeum (jeho součástí je
Přírodovědecké muzeum, Historické muzeum, Náprstkovo muzeum asijských, afrických
a amerických kultur a Muzeum české hudby), Moravské zemské muzeum, Židovské
muzeum v Praze, Národní technické muzeum, Uměleckoprůmyslové muzeum v Praze,
Muzeum hlavního města Prahy (vlastní Langweilův model Prahy a spravuje i
Müllerovu vilu), Vojenské technické muzeum Lešany, Muzeum umění Olomouc,
Slovácké muzeum v Uherském Hradišti. K nejnavštěvovanějším patří též Hornické
muzeum v Příbrami a České muzeum stříbra v Kutné Hoře.

Z přírodních památek to jsou Punkevní jeskyně a propast Macocha, soutěsky
Kamenice, Pravčická brána, Koněpruské jeskyně, Bozkovské dolomitové jeskyně či
Jetřichovické vyhlídky.

Mimořádné postavení mají kulturní památky zapsané na seznam světového kulturního
dědictví UNESCO. Kromě již uvedených (Kroměříž, Český Krumlov, centrum Prahy)
jsou to vila Tugendhat v Brně, vesnice Holašovice, historické jádro Kutné Hory,
Lednicko-valtický areál, zámek a zámecký areál Litomyšl, sloup Nejsvětější
Trojice v Olomouci, historické centrum Třebíče (Třebíčská židovská čtvrť a
Bazilika svatého Prokopa) a poutní kostel sv. Jana Nepomuckého na Zelené hoře.

Na seznam nehmotného světového kulturního dědictví UNESCO byly zapsány Jízda
králů na Slovácku a na Hané, sokolnictví, masopustní průvody s maskami na
Hlinecku, slovácký verbuňk a nejnověji, v roce 2016, české loutkářství.

Některé lokality mají zvláštní význam pro spjatost s českými dějinami nebo mýty
- hora Říp, Vyšehrad (zejm. Vyšehradský hřbitov, kde je pohřben Antonín Dvořák i
Bedřich Smetana), hora Blaník, Velehrad spojený s památkou cyrilometodějskou a
velkomoravskou, kostel svatého Václava ve Staré Boleslavi spjatý s legendou o
zabití knížete Václava, pravoslavný chrám svatých Cyrila a Metoděje v Praze, kde
za druhé světové války zahynuli strůjci atentátu na Heydricha.

K oblíbeným turistickým akcím patří Muzejní noc, Noc kostelů, Hradozámecká noc,
rekonstrukce nejslavnějších bitev, jež se odehrály na českém území (bitva u
Slavkova, bitva u Hradce Králové, bitva u Kolína, obléhání Brna Švédy atd.), Dny
NATO v Ostravě či armádní Bahna. Krom toho řada festivalů a veletrhů (viz
příslušný oddíl).

Tradičními turistickými magnety bývala lázeňská města jako Karlovy Vary,
Mariánské Lázně a Františkovy Lázně, ovšem lázeňství se dostalo do krize.
Karlovy Vary si však zachovávají atraktivitu kupříkladu i díky každoročnímu
mezinárodnímu filmovému festivalu. Tato filmová přehlídka založená po druhé
světové válce je dnes největší kulturní akcí v ČR.

Významné rekreační oblasti v ČR jsou České Švýcarsko, Český ráj, Krkonoše a
Šumava.

V roce 2015 žilo v České republice dle Českého statistického úřadu 10 553 843
lidí. Počet obyvatel se dlouhodobě zvyšuje, přestože úmrtnost přesahuje
porodnost - příčinou je migrace, především z Ukrajiny a Slovenska. Migrace do ČR
též převyšuje počet odchodů ze země (v roce 2015 se přistěhovalo 34 900 lidí,
naopak se vystěhovalo 18 900 obyvatel). Průměrný věk činil v roce 2015 41,9
roku. Nejlidnatějším krajem byl Středočeský, s 1 326 876 obyvateli. Byl jediným
krajem, kde žilo více lidí než v Praze. Ta měla 1 267 449 obyvatel.

V posledním sčítání lidu v roce 2011 se 63,7 % obyvatel Česka přihlásilo k české
národnosti (86 % z těch, kteří se k nějaké národnosti přihlásili), která zcela
převažuje ve všech okresech Česka, 4,9 % obyvatel deklarovalo národnost
moravskou a 0,1 % národnost slezskou, v obou případech rovněž hovořící převážně
česky.

Podle názoru Českého statistického úřadu jde o důsledek rozdělení české
národnosti, před sčítáním v roce 1991 ještě jednotné, v důsledku medializace
moravské národnostní problematiky a tedy do jisté míry uměle; politická strana
Moravané tento stav naopak hodnotí jako projev spontánního národního obrození.
Faktem zůstává, že moravskou, částečně slezskou a po určitou dobu i českou a
slovenskou národnost bylo v různých obdobích existence Československa možno
deklarovat jen omezeně (skupina nebyla uváděna v koncových statistikách) nebo
vůbec ne (ke skupině nebylo možno se přihlásit) a teprve v roce 1991, krátce
před rozpadem státu, bylo poprvé plně přihlédnuto ke každé z těchto čtyř
národností jednotlivě.

Česko má jednu z nejméně náboženských populací na světě. V průzkumech projektu
Eurobarometr v roce 2005 odpovědělo 19 % tázaných, že věří v Boha, 50 % věří v
nějakou životní či duchovní sílu a 30 % nevěří v nic z toho.

Podle posledního sčítání lidu z roku 2011 je 3,6 miliónu obyvatel bez vyznání
nebo bez náboženské víry. To je 34,2 % populace. K různým církvím a náboženských
společnostem se přihlásilo necelých 1,5 miliónů obyvatel (13,9 %). Jako věřící,
ale nehlásící se k žádné církvi ani náboženské společnosti se označilo 707 tisíc
osob (6,7 %). Celkově se tak k nějaké víře či vyznání přihlásilo 2,1 miliónů,
tedy 20,6 % obyvatel Česka. Celkem 4,7 miliónu obyvatel (45,2 %) tuto
dobrovolnou kolonku ve sčítacích formulářích nevyplnilo.

Nejpočetnější náboženství v Česku je křesťanství. Největší náboženskou skupinou
byla v roce 2011 římskokatolická církev, která měla 1,08 miliónu věřících
(10,4 %), což je pokles oproti roku 2001, kdy se k ní hlásilo celkem 2,7 miliónu
věřících (26,8 %). Následovaly velké protestantské církve Českobratrská církev
evangelická, s 52 tisíci členů (0,49 %), a Církev československá husitská, s 39
tisíci členů (0,37 %). Vyšší podíl věřících měla ještě Pravoslavná církev, k níž
se přihlásilo 21 tisíc lidí, příznivci jediismu s 15 tisíci, Svědkové Jehovovi s
13 tisíci, Církev bratrská, respektive Křesťanská společenství, obě s 10 tisíci
věřícími. Počet vyznavačů judaismu byl 1 500 obyvatel, k islámu se hlásilo téměř
3 500 lidí. K různým odvětvím buddhismu přes 6 100 osob. K ateismu se přihlásilo
1 075 osob, pohanství deklarovalo 863 osob.

Podíl deklarovaných věřících se od předešlého sčítání lidu roku 2001 značně
snížil. Výrazně klesl i počet osob nedeklarujících žádné náboženství. Oproti
tomu se zvýšil počet osob, které se rozhodly na dobrovolnou otázku neodpovídat.

Geograficky je vyšší koncentrace věřících na jižní a východní Moravě, naopak
severní a severozápadní Čechy vykazují vyšší podíl osob bez vyznání.

Historicky důležitou roli v náboženském vývoji sehrálo husitství, utrakvismus,
Jednota Bratrská (a její součást Moravští bratři). Česká reformace sehrála
významnou roli i v národním obrození, byť moderní český národ se protestantským
nakonec nestal.

V Česku existuje několik etnografických skupin úzce spjatých s krajem, kde žijí,
které se v minulosti lišily některými kulturními rysy a dialektem. V Čechách to
jsou například Chodové, Plzeňáci, Blaťáci a Doudlebové, na Moravě Horáci,
Hanáci, Moravští Chorvati, Moravští Slováci, Podlužáci, Valaši, Laši a další a
ve Slezsku např. Goralé. Tyto rozdíly se začaly, zejména po druhé světové válce,
stírat, některé krajové zvláštnosti se však dosud udržují. Kromě těchto
geograficky rozlišitelných etnografických skupin stojí za zmínku skupiny
víceméně rozptýlené, které také tvoří specifické etnografické skupiny. Jedná se
o romskou a židovskou etnografickou skupinu.

V roce 2015 žilo v České republice přibližně 464 700 cizinců (4,3 %), více než
55% z nich zde mělo udělený trvalý pobyt. Na Prahu a Středočeský kraj připadá
více než polovina z celkového počtu cizinců v ČR. Nejvíce cizinců pocházelo z
Ukrajiny (23 %), ti tak v posledních letech předběhli cizince ze Slovenska,
kteří nyní tvoří 22 % podílu, následují cizinci z Vietnamu (12 %), Ruska (8 %),
Německa (5 %) a Polska (4 %). I tak ale zůstává Česko poměrně etnicky homogenní
zemí oproti průměru Evropské unie - z 28 států je na 24. místě z hlediska
etnické heterogenity. Například v sousedním Německu žil největší počet cizinců v
EU, to jest 7,2 milionů cizinců (9 % populace), v Rakousku 10,8 % a ve Španělsku
12 %.

Takzvanými statutárními městy jsou navíc také Karlovy Vary, Mladá Boleslav,
Chomutov, Přerov, Jablonec nad Nisou a Prostějov. Okresními městy jsou navíc
ještě Benešov, Beroun, Blansko, Bruntál, Břeclav, Česká Lípa, Český Krumlov,
Domažlice, Havlíčkův Brod, Hodonín, Cheb, Chrudim, Jeseník, Jičín, Jindřichův
Hradec, Klatovy, Kolín, Kroměříž, Kutná Hora, Litoměřice, Louny, Mělník, Náchod,
Nový Jičín, Nymburk, Pelhřimov, Písek, Prachatice, Příbram, Rakovník, Rokycany,
Rychnov nad Kněžnou, Semily, Sokolov, Strakonice, Svitavy, Šumperk, Tábor,
Tachov, Trutnov, Třebíč, Uherské Hradiště, Ústí nad Orlicí, Vsetín, Vyškov,
Znojmo, Žďár nad Sázavou. Největšími městy, která nejsou ani statutární, ani
okresní, jsou Třinec, Orlová, Litvínov, Český Těšín, Krnov, Kopřivnice, Bohumín
a Jirkov.

Literární dějiny počínají ústní tradicí, v níž vyniká pověst o praotci Čechovi,
Krokovi, Libuši, Přemyslu Oráčovi a dívčí válce. Počátky české psané literatury
souvisí s činností Konstantina Filozofa a jeho bratra Metoděje na Velké Moravě.
Ti spolu se svými žáky (nejvýznamnějším z nich byl Kliment Ochridský) vytvořili,
ve staroslověnštině a za pomoci písma hlaholice, první české literární památky
(Proglas, Život Metodějův, Život Konstantinův). Po vyhnání této skupiny z Moravy
začala klíčovou roli sehrávat latina, vznikaly v ní legendy (Kristiánova
legenda), kroniky (zejm. Kosmova Kronika Čechů) i jiné žánry (např. Vita Caroli,
vlastní životopis krále Karla IV.). Prvními významnými česky psanými texty byly
Alexandreida a Dalimilova kronika. Prvními autory, kteří psali i česky, a kteří
došli světového věhlasu, byli Jan Hus, jeden ze zakladatelů evropské reformace,
a Jan Amos Komenský, nejvýznamnější představitel humanismu v české literatuře.
Dalšími významnými autory reformace byli Jeroným Pražský a Petr Chelčický. Po
porážce stavovského povstání v bitvě na Bílé hoře roku 1620 nastalo složité
období vytlačování a odumírání češtiny. Proti tomu se v barokní éře postavil
Bohuslav Balbín. Ústup češtiny však zastavil až proces tzv. národního obrození,
který začal na konci 18. století. Klíčovou postavou první etapy obrození byl
lingvista Josef Dobrovský. V druhé etapě to byli Josef Jungmann, který kladl
důraz na jazykovou koncepci národa, a Pavel Jozef Šafařík, představitel
panslovanských tendencí. Tehdy se začala objevovat také již první svébytná
literatura (Jan Kollár, František Ladislav Čelakovský). Proces vyvrcholil ve
třetí etapě, kdy František Palacký a Karel Havlíček Borovský dokončili koncept
českého národa politicky a kdy vznikla i vrcholná díla literární, ať už básnická
(Havlíček, Karel Hynek Mácha, Karel Jaromír Erben), prozaická (Božena Němcová),
či divadelní (Josef Kajetán Tyl, Karel Sabina). Ve druhé polovině 19. století se
literární život začal prudce rozvíjet, vznikaly skupiny s různým programem -
májovci (Jan Neruda, Vítězslav Hálek, Jakub Arbes, Karolína Světlá), ruchovci
(Svatopluk Čech), lumírovci (Jaroslav Vrchlický, Julius Zeyer), realisté (Alois
Jirásek), česká moderna (Antonín Sova, Otokar Březina) či tzv. anarchističtí
buřiči (Viktor Dyk, Petr Bezruč). Od konce 19. století začínala též vzkvétat
německy psaná literatura (zejména v Praze), která se stala světovým fenoménem,
především díky Franzi Kafkovi (Proces, Zámek, Amerika), ale i jiným (Rainer
Maria Rilke, Gustav Meyrink, Franz Werfel, Max Brod, Egon Erwín Kisch, Karl
Kraus, Marie von Ebner-Eschenbachová, Leo Perutz, Ernst Weiss). V první polovině
20. století si vydobyli světový význam i česky píšící tvůrci, především Jaroslav
Hašek (zejm. Osudy dobrého vojáka Švejka) a Karel Čapek (zejm. Válka s mloky).
Silná byla též levicová avantgarda, která se sdružila do spolku Devětsil, který
se věnoval nejprve proletářské poezii, posléze vymyslel směr poetismus, aby
většina autorů nakonec přešla k surrealismu. Členem Devětsilu byl i Jaroslav
Seifert, dosud jediný Čech oceněný Nobelovou cenou za literaturu (roku 1984). K
dalším významným členům patřili Jiří Wolker, Vítězslav Nezval, Vladislav
Vančura, František Halas a Karel Teige. Mimo avantgardní kruhy stáli např. Ivan
Olbracht, Vladimír Holan či Ladislav Klíma. Ve druhé polovině 20. století se
největšího ohlasu dostalo Milanu Kunderovi (zejm. Nesnesitelná lehkost bytí,
Žert) a Bohumilu Hrabalovi. Literatura se tehdy z politických důvodů (zvláště po
sovětské okupaci roku 1968) rozdělila na exilovou, samizdatovou a oficiální. K
významným exilovým autorům krom Kundery patřili Pavel Kohout, Josef Škvorecký a
Arnošt Lustig. Samizdatová literatura se štěpila na disent spjatý zejména s
Chartou 77 (Václav Havel, Ivan Klíma, Ludvík Vaculík) a tzv. underground (Egon
Bondy, Ivan Martin Jirous). Z oficiálních prozaiků dosáhl největšího
mezinárodního věhlasu spolu s Hrabalem Ladislav Fuks. Po sametové revoluci z
roku 1989 toto rozdělení literárního života padlo. Z nových autorů se po roce
1989 nejvíce prosadil Patrik Ouředník a Jáchym Topol.

K významným novinářům krom výše uvedených patřili Julius Fučík, Milena Jesenská
nebo Ferdinand Peroutka.

V ČR je udělována významná mezinárodní literární Cena Franze Kafky. Z domácích
literárních cen patří k nejvýznamnějším Magnesia Litera, Státní ceny za
literaturu a za překladatelské dílo, Cena Jaroslava Seiferta, Cena Jiřího Ortena
či Cena Josefa Škvoreckého.

ČR má unikátní síť veřejných knihoven, nejhustší v Evropě. Je tvořena více než
5400 knihovnami. Ve středu této sítě se nachází Národní knihovna ČR. Sídlí v
pražském Klementinu. K nejcennějším památkám schraňovaným Národní knihovnou ČR
patří rukopis Kodexu vyšehradského (jehož cena se odhaduje na miliardu korun),
Lobkovický graduál, rukopisy středověké pražské univerzity, „Knihy na řetězech“
z knihovny jáchymovské městské školy ze 16. století, Codex pictoricus Mexicanus
misionáře Ignáce Tirsche, autografy Jana Husa a Jakoubka ze Stříbra, sbírka
grafických listů univerzitních tezí, list Gutenbergovy bible z roku 1454,
Opatovický homiliář, Mattioliho herbář ze 16. století, nejstarší tisk na českém
území (latinská Statuta z roku 1349), zlomek Žaltáře z Řezna pocházející z konce
8. století, řecké papyry z 1. století, Svatojiřský antifonář či Velislavova
bible. Zdaleka nejcennější rukopis vzniklý na českém území, perla středověkého
knihařství zvaná Codex gigas (též Ďáblova bible), však byl za třicetileté války
ukořistěn Švédy a do ČR bývá jen výjimečně zapůjčován. Vzácné tisky a rukopisy
(např. Žlutický kancionál) schraňuje též Památník národního písemnictví sídlící
ve Strahovském klášteře, v letohrádku Hvězda a v Petschkově vile v Bubenči.
Památník disponuje mj. rozsáhlou sbírkou ex libris.

České divadelnictví má kořeny již ve středověku. Nejstarším dochovaným
dramatickým dílem s využitím češtiny je zlomek česko-latinské hry ze 14.
století, zvané obvykle Mastičkář. Původně šlo o jakousi mezihru v inscenaci
evangelijních scén - popisuje situaci, kdy jde Ježíšova matka Marie na trh
koupit vonné masti k nabalzamování mrtvého Ježíšova těla. Scéna se však stále
více osamostatňovala a popisovala satiricky poměry v měšťanském prostředí.

V 19. století sehrálo divadlo výraznou roli v národním obrození (Václav Kliment
Klicpera, Josef Kajetán Tyl). Emancipační snahy českého národa se v 2. polovině
19. století projevily otevřením Národního divadla v Praze v roce 1883. Národní
divadlo od té doby uvádí jak opery tak činohry. V 90. letech 19. století
pronikaly do českého divadla evropské literární směry, zejména realismus, který
reprezentoval Ladislav Stroupežnický, především svou vesnickou veselohrou Naši
furianti, a posléze zejména bratři Mrštíkové svou Maryšou. Také Gabriela
Preissová přinesla na česká jeviště silná témata (Gazdina Roba, Její
pastorkyňa). Za tuto moderní dramatiku bojoval zejména režisér Jaroslav Kvapil,
který se též prezentoval jako dramatik (Princezna Pampeliška).

V první polovině 20. století došlo k rozvoji avantgardního divadla
reprezentovaného Osvobozeným divadlem Jiřího Voskovce a Jana Wericha, nebo
Emilem Františkem Burianem, Jiřím Frejkou, Jindřichem Honzlem či Jiřím Mahenem.
Na světových jevištích se nejvíce prosadily hry Karla Čapka (R.U.R., Věc
Makropulos), nebo Františka Langera (Periférie).

Ve druhé polovině 20. století získal výjimečný mezinárodní ohlas projekt Alfreda
Radoka Laterna magika, první multimediální umělecký projekt na světě, připravený
původně pro světovou výstavu Expo 58. Vznikl též fenomén divadel malých forem:
Semafor (Jiří Suchý a Jiří Šlitr), divadlo Na zábradlí (Jan Grossman, Ivan
Vyskočil), Činoherní klub (Ladislav Smoček), Husa na provázku, Ypsilonka (Jan
Schmid), Divadlo Sklep či divadlo Járy Cimrmana (Zdeněk Svěrák, Ladislav
Smoljak). V 60. letech se nejúspěšnějším dramatikem stal Pavel Kohout (zejm.
August, August, august), absurdní drama reprezentoval Václav Havel. Ve Zlíně se
narodil známý britský dramatik Tom Stoppard.

V éře němého filmu hranice vlasti překročil věhlas odvážných filmových projektů
Gustava Machatého Erotikon (1929) a Extase (1933).

Mezinárodního ohlasu dosáhla v 60. letech 20. století československá nová vlna
(Miloš Forman, Věra Chytilová, Jiří Menzel, Ján Kadár, Elmar Klos, Jaromil
Jireš, František Vláčil, Vojtěch Jasný, Juraj Jakubisko, Juraj Herz, Ivan
Passer, Jan Němec). Klíčovými snímky československé nové vlny byly Ostře
sledované vlaky, Obchod na korze, Lásky jedné plavovlásky, Hoří, má panenko,
Sedmikrásky, Černý Petr, Skřivánci na niti, Markéta Lazarová, Až přijde kocour,
Spalovač mrtvol, Transport z ráje, Rozmarné léto, Všichni dobří rodáci, Démanty
noci, Intimní osvětlení, Žert či O slavnosti a hostech.

Vážnější umělecké ambice se podařilo ve stejné době naplnit také Karlu Kachyňovi
(Ucho), Otakaru Vávrovi, Jiřímu Krejčíkovi (Vyšší princip) či Karlu Zemanovi
(Vynález zkázy).

30. až 50. léta a posléze 70. až 80. léta ovšem svědčila více populárnímu filmu
než uměleckému, s nadčasovou elegancí tohoto prostoru využili třeba režiséři
Bořivoj Zeman, Oldřich Lipský, Václav Vorlíček (Tři oříšky pro Popelku), Martin
Frič a Ladislav Smoljak, scenáristé Jiří Brdečka (Limonádový Joe, Adéla ještě
nevečeřela), Miloš Macourek, Zdeněk Svěrák nebo skladatelé filmové hudby Zdeněk
Liška, Luboš Fišer a Petr Hapka.

Snímky Obchod na korze (1965), Ostře sledované vlaky (1967) a Kolja (1996)
získaly Oscara za nejlepší neanglicky mluvený film, šest dalších filmů se
dostalo do užší nominace: Lásky jedné plavovlásky (1966), Hoří, má panenko
(1968), Vesničko má středisková (1986), Obecná škola (1991), Musíme si pomáhat
(2000) a Želary (2003).

Mezinárodního věhlasu došel český loutkový a animovaný film (Jiří Trnka, Hermína
Týrlová, Zdeněk Miler, Jan Švankmajer (zejm. Něco z Alenky), Břetislav Pojar). K
této tradici patří i televizní cyklus Večerníčků, na němž spolupracovali i
přední výtvarníci jako Adolf Born, Zdeněk Smetana či Vladimír Jiránek.

Filmové ateliéry Barrandov patří k největším v Evropě. Po roce 1990 je využívají
zejména zahraniční produkce, vznikaly v něm mj. filmy Mission: Impossible,
Casino Royale, Letopisy Narnie: Princ Kaspian, Letopisy Narnie: Lev, čarodějnice
a skříň, Dítě číslo 44, Hannibal – Zrození, Iluzionista, Vetřelec vs. Predátor,
Agent bez minulosti aj.

Česká hudba má své kořeny v nejméně 1000 let staré duchovní hudbě. Nejstarší
duchovní píseň v českých zemích byla staroslověnská: Hospodine, pomiluj ny.
Vznikla na konci 10. století, nebo počátku 11. století. Původ je zřetelně
staroslověnský, pronikly do ní ovšem i prvky staročeštiny (patrně v průběhu
času).

První duchovní píseň ve staročeštině Svatý Václave, vévodo české země (též
Svatováclavský chorál) vznikla ve 12. století. Zapsána byla ale až ve 14.
století v kronice Beneše Krabice z Veitmile. Podobně významná je Ostrovská
píseň. Zabývá se přítomností Krista ve svátosti oltářní. Zapsána byla v kodexu
kláštera z Ostrova u Davle, podle prvního verše se jí též říká Slovo do světa
stvorenie. Má na rozdíl od svatováclavského chorálu již složitější básnickou
formu.

Významným centrem středověké hudby byla Šumava. První hudební paměti zde
pocházejí z knihovny cisterciáckého kláštera ve Vyšším Brodě, založeného roku
1259. Například rukopis č. 42 z roku 1410 zde popisuje píseň Jezu Kriste, ščedrý
kněže, kterou si zpívali také husité. Husitskou písňovou tvorbu, tedy tvorbu
přelomu 14. a 15. století, zachoval Jistebnický kancionál (zejm. Ktož jsú boží
bojovníci a Povstaň, povstaň veliké město pražské).

Důležitou etapou ve vývoji české hudby bylo baroko (17. a 18. století). Tehdy se
hudba ustavila jako samostatný profesionální obor. Za první české hudební
skladatele lze považovat barokní tvůrce jako byli Heinrich Biber, Antonín
Rejcha, Jan Václav Stamic, Josef Mysliveček, Jan Dismas Zelenka, Jan Ladislav
Dusík, Jiří Antonín Benda, František Xaver Richter, Jan Křtitel Vaňhal,
František Xaver Brixi, Leopold Koželuh či Adam Michna z Otradovic. V národním
obrození na barokní hudbu bezprostředně navázali Jan Jakub Ryba či Václav Jan
Křtitel Tomášek.

Toto byla základna, na níž se ve druhé polovině 19. století mohli postavit
klíčoví autoři moderní české vážné hudby, především Bedřich Smetana (zejm. Má
vlast, Prodaná nevěsta) a Antonín Dvořák, nejslavnější český skladatel ve světě
(zejm. Novosvětská, Rusalka, Slovanské tance).

Tradice pak pokračovala s neztenčenou silou: Leoš Janáček (Jenůfa, Káťa
Kabanová), Bohuslav Martinů, Josef Suk, Vítězslav Novák, Zdeněk Fibich, Josef
Bohuslav Foerster, Alois Hába, Ervín Schulhoff, Pavel Haas, Viktor Ullmann či
Petr Eben. Na Moravě se narodil světově proslulý skladatel Gustav Mahler, v
Hollywoodu se prosadil další moravský rodák Erich Korngold, v Praze se narodil
klavírní virtuóz Ignaz Moscheles, z vídeňské české komunity vzešel Ernst Křenek.

Prosadili se i interpreti. Dirigenti Rafael Kubelík, Václav Talich, Václav
Neumann nebo Karel Ančerl. Houslisté Jan Kubelík, František Benda, Vojtěch Živný
nebo Jan Křtitel Václav Kalivoda. Violoncellista David Popper či cembalistka
Zuzana Růžičková. Také pěvkyně Ema Destinnová, z těles pak orchestr Česká
filharmonie.

Krátce po druhé světové válce také vznikl významný hudební festival vážné hudby
Pražské jaro, který se tradičně koná v Rudolfinu.

Češi se ve 20. století ujali i v nových žánrech. V jazzu Jaroslav Ježek, v
operetě Oskar Nedbal či Rudolf Friml, v populární hudbě Jan Hammer nebo Karel
Svoboda, v hudbě folkové Karel Kryl či Jaromír Nohavica. V reakci na populární
dechovou hudbu rakouskou (zejména vojenskou) se rozvinula i její specifická
česká verze, především díky Františku Kmochovi. Ve světě nejznámější české
melodie jsou dodnes právě ty dechovkové (zejm. Vjezd gladiátorů Julia Fučíka a
Škoda lásky Jaromíra Vejvody).

U prvního a také zdaleka nejslavnějšího českého výtvarného díla autora neznáme.
Jde o sošku Věstonické venuše, patrně nejstarší keramickou sošku na světě, která
vznikla v mladším paleolitu a byla nalezena roku 1925 na jižní Moravě.

Většina výtvarných umělců však byla anonymních ještě v éře gotické, malířství
bylo tehdy ostatně vnímáno jako řemeslo, v němž autor není tak podstatný, a
nikoli jako umění. O umělcích této doby hovoříme za pomoci pojmů jako Mistr
litoměřického oltáře, Mistr třeboňského oltáře, Mistr vyšebrodského oltáře či
Mistr Theodorik.

Autorské malířství přišlo na scénu v baroku. K nejvýznamnějším českým barokním
malířům patřili Karel Škréta, Jan Kupecký a Petr Brandl. Zcela zvláštní
postavení měl Václav Hollar, který proslul svými rytinami. Vrcholná sochařská
díla v té éře vytvořili Matyáš Bernard Braun a Ferdinand Maxmilián Brokoff.

V první polovině 19. století probíhal proces českého národního obrození, ovšem
obrozenci na malířství nekladli takový důraz jako na literaturu, divadlo či
vědu. Malířství zůstávalo na pozici řemesla, přičemž v krajinářství vynikal
Josef Matěj Navrátil, v portrétu a zátiší Karel Purkyně.

Zlom přišel v polovině 19. století, kdy do českých zemí dorazila vlna romantismu
a realismu. Nejvýznamnějším představitelem malířského romantismu byl Josef
Mánes, dnes známý především díky výzdobě pražského orloje. Realistickou malbu
zvolil například Jaroslav Čermák.

Se 70. a 80. lety nastoupila tzv. Generace Národního divadla, tedy tvůrci, kteří
se nějak podíleli na výzdobě právě stavěné "Zlaté kapličky": Mezi nimi se
největšího mezinárodního ohlasu dostalo Mikoláši Alšovi. K dalším členům
generace patřili Vojtěch Hynais, Julius Mařák, Václav Brožík, Jakub Schikaneder,
František Ženíšek či Josef Tulka. K této generaci patřil i sochař Josef Václav
Myslbek.

Většina z autorů Generace Národního divadla nadále oscilovala mezi romantickou a
realistickou malbou, zejména krajiny. To však brzy některým autorům nestačilo.
Krajinář Antonín Chittussi začal měnit techniku krajinomalby až tak, že se
dostal na pokraj impresionismu. Vrcholným představitelem tohoto směru se pak
stal Antonín Slavíček. Dílo Luďka Marolda je zase někdy označováno za předzvěst
malby secesní.

Právě secese pak patří ke klíčovým směrům, které se vynořily na konci 19.
století. V českém prostředí sehrála mimořádnou roli. Její hlavní představitel,
Alfons Mucha, je dnes nejznámějším českým malířem ve světě. Mucha se proslavil
krom svých známých plakátů také cyklem 20 velkoformátových obrazů Slovanská
epopej, která shrnuje dějiny českého národa a Slovanů. Vystavena je ve
Veletržním paláci v Praze, bývala v Moravském Krumlově. K secesi lze řadit i
dílo Maxe Švabinského a Jana Preislera. Patří k ní i významní sochaři: František
Bílek, Jan Štursa či Ladislav Šaloun.

Secese provokovala svým sklonem k užitkovosti, avšak jinak ctila techniky
klasické a akademické. Proti těm se však na konci století začaly bouřit nové
směry. Především expresionismus. Do české expresionistické skupiny Osma patřili
Bohumil Kubišta, Emil Filla či Otakar Kubín. Členové Osmy pak přecházeli ke
kubismu, dalšímu novému avantgardnímu směru.

Právě avantgarda začala v první polovině 20. století určovat směr. Od kubismu k
čisté abstraktní malbě došel František Kupka. Doznívající kubismus hledající
nové formy vyjádření byl pěstován ve skupině Tvrdošíjní (zejm. Josef Čapek, Jan
Zrzavý a sochař Otto Gutfreund). Členové avantgardního Devětsilu se pak nadchli
pro surrealismus (Toyen, Jindřich Štyrský, Josef Šíma).

Avantgardě navzdory si svou cestou šel Josef Lada - a i on dnes patří k
nejslavnějším českým malířům ve světě.

Ve druhé polovině 20. století autoři povětšinou rozvíjeli objevy avantgardní
revoluce - v abstraktní tvorbě to byl například Vladimír Vašíček, část díla jí
věnoval Oldřich Lajsek, Mikuláš Medek, Vladimír Boudník aj. Na surrealistickou
hravost, zejména ve svých známých kolážích, navazoval v exilu působící Jiří
Kolář či doma tvořící Jan Švankmajer. Zcela nového směru zvaného pop-art se
dotkl Kája Saudek. Na konci 80. let vystoupili členové skupiny Tvrdohlaví (Jiří
David, Petr Nikl, Jaroslav Róna).

Nejznámějšími představiteli české umělecké fotografie jsou František Drtikol,
Josef Sudek, Jan Saudek či Josef Koudelka. Zvláštním fenoménem v umělecké
fotografii je Miroslav Tichý.

V českém výtvarném umění hraje významnou roli knižní ilustrace, karikatura a
kreslený film. Mistrem karikatury byl František Gellner, v knižní ilustraci
vynikli Viktor Oliva, Josef Lada, Jiří Trnka, Zdeněk Burian, Adolf Born či Květa
Pacovská, která za knižní ilustrace roku 1992 získala Cenu Hanse Christiana
Andersena od Mezinárodního sdružení pro dětskou knihu. V kresleném filmu se
prosadili Zdeněk Smetana či Zdeněk Miler.

K významným německým malířům narozeným v českých zemích patřili Anton Raphael
Mengs, Gabriel Max, Josef Führich či Emil Orlik.

Nejcennější díla českého výtvarného umění se snaží shromažďovat Národní galerie.
Z děl zahraničních autorů v jejím vlastnictví patří k nejcennějším Růžencová
slavnost Albrechta Dürera, Adam a Eva Lucase Cranacha staršího, autoportrét
Henri Rousseaua, Rembrandtův Učenec v pracovně, Šimon a malý Ježíš Petra
Brandla, Milenci Augusta Renoira, Panny Gustava Klimta, Zelená pšeničné pole s
cypřiši Vincenta van Gogha, autoportrét Ilji Repina, V Moulin Rouge Henri de
Toulouse-Lautreca či Vzpomínka na Le Havre Pabla Picassa. Národní galerie
vystavuje ve Šternberském paláci, Schwarzenberském paláci, klášteře sv. Jiří,
Jízdárně Pražského hradu, Salmovském paláci, Anežském klášteře, paláci Kinských,
Veletržním paláci, v domě U černé matky Boží, na zámku Zbraslav, v klášteře ve
Žďáru nad Sázavou a na zámku Fryštát. K dalším významným galeriím patří Moravská
galerie (vystavuje v pěti budovách: Místodržitelský palác, Pražákův palác,
Uměleckoprůmyslové muzeum, Jurkovičova vila v Brně a Rodný dům Josefa Hoffmanna
v Brtnici u Jihlavy) a Galerie hlavního města Prahy (dům U Zlatého prstenu, dům
U Kamenného zvonu, Staroměstská radnice, Bílkova vila, Dům Františka Bílka v
Chýnově, Městská knihovna na Mariánském náměstí, Trojský zámek).

K nejznámějším sochám v ČR patří Šalounova socha Jana Husa na Staroměstském
náměstí, Myslbekův pomník knížete Václava na Václavském náměstí, Zoubkův Pomník
obětem komunismu na Petříně, Kafkova socha Jana Žižky v Národním památníku na
Vítkově (největší jezdecká socha v Evropě). Největší českou sochou všech dob byl
Stalinův pomník na Letné, který však na svém místě stál jen v letech 1955-1962.
Dnes se na jeho místě nachází Pražský metronom. V poslední době se velmi
oblíbenou u turistů stala Černého Hlava Franze Kafky u obchodního centra
Quadrio. Černý na sebe strhl pozornost také svou provokací Entropa. Anna Chromy
v Praze u Stavovského divadla instalovala jeden ze svých Plášťů svědomí.

Gotická architektura v českých zemích vrcholila za Karla IV. Ten nechal v Praze
postavit ve vrcholně gotickém slohu Karlův most a rozjela se velkorysá výstavba
katedrály sv. Víta, s pomocí architekta Petra Parléře a jeho syna Jana Parléře.
Jako schránku nových korunovačních klenotů, které nechal Karel vytvořit, dal ve
středních Čechách vystavět hrad Karlštejn, jehož architektem byl Matyáš z
Arrasu.

Dalšího vrcholu dosáhla gotika v éře vlády Jagellonců (též se hovoří o
vladislavské či jagellonské gotice). Vladislav Jagellonský zahájil velkolepou
přestavbu Pražského hradu a povolal ze Saska stavitele Benedikta Rejta, který v
Čechách mimo jiné vytvořil Vladislavský sál a chrám svaté Barbory v Kutné Hoře,
na jehož výstavbě se podílel další známý stavitel Matěj Rejsek, autor pražské
Prašné brány. Antonín Pilgram v té době zanechal otisky pozdní gotiky v Brně.
(viz též Gotická architektura v Česku)

Také v éře barokní v českých zemích působili významní architekti jako Carlo
Lurago (Klementinum), Francesco Caratti (Černínský palác), Jan Baptista Mathey
(Arcibiskupský palác, Toskánský palác, letohrádek v Tróji), Jan Blažej
Santini-Aichel (kostel na Zelené hoře), František Maxmilián Kaňka (Karlova
Koruna), Kryštof Dientzenhofer (kostel svaté Markéty v Břevnovském klášteře)
nebo jeho syn Kilián Ignác Dientzenhofer (malostranský i staroměstský kostel sv.
Mikuláše). (viz též Barokní architektura v Česku)

Významná byla v české architektuře vlna secese na přelomu 19. a 20. století
(zejm. Obecní dům v Praze, z architektů Antonín Balšánek, Osvald Polívka, Josef
Fanta, Jan Letzel), těsně před válkou pak kubismu, což bylo českou specialitou
(dům U Černé Matky Boží Josefa Gočára, Kovařovicova vila Josefa Chochola).

Od 20. let 20. století architektura tíhla k funkcionalismu (Veletržní palác v
Praze, Baťův mrakodrap ve Zlíně, vila Tugendhat v Brně), k jeho představitelům
patřili Jan Kotěra a Josef Gočár. V Praze v té době pracoval i významný
slovinský architekt Josip Plečnik (zejm. kostel Nejsvětějšího Srdce Páně na
náměstí Jiřího z Poděbrad v Praze). Pavel Janák se tehdy rovněž pokusil vytvořit
"národní sloh", kombinaci lidové a moderní architektury (zejm. krematorium v
Pardubicích a palác Adria v Praze). Podobnou cestou šel Dušan Jurkovič.

V 50. letech 20. století byl vyžadován jako oficiální styl socialistický
realismus (též zvaný sorela). Charakteristickými stavbami v jeho duchu jsou
hotel Jalta na Václavském náměstí či sídliště Poruba v Ostravě. Specifickou
odnoží sorely byl tzv. stalinský neoklasicismus, který u nás reprezentuje hotel
Internacional v pražských Dejvicích. Na konci 50. let se však v architektuře (a
ovšem i v designu) prosadil styl nový, zvaný bruselský - to podle toho, že byl
představen na světové výstavě Expo 58 v Bruselu. Vyznačoval se oblými tvary a
skleněnými fasádami. Typickou stavbou v bruselském stylu byl především výstavní
pavilon Expa (dnes již neexistující) a budova české restaurace na Expu (dnes se
nachází v Letenských sadech v Praze). Dalšími důležitými stavbami bruselského
stylu byly pavilon Z na brněnském výstavišti, plavecký stadion v Podolí či
nádraží v Havířově. Na konci 60. let však bruselský styl vytlačila česká verze
brutalismu. Ceněny jsou zejména projekty z dílny Věry Machoninové a jejího
manžela Vladimíra Machonina (dům bytové kultury v Praze, hotel Thermal v
Karlových Varech, obchodní dům Kotva v Praze, velvyslanectví ČSSR v Berlíně). Z
dalších brutalistických staveb je připomínáno zejména československé
velvyslanectví v Londýně architektů Jana Bočana, Jana Šrámka a Karla
Štěpánského, hotel Intercontinental v Praze od Karla Bubeníčka a Karla Filsaka
či stavby Karla Pragera (budova bývalého Federálního shromáždění, Nová scéna
Národního divadla). Nejoceňovanější stavbou této doby však byl vysílač na
Ještědu od Karla Hubáčka.

V polistopadové architektuře výraznou roli sehrálo dílo Franka Gehryho a Vlado
Miluniće Tančící dům v Praze, které přímo inicioval Václav Havel, a jež bývá
uváděno jako symbol postmoderní architektury. Z významných světových architektů
v té době v Praze tvořil ještě Jean Nouvel (Zlatý Anděl na pražském Smíchově) či
Ricardo Bofill, který se podílel na modernizaci kdysi dělnického Karlína (Corso
Karlín aj.). V přípravách je projekt proměny okolí Masarykova nádraží, který
vypracovala držitelka Pritzkerovy ceny Zaha Hadidová. Z projektů domácích
architektů si největší kredit získal projekt Národní technické knihovny v
pražských Dejvicích. Hojně diskutovaný projekt nové budovy Národní knihovny Jana
Kaplického zůstal jen na papíře.

Českými rodáky byli i významní architekti Adolf Loos, Josef Hoffmann, Joseph
Maria Olbrich či Balthasar Neumann. Podíleli se na rozvoji zejména Vídně, stejně
jako český stavitel Josef Hlávka.

V sedmdesátých a hlavně osmdesátých letech se v Česku objevilo nové odvětví
kulturní tvorby – počítačové hry. To se začalo rozvíjet hlavně po roce 1994, kdy
vyšlo Tajemství Oslího ostrova. Poté následovaly, v Česku poměrně úspěšné a
populární hry jako Dračí historie, Fish Fillets či Brány Skeldalu. V roce 1999
se povedlo v zahraničí uspět hře Hidden & Dangerous. V příštích letech
následovaly mezinárodně úspěšné herní tituly, jako Operace Flashpoint, Mafia:
The City of Lost Heaven či Vietcong. Ke světoznámým českým hrám patří dvojka a
trojka Mafie, Euro Truck Simulator a jeho dvojka, American Truck Simulator, ArmA
(plus dvojka a trojka), Silent Hill: Downpour, Machinarium, 18 Wheels of Steel,
DayZ, Bus Driver či Botanicula. V Česku funguje několik světově známých herních
studií, jako 2K Czech, Bohemia Interactive Studio, SCS Software, Amanita Design
nebo Madfinger Games. Od roku 2010 jsou české hry oceňovány na Anifilmu v rámci
soutěže Česká hra roku a v letech 2011 až 2013 v rámci soutěže Booom. Lze se
setkat s názorem, že videohry jsou největším kulturním exportem České republiky.

Krom kultury vysoké a lidové se v českých zemích, jako všude jinde, rozvíjela od
počátků 19. století i kultura populární. Některé popkulturní fenomény jsou pevně
usazeny v českém kolektivním vědomí a slouží nezřídka i k národní
sebeidentifikaci. Anketa České televize Kniha mého srdce z roku 2009 například
ukázala masovost obliby literárních postav, jako jsou sluha Saturnin z
humoristického románu Zdeňka Jirotky, Švejk z románu Haškova či Rychlé šípy z
chlapeckých románů a komiksů Jaroslava Foglara. Podobná anketa o Největšího
Čecha zase ukázala roli humoristického fenoménu Járy Cimrmana. Význačnou roli
sehrála též dvojice loutek, které vytvořil za první republiky Josef Skupa:
Spejbl a Hurvínek. Skupa tím navázal na velkou českou loutkářskou tradici,
spjatou mimo jiné se jménem Matěje Kopeckého. Z dětské literatury vzešla podobně
populární postavička Ferdy Mravence (a jeho souputníka Brouka Pytlíka), kterou
stvořil Ondřej Sekora. K nejpopulárnějším českým komiksům patří Čtyřlístek.
Zdrojem podobných popkulturních fenoménů se v 2. polovině 20. století stal film
a především televize - cyklus televizních Večerníčků přinesl populární
postavičky jako Krteček Zdeňka Milera, Bob a Bobek či Pat a Mat Vladimíra
Jiránka, Maxipes Fík Jiřího Šalamouna, Křemílek a Vochomůrka či Rákosníček
Zdeňka Smetany, Mach a Šebestová Adolfa Borna či Rumcajs Radka Pilaře. Televizní
a filmová tvorba pro děti 70. a 80. let 20. století zase přinesla fenomény jako
Pan Tau, Arabela či Návštěvníci. Nejvýraznější postavou české pop-music, která
se začala formovat od 50. let, je dlouhodobě zpěvák Karel Gott. Často se ve
světě prosazují české modelky, k nimž patří Karolína Kurková, Eva Herzigová,
Pavlína Pořízková, Petra Němcová, Taťána Kuchařová, Daniela Peštová a Alena
Šeredová.

V ČR existuje systém veřejnoprávních médií, která jsou ze zákona placena z
veřejných peněz (koncesionářské poplatky), s jen omezenou možností vlády a
správy je ovlivňovat. K takovým médií patří Česká televize (navazuje na státní
Československou televizi, jejíž vysílání započalo roku 1953), Český rozhlas
(Československý rozhlas začal vysílat roku 1923) a Česká tisková kancelář, která
ovšem není placena z koncesionářských poplatků.

Nejsledovanější hlavní zpravodajský pořad vysílá TV Nova. První soukromá
televizní stanice Premiéra TV (později Prima TV) vznikla roku 1993. Rok poté
začala vysílat TV Nova. Kanály veřejnoprávní televize (ČT1, ČT2, ČT sport,
ČT :D, ČT art, ČT24), majitele Novy, tedy CET 21 (Nova, Nova Cinema, Nova
Action, Nova 2, Nova Gold, Nova Sport 1, Nova Sport 2, Nova International) a FTV
Prima (Prima, Prima Cool, Prima Love, Prima Zoom, Prima Max, Prima Comedy
Central) trhu i po digitalizaci vysílání dodnes dominují, v roce 2015 například
dosáhly souhrnné sledovanosti 82 %. Velké trojce nejúspěšněji konkuruje TV
Barrandov (kanály Barrandov, Kino Barrandov, Barrandov Plus, Barrandov Muzika).

Nejčtenějšími deníky jsou Blesk, Mladá fronta Dnes, Právo, Deník, Aha! a Lidové
noviny. Nejčtenějším zdarma rozdávaným deníkem je Metro. Nejprodávanější
nebulvární časopisy jsou Reflex, Téma, Epocha, Týden, Květy, Respekt a Enigma. Z
dětských časopisů se drží Sluníčko, ABC a Mateřídouška.

Historický význam měly Národní listy, Právo lidu, České slovo (později Svobodné
slovo a Slovo), Zemědělské noviny, Práce, Lidová demokracie či Mladý svět. Váhu
měly v minulosti i literární časopisy a intelektuální revue jako Přítomnost či
Tvorba ve 20. a 30. letech 20. století, či Literární noviny v 60. letech 20.
století. K zaniklým časopisům pro mládež patří Mladý hlasatel či Junák, do nichž
přispíval Jaroslav Foglar, nebo Ohníček.

Nejúspěšnějšími stanicemi veřejnoprávního rozhlasu jsou Radiožurnál a ČRo
Dvojka. Nejposlouchanějšími soukromými rádií jsou Impuls, Evropa 2 a Frekvence
1.

Českému internetu kraluje vyhledávač Seznam.cz. Největšími zpravodajskými weby
jsou Idnes.cz a Novinky.cz. Nejnavštěvovanější kulturní stránkou je filmová
databáze ČSFD.cz. Česká wikipedie vznikla roku 2002. V současnosti je co do
počtu hesel největší českou encyklopedií v historii.

Kulturní a společenské dění pravidelně vrcholí na různých festivalech a
přehlídkách. K největším festivalům vážné hudby patří Pražské jaro, Smetanova
Litomyšl a Janáčkovy Hukvaldy. V oblasti jazzu je to Jazz Goes to Town v Hradci
Králové, Bohemia JazzFest pořádaný v různých městech současně a Prague Proms.

Největším tanečním festivalem je Tanec Praha. V oblasti výtvarného umění je to
přehlídka Pražské bienále. Velkou tradici má festival scénografie Pražské
Quadriennale. Zcela zvláštní výtvarnou akcí je pak Festival světla Signal,
pravděpodobně nejnavštěvovanější kulturní akce v ČR.

K velkým divadelním akcím patří tradiční festival amatétského divadla Jiráskův
Hronov. Loutkářská Chrudim je nejstarší loutkářský festival na světě. Na loutky
je zaměřena též Skupova Plzeň. Na moderní cirkus a akrobacii Letní Letná.
Divadlo i hudbu spojuje festival v bohnické psychiatrické léčebně Mezi ploty.
Největšími knižními akcemi jsou Svět knihy a Festival spisovatelů Praha.

V oblasti rockové a popové hudby jsou největšími festivaly Rock for People,
Colours of Ostrava, Trutnov Open Air Festival, Benátská noc, Hrady CZ, Votvírák,
United Islands of Prague, Sázavafest, Rock for Churchill, Footfest, Keltská noc
či Mácháč. V oblasti rapu a hip hopu je největší akcí Hip Hop Kemp u Hradce
Králové, největšími metalovými festivaly jsou Masters of Rock ve Vizovicích a
Brutal Assault v Josefově, v oblasti taneční hudby Beats for Love ve
Vítkovicích, Let It Roll a Mighty Sounds. Největší akcí lidové hudby je tradičně
Mezinárodní folklorní festival Strážnice.

Největším a nejtradičnějším filmovým festivalem je Mezinárodní filmový festival
Karlovy Vary. Jemu se snaží širokým záběrem konkurovat Febiofest. Další
festivaly mají užší žánrové zaměření - na dětský film se zaměřuje Film festival
Zlín, na film kreslený a loutkový Anifest, na film dokumentární Jeden svět a
Jihlava, výhradně české filmy mohou na festival Finále Plzeň. Dlouhou tradici má
mezinárodní televizní festival Zlatá Praha.

Tradičními přehlídkami průmyslovými jsou brněnský strojírenský veletrh a
zemědělská výstava Země živitelka v Českých Budějovicích.

Ke společensko-kulturním událostem patří rovněž udílení různých cen. Největší
prestiži se těší cena Český lev pro filmaře, Ceny Thálie pro divadelníky, Ceny
Anděl pro hudebníky, Sportovec roku či ceny Česká hlava pro vědce.

Zakladatelem české vzdělanosti byl Konstantin Filozof, první významný myslitel
působící na českém území. Významnými středověkými teology byli Jan Hus, Jeroným
Pražský a Petr Chelčický. Jan Amos Komenský podstatným způsobem přispěl k
rozvoji moderní pedagogiky, především ve spisech Didaktica magna (Velká
didaktika), Janua linguarum reserata (Dveře jazyků otevřené), Orbis pictus (Svět
v obrazech) a Schola ludus (Škola na jevišti). Židovskou středověkou vzdělanost
reprezentoval především rabbi Löw, jenž vstoupil i do českých pověstí (se svým
golemem). Nejvýznamnějším historikem, filozofem a intelektuálem barokní éry (18.
století) byl Bohuslav Balbín.

Výraznou roli v národním obrození (1. polovina 19. století) sehrála jazykověda
(Josef Dobrovský, Josef Jungmann, Pavel Jozef Šafařík, Ján Kollár, František
Ladislav Čelakovský), historiografie (Gelasius Dobner, František Palacký) a
folkloristika (Karel Jaromír Erben). Ve druhé polovině století sílu české
vzdělanosti manifestoval Ottův slovník naučný (vydáván od roku 1888). K vůdčím
osobnostem českého intelektuálního života té doby patřil filozof Tomáš Garrigue
Masaryk a jeho okruh kolem časopisu Čas (Jan Herben, Jan Gebauer). Právě tento
okruh odstartoval tzv. rukopisné spory roku 1886 a spor o smysl českých dějin
roku 1912, právě v těchto diskusích český národ tehdy nejvíce ohmatával svou
identitu. Významným intelektuálem byl i Konstantin Jireček, který rozvinul obor
byzantologie (viz např. Jirečkova linie) a sehrál významnou roli v bulharském
národním obrození, nebo vynikající orientalista a archeolog Alois Musil
(bratranec slavného rakouského spisovatele Roberta Musila). Velkou společenskou
roli sehrával národopisec Vojta Náprstek či etnograf Emil Holub.

Navzdory rozvoji, mnozí nadaní rodáci, zejména německy mluvící, v té době české
země opouštěli a uplatňovali se ve Vídni a jinde. Příkladem mohou být filosof
Edmund Husserl, psychoanalytik Sigmund Freud, ekonom Joseph Schumpeter,
marxistický teoretik Karl Kautsky, právní teoretik Hans Kelsen, ekonom Eugen
Böhm von Bawerk, psycholog Max Wertheimer, hudební teoretici Eduard Hanslick a
Guido Adler, jazykovědec Julius Pokorny či filozof Herbert Feigl. Odcházeli ale
i někteří česky mluvící, jako historik umění Max Dvořák či antropolog Aleš
Hrdlička. Naopak v Praze po celý život zůstal filozof Bernard Bolzano.

Za první republiky vědeckých úspěchů dosáhl orientalista Bedřich Hrozný, který
rozluštil jazyk Chetitů, archeolog Karel Absolon objevil proslulou Věstonickou
venuši, významným archeologem byl i Lubor Niederle. Mimořádný rozkvět zažívala
jazykověda, v Praze se ustavil tzv. Pražský lingvistický kroužek (Vilém
Mathesius, Roman Jakobson, Jan Mukařovský, Bohuslav Havránek, René Wellek),
který prosazoval strukturalistický přístup k jazyku a světu.

Nacistická okupace ze země vyhnala i významné budoucí myslitele, sociologa
Ernesta Gellnera a filozofa Viléma Flussera.

V 60. letech 20. století zájem světa budil neortodoxní marxismus, který byl
hlavním ideovým zázemím Pražského jara 1968, a který reprezentovali zejména
Karel Kosík (spis Dialektika konkrétního) či Eduard Goldstücker. V 70. letech to
byly spíše myšlenky filozofa Jana Patočky, které se staly ideovou základnou
Charty 77, či filozofa undergroundu Egona Bondyho. Vysokou úroveň měla po celou
dobu socialistického režimu egyptologie, která se prezentovala mj. vykopávkami v
Abusíru (zejm. Miroslav Verner). Zvláštní kapitolou dějin vědy v socialistickém
Československu byl státní psychologický výzkum účinků LSD, podílel se na něm i
Stanislav Grof, který později v USA vytvořil metodu holotropního dýchání.
Světový zájem vzbudily i archeologické experimenty Pavla Pavla.

Zásadním impulsem k rozvoji vědeckého myšlení (byť to nebylo v počátcích
samozřejmě odděleno plně od myšlení filozofického a teologického) bylo založení
Karlovy univerzity králem Karlem IV. roku 1348. Šlo o první univerzitu ve
střední Evropě.

Érou vědeckého rozkvětu byla i epocha Rudolfa II. Na jeho pražském dvoře
působili astronomové Tycho de Brahe a Johannes Kepler. V Praze v té době navíc
působil i významný židovský matematik David Gans. Lékař Ján Jesenský v Praze
provedl první veřejnou pitvu.

Roku 1460 se v Chebu narodil významný matematik Johannes Widmann, který zavedl
znaménka plus a minus, působil ale po většinu života v Lipsku. K vrcholným
vzdělancům domácí barokní vědy patřil Jan Marek Marci z Kronlandu či botanik
Georg Joseph Kamel. Kněz Prokop Diviš v té době vynalezl hromosvod. V Praze se v
té době, byť tak trochu náhodou, také narodil Alois Senefelder, který roku 1796
vynalezl litografii.

Rozvoji věd výrazně napomohlo založení Královské české společnosti nauk roku
1784 (právě na její tradici dnes navazuje Akademie věd ČR) a Vlasteneckého muzea
v Čechách roku 1818. Výraznou roli v tom sehráli největší české vědecké
osobnosti té doby Ignác Born a Kašpar Šternberk. Obě instituce vznikly v rámci
procesu českého národního obrození. Přírodní a technické vědy rozvíjeli v éře
obrození Jan Evangelista Purkyně, Jan Svatopluk Presl, Karel Bořivoj Presl či
vynálezce lodního šroubu Josef Ressel. František Josef Gerstner sestrojil první
parní stroj v českých zemích (1805–1807), Josef Božek předvedl první parovůz
(1815) a paroloď (1817). Bratranci Veverkové vynalezli ruchadlo. Německou vědu v
Čechách reprezentoval například Christian Doppler. V Čechách v té době působil i
francouzský paleontolog Joachim Barrande.

I v oblasti přírodních věd svou vlast opustilo mnoho talentovaných rodáků.
Matematik Kurt Gödel, biologové Gerty Coriová a Carl Cori (nositelé Nobelovy
ceny za fyziologii a lékařství), astronom Johann Palisa, fyzik Georg Placzek,
chemik Johann Josef Loschmidt, průkopník půdní mechaniky Karl von Terzaghi,
botanik Heinrich Wilhelm Schott, astronomové Theodor von Oppolzer a Joseph
Johann von Littrow, zakladatel dermatologie Ferdinand von Hebra, chemik Hans
Tropsch. Do Vídně odešel i český lékař Karel Rokytanský. Z německy mluvících
vědců v českých zemích naopak zůstali pracovat světově významný biolog Gregor
Mendel, zakladatel genetiky, či fyzik Ernst Mach. V Praze na německé univerzitě
krátký čas působil i fyzik Albert Einstein.

Ani česká věda však nestála v 2. polovině 19. století stranou. Rozvíjela se v
těsném sepětí s průmyslem, který rychle mohutněl. Jejími klíčovými představiteli
byli vynálezce obloukové lampy František Křižík či objevitel čtyř krevních
skupin Jan Janský. Do dějin fotografické a polygrafické techniky v té době
výrazně zasáhly Jakub Husník a Karel Klíč. Průkopníkem aviatiky byl Jan Kašpar.
Jan Kříženecký roku 1898 představil první kinematograf v českých zemích.

Prostor pro vědu vytvořila i nová Československá republika založená roku 1918. V
Brně byla tehdy (1919) založena Masarykova univerzita. V oblasti topologie se
výrazně prosadil matematik Eduard Čech. Botanik Alberto Vojtěch Frič objevil
řadu nových kaktusů. Dalším významným botanikem byl Karel Domin. Technik Viktor
Kaplan vynalezl nový druh turbíny. Hans Ledwinka zkonstruoval roku 1934 první
sériově vyráběný automobil s aerodynamickou karosérií Tatra 77.

Další automobilový konstruktér Ferdinand Porsche se také narodil v Čechách,
ovšem prosadil se zejména v Německu a jako spolupracovník s nacisty by se do
republiky po válce ani vrátit nemohl. Mezi Němci odsunutými po druhé světové
válce byl i nositel Nobelovy ceny za fyziku za rok 2007 Peter Grünberg.

Po druhé světové válce bylo největším úspěchem české vědy udělení Nobelovy ceny
za chemii Jaroslavu Heyrovskému roku 1959, za objev polarografie a analytickou
chemii. Vynálezem kontaktních čoček a silonu proslul Otto Wichterle. Oldřich
Homuta vynalezl roku 1957 praktickou pomůcku do domácnosti: remosku. Významným
astronomem byl Antonín Mrkos působící na Hvězdárně Kleť. Armin Delong dosáhl
mimořádných výsledků v oblasti mikroskopie. Stanislav Brebera vynalezl trhavinu
Semtex. Výkladní skříní režimu pak byla účast na sovětském vesmírném programu
Interkosmos (čs. družice Magion, první československý kosmonaut Vladimír Remek -
první člověk ve vesmíru, který nebyl občanem USA či SSSR).

Symbolem porevoluční vědy se stal chemik Antonín Holý, tvůrce poměrně účinných
léků proti AIDS. Ve spolupráci s Evropskou unií bylo otevřeno několik nových
vědeckých center zaměřených mj. na nanotechnologie a laserovou techniku (CEITEC,
ELI Beamlines, HiLASE aj.). V Antarktidě byla založena česká Mendelova polární
stanice.

Školství v České republice je organizováno v rámci základních, středních,
vyšších odborných a vysokých škol.

Vysoké školy jsou veřejné, státní a soukromé, nejstarší a nejvýznamnější je
Univerzita Karlova v Praze, která je zároveň nejstarším vysokým učením ve
střední Evropě (založena 1348). Druhou nejstarší univerzitou v ČR je Univerzita
Palackého v Olomouci, jež vznikla roku 1573. Nejstarší vysokou školou uměleckého
typu je Akademie výtvarných umění v Praze, která svou historii píše od roku
1799. Dalšími významnými vysokými školami jsou České vysoké učení technické v
Praze (založeno 1707), Vysoké učení technické v Brně (založeno 1899) či
Masarykova univerzita (založena 1919). V roce 1945 byla založena Akademie
múzických umění. Na její součásti FAMU vystudovala nejen řada osobností českého
a slovenského filmu, ale i známí zahraniční filmaři Agnieszka Holland, Emir
Kusturica, Lordan Zafranović či Goran Paskaljević. Největšími co do počtu
studentů jsou Univerzita Karlova (49 094 studentů v roce 2009) a Masarykova
univerzita (38 216 studentů v roce 2009).

Podle žebříčku QS World University Rankings z roku 2014 je Univerzita Karlova
244. nejlepší vysokou školou světa. České vysoké učení technické se umístilo na
411.–420. místě. Masarykova univerzita v Brně se umístila na 551.–600. místě,
Vysoké učení technické v Brně na 651.–700. místě a Vysoká škola ekonomická v
Praze byla zařazena do skupiny 701+ (pod 700. místem, bez dalšího rozlišování).
Jiné české vysoké školy žebříček QS do měření nezahrnuje.

Nejznámějším systémem měření a srovnávání kvality vysokých škol je tzv.
šanghajský žebříček (ARWU), každoročně určující 500 nejlepších vysokých škol
světa. Jedinou českou, která se v něm dosud objevila, je Univerzita Karlova. V
roce 2014 se umístila na 201.-300. místě. Podle ARWU tak Univerzita Karlova
patří mezi 2 procenta nejlepších vysokých škol na světě.

Existují také méně formalizovaná srovnání spíše publicistického typu, která čas
od času za nejkvalitnější univerzitu v ČR označí třeba brněnskou Masarykovu.

Podle sčítání z roku 2011 činí podíl vysokoškolsky vzdělaného obyvatelstva
celkem 10,7 %; co se týče měst, nejvyšší podíl vykazuje Praha (20,7 %), Brno
(20,6 %) a Olomouc (17,9 %).

K nejslavnějším středním školám patří Pražská konzervatoř, druhá škola svého
druhu na světě (založena 1808). Školu vedli i Antonín Dvořák, Josef Suk,
Vítězslav Novák či Josef Bohuslav Foerster.

Podle studie společnosti Pearson z roku 2012 má ČR 22. nejkvalitnější školství
mezi vyspělými zeměmi.

Podle informací OECD z roku 2007 Česká republika směřuje do vzdělávání 10
procent veřejných výdajů, čímž se v srovnávacím žebříčku řadí na předposlední
místo spolu s Japonskem. Vyjádřeno podílem HDP se jedná o asi 4,6 %, což je
podstatně méně než průměr zemí OECD, který činí 6,1 %. Současně čeští pedagogové
dostávají čtvrté nejnižší platy z více než třiceti zemí sledovaných OECD.

Podle statistiky České unie sportu jsou nejpopulárnějšími sporty v ČR dle
velikosti členské základny: fotbal, tenis, hokej, volejbal, florbal, golf,
hokejbal, atletika, basketbal a lyžování. Nejsledovanější sporty jsou: hokej,
biatlon, fotbal, lyžování, tenis, florbal, basketbal a volejbal.

Čeští sportovci dosáhli významných mezinárodních úspěchů. Gymnastka Věra
Čáslavská má sedm zlatých olympijských medailí (3× 1964, 4× 1968), legendární
běžec Emil Zátopek má čtyři (1× 1948, 3× 1952), tři zlaté mají oštěpař Jan
Železný (1992, 1996, 2000) a rychlobruslařka Martina Sáblíková (2× 2010, 1×
2014). Dvě pak rychlostní kanoisté Josef Holeček (1948, 1952) a Martin Doktor
(1996), kanoistka Štěpánka Hilgertová (1996, 2000) a oštěpařka Barbora Špotáková
(2008, 2012). Běžkyně Jarmila Kratochvílová již od roku 1983 drží světový rekord
v běhu na 800 metrů, jde o nejdéle platný světový rekord v historii ženské
atletiky.

Mimořádně úspěšná je česká tenisová škola. Martina Navrátilová vyhrála devětkrát
nejprestižnější tenisový turnaj Wimbledon (1978, 1979, 1982, 1983, 1984, 1985,
1986, 1987, 1990). Dvakrát vyhrála Wimbledon Petra Kvitová (2011, 2014) a jednou
Jana Novotná (1998). Jediným českým mužským vítězem v tzv. open éře je Jan Kodeš
(1973), v minulosti triumfoval i Jaroslav Drobný (1954). Ivan Lendl byl 270
týdnů světovou jedničkou (v žebříčku ATP), jako dosud jediný český hráč.
Ženskému žebříčku WTA kralovala jako jediná Češka Martina Navrátilová (332
týdnů). Krom jmenovaných hráčů vyhráli některý z tzv. grandslamových turnajů
Petr Korda (Austrálie 1998) a Hana Mandlíková (Austrálie 1980, 1987, Paříž 1981,
US Open 1985). Krom toho mužská i ženská reprezentace Československa a ČR
vyhrály třikrát Davis Cup (1980, 2012, 2013) a desetkrát Fed Cup (1975, 1983,
1984, 1985, 1988, 2011, 2012, 2014, 2015, 2016).

Josef Masopust (1962) a Pavel Nedvěd (2003) vyhráli anketu Zlatý míč, která
každoročně hledá nejlepšího fotbalistu Evropy. Brankář Ivo Viktor skončil v této
anketě roku 1976 třetí. Nejprestižnější evropskou pohárovou soutěž, Ligu mistrů,
vyhráli Vladimír Šmicer, Milan Baroš (oba roku 2005 s Liverpoolem), Marek
Jankulovski (2007 s AC Milan) a brankář Petr Čech (2012 s Chelsea). Nedvěd
získal roku 1999 s Laziem Řím Pohár vítězů pohárů. Pohár UEFA (potažmo
nástupnickou Evropskou ligu) vyhráli Jiří Němec, Radoslav Látal (oba 1997 se
Schalke 04), Vladimír Šmicer, Patrik Berger (oba 2001 s Liverpoolem), Radek Šírl
(2008 se Zenitem Petrohrad), Tomáš Hübschman (2009 se Šachťarem Doněck), Tomáš
Ujfaluši (2010 s Atléticem Madrid) a Petr Čech (2013 s Chelsea). Oldřich Nejedlý
byl nejlepším střelcem mistrovství světa 1934, Milan Baroš mistrovství Evropy
2004. Legendárním střelcem, jehož velkou část kariéry však pohltila druhá
světová válka, byl Josef Bican. Nejvíce startů za reprezentaci Československa si
připsal Zdeněk Nehoda, za reprezentaci ČR Karel Poborský, nejlepším
československým reprezentačním střelcem byl Antonín Puč, v dresu ČR Jan Koller.
K dalším úspěšným fotbalistům patří František Plánička, Svatopluk Pluskal,
Ladislav Novák, Antonín Panenka, Ladislav Vízek, Tomáš Skuhravý a Tomáš Rosický.
Fotbalová reprezentace Československa a posléze České republiky získala dvě
stříbrné medaile na mistrovství světa, roku 1934 a roku 1962. Roku 1976
Československo vyhrálo Mistrovství Evropy. Stříbro na tomto turnaji národní tým
vybojoval roku 1996, bronz pak v letech 1980 a 2004. Roku 1980 získal olympijský
výběr zlaté medaile na letních olympijských hrách v Moskvě. Před druhou světovou
válkou patřily AC Sparta Praha a SK Slavia Praha k nejlepším klubům Evropy.
Sparta dvakrát vyhrála Středoevropský pohár (1927, 1935), nejprestižnější
klubovou soutěž té doby, Slavia jednou (1938). Po založení evropských pohárů,
organizovaných od 50. let asociací UEFA, se v nich nejdál dostali Dukla Praha
(semifinále PMEZ 1966/67, semifinále PVP 1985/86), Sparta (semifinále PMEZ
1991/92, semifinále PVP 1972/73), Baník Ostrava (semifinále PVP 1978/79),
Bohemians Praha (semifinále UEFA 1982/83) a Slavia (semifinále UEFA 1995/96).
Čtvrtfinále hrály SK Hradec Králové, Zbrojovka Brno, TJ Vítkovice, Sigma Olomouc
a Slovan Liberec.

V ledním hokeji patří k největším reprezentačním úspěchům zlatá medaile na
olympijských hrách v Naganu roku 1998, jejíž cena tkví v tom, že se turnaje
zúčastnili poprvé všichni nejlepší hráči planety, včetně profesionálů ze
severoamerické NHL. Ke hvězdám týmu patřili zejména Jaromír Jágr a brankář
Dominik Hašek. Jágr je co do počtu bodů nejlepším aktivním střelcem v NHL a
třetím nejlepším v celé historii této ligy. Dvakrát vyhrál Stanleyův pohár
(1990/91 a 1991/92 s Pittsburghem Penguins). Dva Stanley Cupy má i Hašek, s
Detroitem Red Wings (2001/2002, 2007/2008). Třikrát tuto prestižní trofej vyhrál
Jaroslav Pouzar a Jiří Hrdina, dvakrát Petr Sýkora, Patrik Eliáš, Bobby Holík,
Michal Rozsíval a Jiří Fischer. Nejvíce bodů v kanadském bodování získali v
základní části NHL spolu s Jágrem, Eliášem, Holíkem a Sýkorou Milan Hejduk, Petr
Nedvěd, Martin Straka a Václav Prospal, ve Stanley Cupu David Krejčí a Michal
Pivoňka. Před rokem 1989 však čeští hokejisté NHL mohli hrát jen výjimečně,
přesto měli světovou úroveň, především slavná generace čtyřicátých (Vladimír
Bouzek, Stanislav Konopásek, Bohumil Modrý, Václav Roziňák, Vladimír Zábrodský,
Augustin Bubník, Jaroslav Drobný) a sedmdesátých let (Jiří Bubla, Ivan Hlinka,
Jiří Holeček, Jiří Holík, Oldřich Machač, Vladimír Martinec, František Pospíšil,
Miroslav Dvořák, Václav Nedomanský, Milan Nový, Jaroslav Holík, Milan Chalupa).
Vladimír Růžička je jediným hráčem, který zažil největší úspěch 80. let (zlato z
MS 1985) i let devadesátých (zlato z Nagana). Jiří Šlégr je spolu s Jágrem
jediným českým členem prestižního Triple Gold Clubu, do něhož symbolicky
vstupují hráči, kteří vyhráli mistrovství světa, olympijské hry i Stanleyův
pohár. Mužstvo Československa vyhrálo mistrovství světa roku 1947, 1949, 1972,
1976, 1977 a 1985. Mužstvo České republiky pak v letech 1996, 1999, 2000, 2001,
2005 a 2010. Pět zlatých z MS má František Kaberle a David Výborný, čtyři Pavel
Patera a Martin Procházka.

Kluby, které vyhrály českou hokejovou ligu, jsou HC Olomouc, HC Vsetín, HC
Sparta Praha, HC Slavia Praha, Zlín, Dynamo Pardubice, HC Karlovy Vary, HC
Oceláři Třinec, HC Škoda Plzeň, HC Litvínov a Bílí Tygři Liberec.
Československou ligu navíc také LTC Praha, ATK Praha, Motor České Budějovice, HC
Vítkovice, Kometa Brno, Kladno a Dukla Jihlava. V KHL působil jen krátkou dobu
český klub HC Lev Praha, nicméně probojoval se až do jejího finále.

České basketbalistky mají tři stříbra (1964, 1971, 2010) a tři bronzy (1957,
1959, 1975) z mistrovství světa, v roce 2005 vyhráli mistrovství Evropy. Čeští
basketbalisté vyhráli mistrovství Evropy v roce 1946, šestkrát přivezli stříbro
(1947, 1951, 1955, 1959, 1967, 1985). Nejprestižnější evropskou pohárovou soutěž
v basketbale žen (dnes Euroliga, dříve Pohár mistrů evropských zemí) vyhrála
Sparta Praha (1975/76), Gambrinus Brno (2005/06) a USK Praha (2014/15). V
analogické mužské soutěži se probojovaly do finále kluby Spartak Brno (1963/64,
1967/68) a Slavia VŠ Praha (1965/66). Nejlepším českým basketbalistou 20.
století byl vyhlášen Jiří Zídek. Jeho syn Jiří Zídek mladší byl prvním českým
hráčem v americké NBA.

Ženská házenkářská reprezentace vyhrála mistrovství světa (1957), jednou
přivezla stříbro (1986) a jednou bronz (1962). Muži vyhráli mistrovství světa
roku 1967, krom toho mají dvě stříbra (1958, 1961) a dva bronzy (1954, 1964).
Získali též stříbro na olympijských hrách v Mnichově roku 1972. Tým mužů Dukly
Praha třikrát vyhrál Pohár mistrů evropských zemí (1957, 1963, 1984), ženský tým
Sparty Praha jednou (1962). Filip Jícha byl roku 2010 vyhlášen nejlepším
házenkářem světa.

Ve volejbale má mužská reprezentace dva tituly mistra světa (1956, 1966), tři
tituly mistra Evropy (1948, 1955, 1958), stříbro a bronz z olympijských her
(1964, 1968). Ženy vyhrály roku 1955 mistrovství Evropy.

Ke slavným šachistům patřili Wilhelm Steinitz, Richard Réti (viz Rétiho hra) či
Věra Menčíková. Českým přínosem světovému šachu je rovněž Traxlerův protiútok.
Tomáš Enge je jediným českým účastníkem závodů Formule 1.

K největším pravidelným mezinárodním sportovním akcím v ČR patří motocyklová
Velká cena Brno, atletická Zlatá tretra v Ostravě, běžecký Pražský mezinárodní
maraton, jezdecká Velká pardubická, tenisový turnaj Prague Open (navazující na
Czech Open), lyžařská Jizerská padesátka, automobilová Barum rallye ve Zlíně či
plochodrážní Zlatá přilba v Pardubicích. V minulosti byli významnými akcemi i
České hokejové hry či Závod míru. Ve vodním slalomu či v biatlonu se v ČR
pravidelně konají závody světového poháru.

Z domácích soutěží patří k nejsledovanějším pravidelným soutěžím 1. česká
fotbalová liga (dříve Fotbalová liga Československa), Česká hokejová extraliga
(dříve Československá hokejová liga) a Česká basketbalová liga (dříve
Československá basketbalová liga).

V ČR se konala i řada jednorázových mezinárodních sportovních akcí, kupříkladu
na pražském stadionu v Edenu se roku 2013 hrálo finále evropského Superpoháru, v
roce 2015 se v Praze (Eden a Letná), v Olomouci (Andrův stadion) a v Uherském
Hradišti (Stadion Miroslava Valenty) konalo Mistrovství Evropy ve fotbale hráčů
do 21 let, desetkrát se v ČR konalo mistrovství světa v ledním hokeji (1933,
1938, 1947, 1959, 1972, 1978, 1985, 1992, 2004, 2015), několikrát též
mistrovství světa a Evropy v basketbale mužů (1947, 1981) i žen (1956, 1967,
1995, 2000), mistrovství světa v házené mužů (1964, 1990) i žen (1978),
mistrovství světa a Evropy ve volejbale mužů (1949, 1958, 1966, 2001, 2011) i
žen (1949, 1958, 1986, 1993), mistrovství Evropy v atletice 1978 a dvě halová
atletická mistrovství Evropy (1967, 2015), mistrovství světa v klasickém
lyžování 2009 v Liberci, mistrovství světa v biatlonu 2013 v Novém Městě na
Moravě, dvě zimní univerziády (1964, 1978), devět mistrovství světa či Evropy v
krasobruslení (1908, 1928, 1934, 1937, 1948, 1962, 1988, 1993, 1999),
mistrovství světa ve florbale 1998 a roku 1981 se na brněnském velodromu konalo
kupříkladu i mistrovství světa v dráhové cyklistice.

K nejmodernějším sportovištím patří fotbalové stánky Eden a Letná v Praze a
stadion ve Štruncových sadech v Plzni, víceúčelové haly O2 Arena v Praze,
Ostravar Aréna v Ostravě, KV Arena v Karlových Varech a Home Credit Arena v
Liberci, atletický Městský stadion v Ostravě-Vítkovicích, Masarykův okruh v Brně
či můstky na Ještědu. Historicky významnými jsou též Velký strahovský stadion,
který býval uváděn jako největší sportovní stadion na světě, pražská Sportovní
hala v Holešovicích, lední stadion na Štvanici, tenisový stadion na Štvanici,
Stadion Evžena Rošického na Strahově či můstky Čerťák v Harrachově.

Organizačně stojí na špici českého sportu Česká unie sportu a Český olympijský
výbor. K největším sportovním svazům patří Fotbalová asociace ČR a Český svaz
ledního hokeje. Nejpopulárnější všesportovní anketou je Sportovec roku,
významnými oborovými anketami jsou Fotbalista roku, Zlatá hokejka, Atlet roku či
Zlatý kanár.

Počátky organizované české tělovýchovy sahají do roku 1862, kdy Miroslav Tyrš,
Jindřich Fügner a další založili podle vzoru podobných německých spolků Sokol
(od něho se odštěpila časem levicová Dělnická tělocvičná jednota a katolický
Orel). Tyto organizace pořádaly pravidelná masová cvičení. Největší byla ta
pořádaná Sokolem, tzv. všesokolské slety. Na ně v éře socialismu navázaly tzv.
spartakiády, pořádané státním ČSTV.

Velkou tradici má česká turistika. Klub českých turistů, založený Vojtou
Náprstkem, pečuje o unikátní síť turistických značek, jednu z nejhustších na
světě. Její kořeny sahají k roku 1889. Velkou společenskou roli ve 20. století
sehrál též český tramping.

Průkopníky moderního sportu a olympismu v českých zemích byli Jiří
Guth-Jarkovský a Josef Rössler-Ořovský. Přímo v Česku vznikl nohejbal a národní
házená. Unikátní pozici má též požární sport.

Česká kuchyně je ovlivněna polohou Česka v průsečíku západních a východních
vlivů. Půldruhého století ovlivňovala a byla ovlivňována kuchyní kulturně i
jazykově blízkého Slovenska, ale mnohem déle trvala interakce s německou
(zejména pak bavorskou) a rakouskou kuchyní, od kterých různé pokrmy přijímala
(vídeňský řízek, vepřo-knedlo-zelo, bramboračka, štrůdl), ale také tyto kuchyně
naopak inspirovala (povidla, koláče, svíčková).

Obecně česká jídla zapadají do středoevropských chutí, s některými místními
originalitami – krom už uvedených např. smažený sýr, knedlíky, utopenci,
olomoucké syrečky, vánoční kapr (Český kapr je obchodní značkou), hořické
trubičky, škubánky, pivní sýr atd. Východní vlivy (slovenské, maďarské, polské
či ruské) v české kuchyni zastupují např. boršč, trdelník, živáňská pečeně,
guláš anebo tlačenka. Ryby jsou v českém jídelníčku málo časté (tzv. mořské
plody se rozmohly až v souvislosti s moderním stravováním a zásobováním
potravinami z dovozu), naopak, v evropském kontextu mimořádné je použití jedlých
hub a mletého máku. Tvary některých druhů pečiva – např. rohlíků – jsou také v
Evropě (s výjimkou Slovenska) neobvyklé, i když samotné těsto, z něhož jsou
vyráběny, je běžné.

Na podobu novověké české kuchyně měla zásadní vliv Magdalena Dobromila
Rettigová.

Z českých nápojů vyniká pivo, jehož vaření tu má staletou tradici a patří mezi
nejznámější a nejkvalitnější na světě. (V rámci EU je název České pivo chráněným
zeměpisným označením.) První známý pivovar tu existoval už v roce 1118 a Česká
republika má nejvyšší spotřebu piva na hlavu na světě. Vysoce alkoholická
slivovice, pálená hlavně na východní Moravě, je běžně známa i v jiných státech
východní a jihovýchodní Evropy, zato bylinné likéry Fernet Stock a Becherovka
jsou českými specialitami. Víno se vyrábí především na jižní Moravě, která má k
pěstování révy podstatně lepší podmínky než jiné části republiky (byly tu i
vyšlechtěny domácí odrůdy, např. Cabernet Moravia, Pálava nebo Muškát moravský).
Kofeinová limonáda Kofola je další českou specialitou.



