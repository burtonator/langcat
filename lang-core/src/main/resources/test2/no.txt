https://no.wikipedia.org/wiki/Norwegian

Norwegian Air Shuttle ASA (OSE: NAS), oftest omtalt kun som Norwegian, er et
norsk flyselskap som driver kommersielle ruteflygninger med utgangspunkt i 17
baser i Norge, Sverige, Danmark, Finland, Spania, Storbritannia, Thailand og
USA. Norwegian har sin administrative base i Oslo, teknisk base i Stavanger, og
har sine operative baser i Oslo, Bergen, Trondheim, Stavanger, Stockholm,
København, Helsingfors, Málaga, Las Palmas, Alicante, Tenerife, Barcelona,
Madrid og London. For de interkontinentale rutene er det opprettet operative
baser i Bangkok, New York og Fort Lauderdale

Norwegian er i 2013 Nordens nest største flyselskap og det niende største
flyselskapet i Europa i antall årlige transporterte passasjerer. Selskapet har
over 5 700 ansatte og har omtrent 50 % markedsandel på de destinasjonene
selskapet dekker i Norge. Selskapet transporterte nesten 26 millioner
passasjerer i 2015, en oppgang på nesten to millioner fra 2014.

Norwegian Air Shuttle (NAS) ble etablert 22. januar 1993 for å ta over Braathens
S·A·F·Es kystruter på vestlandet, etter Busy Bees konkurs. Busy Bee ble etablert
i 1966, som et datterselskap av Braathens og som drev med charterflyvninger med
Fokker 50. De skulle også fly ruter mellom byene på vestlandet på wet lease for
morselskapet. Etter konkursen, overtok Norwegian flåten bestående av tre Fokker
50-maskiner og startet med flyvninger fra Bergen lufthavn, Flesland til
Haugesund lufthavn, Karmøy, samt fra Bergen til Molde lufthavn, Årø eller
Kristiansund lufthavn, Kvernberget, og videre til Trondheim lufthavn, Værnes.
Selskapet ble etablert og eies av tidligere Busy Bee-ansatte og i utgangspunktet
hadde ved oppstarten 50 ansatte. Det nye sselskapet hadde hovedbasen i Bergen,
men opprettet senere en teknisk base i Stavanger.

1. april 1994 begynte Norwegian også å fly mellom Bergen og Ålesund lufthavn,
Vigra. I 1995 fikk selskapet sin fjerde Fokker 50, og hadde en omsetning på 86
600 000 kroner og et overskudd på 2,9 millioner kroner. Selskapet hadde 50
daglige flyvninger.

I 1999, hadde selskapet vokst til en flåte på seks Fokker 50,og fløy 500 000
passasjerer. Selskapet hadde en omsetning på 172 millioner kroner og et
overskudd på 13 millioner. 2. juni 2000 kjøpte de helikopteroperatøren
Lufttransport fra Helikopter Service. I 2000 ble flyflåten utvidet til sju
Fokker 50. 2. januar 2001 avsluttet Braathens flere flyruter, som ble operert av
Norwegian, blant annet fra Kristiansund til Trondheim og Molde. Ruten mellom
Bergen og Haugesund, og Bergen-Molde-Trondheim ble redusert.

7. januar 2002 tok Norwegian over ansvaret for ruten mellom Stavanger og
Newcastle, med to rundturer per dag. Dette var den første flyruta hvor selskapet
ikke wet leaset flyet til Braathens, men i stedet opererte ruten selv. Etter at
Braathens ble kjøpt av SAS i november 2001, mistet Norwegian alle rutene på
Vestlandet som selskapet hadde fløyet for Braathens. SAS ville at
datterselskapet SAS Commuter, skulle overta disse rutene. Norwegian hadde en
18-måneders angrefrist i kontrakten med Braathens, men dette ble ikke tatt
hensyn til av SAS, som avsluttet kontraktene uten varsel. Norwegian Air Shuttle
drev disse rutene frem til august 2002.

Etter at SAS hadde kjøpt Braathens, og den påfølgende oppsigelse av kontraktene
mellom Braathens og Norwegian, kunngjorde selskapet i april 2002 at de ville
starte innenlandsruter et lavprisselskap. Fra 1. september 2002 endret
flyselskapet profil til Norwegian. og sine første lavprisruter fra Oslo til
Bergen, Trondheim, Stavanger og Tromsø. Flyparken besto da av syv Boeing
737-300-maskiner, med 148 seter i hvert fly. Året etter startet Norwegian sine
første utenriksruter, som gikk fra Oslo til Faro, Málaga og Murcia. Den 18.
desember 2003 ble Norwegian registrert på Oslo Børs og gjennomførte en emisjon
som tilførte 250 millioner kroner. Året etter fikk selskapet sitt første
overskuddsresultat siden starten med Boeing 737-operasjoner i 2002. Selskapet
hadde da totalt 11 fly i flåten.

Norwegian åpnet sin første base i utlandet i 2006, da se etablerte seg på
Frédéric Chopin lufthavn i Warszawa i Polen. Denne basen skulle bestå av to
Boeing 737 og betjene ruter til senstral-Europa og Skandinavia. Basen ble lagt
ned i 2010, på grunn av manglende lønnsomhet. I 2007 kjøpte Norwegian opp
selskapet flyNordic fra finske Finnair og ble dermed det største
lavprisflyselskapet i Skandinavia. De overtok også en base på Arlanda lufthavn
utenfor Stockholm. Som betaling for aksjene FlyNordic, fikk Finnair en 5 %
eierandel i Norwegian. FlyNordic skiftet i 2008 navn til Norwegian.se.

Selskapet kunngjorde 29. oktober 2008 at det ville ta over deler av rutene det
konkursrammede flyselskapet Sterling hadde betjent. Det ble kunngjort av
Norwegian at 10 av selskapets fly vil bli basert på Københavns lufthavn, og
totalt 11 nye ruter ut fra København ble kunngjort.

I januar 2009 inngikk Norwegian sin desidert største avtale med StatoilHydro. I
oktober 2009 kunngjorde Norwegian at selskapet også ville satse på
interkontinentale flyvninger med lavpris. Først ute er ruter til New York og
Bangkok. I november 2010 inngikk Norwegian leasingavtale med det amerikanske
leasingselskapet ILFC om to stk Boeing 787-8 fly for levering høsten 2012 til
langdistanserutene.

I januar 2011 ble det kunngjort at Norwegian ville lansere trådløst Internett
ombord i sine fly. Den 6. april 2011 ble det opplyst i en børsmelding at
Norwegian har skrevet en LOI (Letter of Intent) med Rolls-Royce plc om levering
av motorer, alt vedlikehold, reservedeler og servicepakke «TotalCare» for 18
Rolls-Royce Trent 1000 motorer for inntil ni stk Boeing 787-fly. Den 26. mai
2011 opplyste selskapet i en pressemelding at det hadde inngått avtale med
Icelandair om rett til å kjøpe tre stk Boeing 787-8 som Icelandair har i
bestilling hos Boeing. To av flyene leveres første halvår 2013, og det tredje i
begynnelsen av 2015.

Den 25. januar 2012 offentliggjorde Norwegian en pressemelding om en bestilling
på 222 fly til en verdi av 127 milliarder kroner fra produsentene Boeing og
Airbus med opsjoner på 150 ytterligere fly. Avtalen innebærer kjøp av 22 fly av
typen Boeing 737-800 og 100 fly av typen Boeing 737 MAX 8 samt 100 fly av typen
Airbus A320neo. Opsjonene er fordelt på 100 stk Boeing 737 MAX og 50 stk Airbus
A320neo.

Den 24. april 2007 annonserte Norwegian via sine nettsider at det hadde inngått
avtale om kjøp av FlyNordic. Oppkjøpet skjedde i løpet av mai og juni 2007 og
ble godkjent av norske konkurransemyndigheter den 31. juli 2007.

4. mai 2007 annonserte Norwegian en satsning innen bank med BankNorwegian, som
er et heleid datterselskap av Norwegian Finans Holdning. 19. september samme år
fikk Norwegian konsesjon til å drive bank. Banken ble lansert i oktober. 17.
oktober ble de planlagte synergiene kjent da Norwegian annonserte sitt nye
kombinerte kreditt- og bonuskort «Norwegian Reward».

Norwegian Long Haul AS er et heleid norsk datterselskap til Norwegian Air
Shuttle ASA. Dette selskapet opererer Norwegians flåte av langdistansefly på
vegne av morselskapet, som står for salg og markedsføring av de
interkontinentale rutene til Asia og Nord-Amerika. På grunn av politiske krav
til bemanning, blir langdistanseflåten til Norwegian registrert i Irland.

Norwegian Air Norway ble opprettet i 2013, og de skandinaviske pilotene ble
overført til dette selsapet. I 2015 ble det opprettet tre nye datterselskaper
til Norwegian Air Norway, et for hver av de tre landene.

Andre datterselskap er «Call Norwegian» og Norwegian Air Shuttle Polska Sp, men
disse har enten ingen aktivitet eller er under avvikling.

Norwegians flyflåte består i mars 2017 av 124 fly; 8 av typen Boeing 787-8, 5 av
typen Boeing 787-9, 108 av typen Boeing 737-800W og 3 av typen Airbus A320.
Selskapet har ordre på 100 nye Boeing 737-800W-maskiner, hvorav 86 er levert
siden august 2009. I tillegg til dette har selskapet leaset 22 Boeing 737-800W,
som ble levert i juni 2008–desember 2014. Selskapet har også 42 Boeing 787
Dreamliner i ordre, 20 stk er leasingfly og 22 er selveide fly. Norwegian
bestilte 25. januar 2012 22 Boeing 737-800, 100 Boeing 737 MAX 8 og 100 Airbus
A320neo med opsjoner for ytterligere 100, respektive 50 fly av de to sistnevnte
typene. I juli 2016 ble 30 av Airbus A320neo bestillingene omgjort til den
større typen A321LR med lenger rekkevidde. I 2017 kommer Norwegian til å motta
32 nye fly i form av 17 737-800, 6 737-MAX 8 og 9 787-9.

I slutten av januar 2017 kunngjorde Boeing at Norwegian ville som første
flyselskap motta 737-MAX 8. Flyene kommer til å brukes i første omgang på
transatlantiske ruter mellom mindre byer i USA og Europa.

Norwegian har et rutenett som dekker en rekke større flyplasser og destinasjoner
i Europa, samt to i Afrika og fire i Asia. Selskapet opererer også
innenriksflyvninger i Norge, Sverige og Danmark, og fra april 2011 også i
Finland som en del av selskapets operasjoner fra basen i Helsingfors.

Sommeren 2013 startet Norwegian flyvninger til USA og Thailand i regi av
datterselskapet Norwegian Long Haul AS. De første flyvningene gikk med innleide
fly da selskapets Boeing 787 var forsinket grunnet tekniske problemer. Norwegian
planlegger et omfattende rutenett og mener at langdistanse lavpris er økonomisk
interessant med de nye B787.



https://no.wikipedia.org/wiki/Mongolia

Mongolia (mongolsk: Монгол улс, den mongolske nasjon, også omtalt som Ytre
Mongolia) er en selvstendig stat beliggende i Øst- og Sentral-Asia. Landet er en
innlandsstat og grenser til Russland i nord og Kina i sør, øst og vest. Mongolia
har et flateinnhold på 1 564 116 km² og er dermed verdens 19. største stat målt
i areal. Med en befolkning på like over tre millioner har Mongolia dessuten den
laveste befolkningstettheten i verden. Ulan Bator, som i 2008 hadde like over én
million innbyggere, er landets hovedstad og største by.

Området som i dag utgjør Mongolia, har i løpet av historien blitt styrt av flere
nomadiske imperier, blant annet xiongnu, xianbei, rouran og göktürkene.
Landområdet var også sentrum for Mongolriket, som ble etablert av Djengis Khan i
1206. Mongolriket er det største sammenhengende imperiet i verdenshistorien. Det
strakte seg på sitt største over et område på 35 millioner km² og omfattet mer
enn 100 millioner mennesker. Etter Yuan-dynastiets sammenbrudd i 1368 ble
landets areal igjen begrenset til det området som i dag utgjør Mongolia. Mot
slutten av det 17. århundre var mesteparten av landområdet erobret og innlemmet
i Qing-dynastiet. Etter Qing-dynastiets kollaps i 1911 erklærte Mongolia seg
selvstendig, men landet slet med å få etablert et uavhengig styre og ble i
realiteten ikke uavhengig før nesten et tiår senere, i 1921. Først i 1945 fikk
Mongolia internasjonal anerkjennelse. Som følge av dette kom landet under sterk
russisk og sovjetisk innflytelse, og i 1924 ble Folkerepublikken Mongolia
opprettet. Etter de mange revolusjonene i Øst-Europa høsten 1989 opplevde
Mongolia en egen revolusjon i 1990, noe som førte til kommunistregimets fall og
etableringen av en ny grunnlov i 1992.

Mongolia er i dag en parlamentarisk republikk. I tillegg til å være verdens 19.
største stat er Mongolia verdens nest største innlandsstat etter Kasakhstan.
Landet inneholder lite dyrket mark og består for det meste av steppeområder
omkranset av Gobi-ørkenen i sør og fjellområder i nord og vest. Omtrent 30
prosent av landets tre millioner innbyggere er nomadiske eller semi-nomadiske.

Med et landareal på 1 564 116 km² er Mongolia verdens 19. største stat. Landet
grenser til Kina i sør, øst og vest og til Russland i nord. Landskapet domineres
av stepper, men inneholder også variasjoner i form av fjell i nord og vest samt
ørken i sør. Mesteparten av landområdet ligger på et platå med høyder som
varierer fra 900 til 1500 moh., bare avbrutt av større fjellkjeder i nordlige og
vestlige deler av landet. Mongolias høyeste punkt er Khujtnij orgil (4374 moh.)
i Tavan Bogd-massivet i Altajfjellene i vest. Andre fjellområder inkluderer
Khangaifjellene sentralt i landet og Khentiifjellene i nord. Landets laveste
punkt er saltsjøen Khokh Nuur (560 moh.), lokalisert i det nordøstlige Mongolia.

Asias største ørkenområde, Gobiørkenen, ligger sør i landet og omfatter også
deler av det nordlige Kina. Navnet gobi kommer av det mongolske Говь, som kan
oversettes med «ørkenslette». Mongolias landskap omfatter også en av de største
ferskvannssjøene i Asia (Khövsgölsjøen), en rekke saltvannsjøer, myrer,
sanddyner, kuperte gressmarker, skoger og isbreer i fjellene. Det nordlige og
vestlige Mongolia er et seismisk aktivt område med hyppige jordskjelv, varme
kilder og utdødde vulkaner. Uvs Nuur-bassenget, som også strekker seg inn på
russisk territorium, står på UNESCOs verdensarvliste.

Mongolia har et temperert, kontinentalt klima med lange, kalde vintre og korte,
varme somre. En skjermet beliggenhet, stor høyde over havet og tørr luft gir
store temperaturforskjeller mellom dag og natt og mellom vinter og sommer.
Temperaturen varierer fra -15 til -30 °C om vinteren og 10 og 27 °C om sommeren.
Vintrene er tørre, og regnet om sommeren utgjør sjelden mer enn 380 mm i
fjellene og 125 mm i ørkenen.

Mesteparten av landarealet består av treløs steppevegetasjon med mange arter
gress og urter. I fjellområdene kan man finne skoger med furu, gran,
sibiredelgran og mongollerk, foruten løvtrær som osp og bjørk. I Gobiørkenen
finnes det kun spredt vegetasjon av planter tilpasset til halvørken- og
ørkenklimaet.

Mongolias dyreliv har innslag av sibirsk, nordkinesisk og tibetansk fauna, og
det forekommer 150 ulike arter av pattedyr i landet. Arter som elg, hjort,
rådyr, gaupe, bjørn, sobel, rødrev og ekorn lever i skogene i nord, mens det
lever truede arter som argalisau og snøleopard, foruten sibirsteinbukk og
sibirpipehare i fjellene. På steppene finnes det Mongolia- og persiagaseller,
foruten murmeldyr. De sjeldne artene kulan og baktriakamel, finnes i ørkenen og
halvørkenen. Przewalskihest ble reddet fra utryddelse ved hjelp av oppdrett i
fangenskap og blir nå forsøkt gjeninnført. Det er finnes mer enn 415 fuglearter
i Mongolia, blant annet de sjeldne artene mongolløpekråke og mongolhettemåke.
Krypdyrfaunaen omfatter omkring 40 arter. I våtmarkene lever det andefugler,
måker og traner. I fjellene finnes det mange fuglearter som også er vanlige i
Europa, slik som alpekråke, boltit, li- og fjellrype. Det samme gjelder skogene:
perle- og lappugle, konglebit og storfugl. Det finnes 78 arter med
ferskvannsfisk, blant annet laksefisker, abbor og gjedde.

Mongolias innbyggertall ble i juli 2009 estimert til 3 041 142 av CIA World
Factbook, noe som gjør landet til verdens 137. største stat målt etter antall
innbyggere. Mongolia har dermed en veldig liten befolkning i forhold til sine to
naboer, Russland og Kina. Landet har også en lavere befolkningstetthet enn noen
annen selvstendig nasjon i verden (1,7 personer per km²). Selv om majoriteten av
befolkningen tilhører den mongolske folkegruppen (85 %), finnes det også mindre
grupper tyrkiske folkeslag, slik som kasaker, tuviner og usbekere, som til
sammen utgjør cirka 7 % av befolkningen. Videre er det også små grupper med
russere, kinesere og tunguser i landet.

Mongolias folkevekst ble i 2007 estimert til 1,2 %. Omtrent 59 % av befolkningen
er under 30 år, hvor 27 % av disse er under 14 år. Siden sosialismens fall har
Mongolia opplevd en raskere nedgang i samlet fruktbarhetstall (SFT) enn noe
annet land i verden, ifølge FNs beregninger: I perioden 1970–1975 var samlet
barnetall per kvinne estimert til 7,33; i perioden 2005–2010 er det tilsvarende
estimatet 1,87, eller en fjerdedel. Mongolene er opprinnelig et nomadisk
folkeslag, men Mongolia har likevel blitt mer urbanisert. Omtrent 40 % av
befolkningen bor i hovedstaden Ulan Bator, og i 2002 bodde ytterligere 23 % i
byene Darkhan og Erdenet samt aimag-sentrene og permanente bosetninger i
sum-ene.

Det offisielle språket i landet er mongolsk (nærmere bestemt khalkha-mongolsk),
som bruker det kyrilliske alfabetet og snakkes av omtrent 90 % av befolkningen.
Det finnes imidlertid et utall ulike dialekter som snakkes rundt om i landet.
Mongolsk er et av de mongolske språkene, og regnes ofte som en del av de
altaiske språkene sammen med blant annet tyrkiske og tungusiske språk. Russisk
er det mest utbredte fremmedspråket i Mongolia, etterfulgt av engelsk. Koreansk
har også blitt populært fremmedspråk ettersom tusenvis av mongoler arbeider i
Sør-Korea. Andre fremmedspråk med en viss utbredelse er kinesisk, japansk, tysk
og østeuropeiske språk.

Ifølge CIA World Factbook og USAs utenriksdepartement er omtrent halvparten av
Mongolias befolkning tilhengere av den tibetanske buddhismen, mens 40 % er
listet uten noen religion, 6 % er sjamanister og kristne og 4 % muslimer. Ulike
former for sjamanisme har i løpet av historien blitt praktisert i det området
som i dag utgjør Mongolia, ettersom disse trosretningene var vanlige blant de
asiatiske nomadefolkene. Disse religionene mistet etter hvert tilhengere til den
tibetanske buddhismen, men har likevel etterlatt seg spor i mongolsk kultur og
blir fremdeles praktisert. Under kommunisttiden på 1900-tallet ble religiøs
praksis undertrykt av myndighetene, og på ordre fra Josef Stalin ble nesten alle
av de 700 buddhisttemplene i Mongolia ødelagt. Etter kommunismens fall i 1990
ble religion igjen legalisert, og tibetansk buddhisme befestet seg som den mest
utbredte religionen i Mongolia. Kommunisttidens slutt gjorde det også mulig for
andre religioner, slik som islam og kristendom, å vokse i landet. Kristendom
opplevde en vekst fra bare fire tilhengere i 1989 til 40 000 i 2008. De fleste
har konvertert fra buddhisme, islam og ateisme.

Hulemaleriene i Khoid Tsenkheriin Agui («den nordre, blå hulen») i
Khovd-provinsen og Tsagaan Agui («den hvite hulen») i Bajankhongor-provinsen er
blant Mongolias viktigste steder fra den den paleolittiske perioden. Bosetninger
i forbindelse med gårdsdrift fra neolittisk tid har blitt funnet i den østlige
Dornod-provinsen. Funn fra det vestlige Mongolia fra samme periode tyder bare på
midlertidige bosetninger av jegere og fiskere. Befolkningen i Mongolia under
kobberalderen har blitt beskrevet som orientalsk i øst og kaukasisk i vest.

Under bronsealderen var det vestlige Mongolia påvirket av karasuk-kulturen.
Megalittiske monumenter (kalt hjortesteiner) og små kurganer, som finnes overalt
i landet, stammer trolig fra denne perioden. Andre teorier daterer imidlertid
hjortesteinene til det 7. og 8. århundre f.Kr. Et stort gravkompleks fra
jernalderen (fra det 5. til 3. århundre f.Kr.), senere også brukt av
xiongnu-gruppen, har blitt gravd fram nær Ulaangom.

Mongolia har siden førhistorisk tid vært befolket av grupper med nomader som,
fra tid til tid, dannet større allianser med hverandre og dermed fikk større
makt og innflytelse. Første gang dette skjedde var med xiongnuene, som ble ført
sammen av Modu Shanyu i år 209 f.Kr. De ble snart den største trusselen mot det
kinesiske [Shan Yin dynastiet], noe som førte til at sistnevnte bygde opp Den
kinesiske mur for å stå imot xiongnuenes plyndringer. Etter xiongnuene mistet
sin makt ble rouranene, nære slektninger av mongolene, den mest innflytelsesrike
gruppen i landet før de ble slått av göktürkene, som dominerte Mongolia i flere
hundreår. I det 7. og 8. århundre e.Kr. ble göktürkene etterfulgt av uighurene
og igjen av khitanerne og jursjenerne. I det 10. århundre var landet delt mellom
et flertalls stammer som holdt sammen i flyktige allianser på grunn av
stridigheter stammene imellom.

Mot slutten av det 12. århundre lyktes en høvding med navn Temüjin å forene de
mongolske stammene mellom Mandsjuria i øst og Altajfjellene i vest. I 1206 tok
han tittelen Djengis Khan, startet en rekke militære kampanjer beryktet for sin
brutalitet og villskap, underla seg store deler av Asia og formet dermed
Mongolriket; det største imperium i verdenshistorien målt i areal. På sitt
største strakte det seg fra dagens Polen i vest til Korea i øst og fra Sibir i
nord til Omanbukta og Vietnam i sør, dekket rundt 33 millioner km² (22 % av
jordens landareal) og hadde et folketall på over 100 millioner mennesker. Etter
Djengis Khans død ble riket delt i fire kongedømmer eller khanater, men også
disse ble splittet opp etter Möngke Khans død i 1259. Et av de fire opprinnelige
khanatene, som bestod av dagens Mongolia og Kina, ble til Yuan-dynastiet under
Kublai-khan, Djengis Khans barnebarn. Han la hovedstaden til det som i dag er
Beijing, men etter mer enn et hundreår ved makten ble Yuan-dynastiet erstattet
av Ming-dynastiet i 1368. Ming-dynastiets hærstyrker fordrev mongolene tilbake
til sitt hjemland, og ødela samtidig den tidligere mongolske hovedstaden
Karakorum i tillegg til flere andre byer. Dette førte også til at den kulturelle
framgangen mongolene hadde oppnådd under Mongolriket, gikk tapt, og Mongolia ble
igjen et land preget av anarki og uro.

Tiårene som fulgte ble kjennetegnet av voldelige maktkamper mellom ulike
grupper, særlig Djengis Khans etterkommere («djengisidene») og oriatene, samt
flere kinesiske invasjoner (slik som de fem ekspedisjonene gjort av
Yongle-keiseren). På begynnelsen av det 15. århundre var det oriatene ledet av
Esen Tayisi som hadde overtaket. De raidet Kina under en konflikt i 1449, hvor
den kinesiske keiseren også ble tatt til fange. Esen ble senere myrdet i 1454,
noe som førte til at oriatene mistet sin fremtredende posisjon fram til de igjen
kom på offensiven i det 17. århundre. På midten av 1500-tallet ble Altan Khan –
som egentlig ikke var noen rettmessig khan – mektig. Han grunnla Hohhot i 1557,
og hans møte med Dalai Lama i 1578 førte til at tibetansk buddhisme ble
introdusert til Mongolia for andre gang. Khalkhaenes Abtai Khan konverterte til
buddhisme i 1585 og grunnla Erdene Zuu-klosteret året etter. Hans sønnesønn
Zanabazar ble senere den første Jebtsundamba Khutuktu i 1640.

Den siste mongolske khan var Ligdan Khan, som levde tidlig i det 17. århundre.
Han kom i konflikt med mandsjuene, og kom klarte også å støte fra seg de fleste
mongolske stammene. Ligdan Khan døde i 1634 mens han var på vei til Tibet i et
forsøk på å lure seg unna mandsjuene og knuse den buddhistiske gelug-sekten. I
1636 hadde de fleste stammene i det Indre Mongolia underkastet seg mandsjuene.
Khalkha-mongolen gjorde til slutt det samme i 1691, noe som førte til at hele
dagens Mongolia – foruten de vestlige delene – var under kinesisk styre.
Mandsjuene beholdt kontrollen over Mongolia helt fram til 1911 gjennom en serie
allianser og ekteskap samt militære og økonomiske tiltak.

Etter Qing-dynastiets fall erklærte Mongolia seg selvstendig i 1911 under
ledelse av Bogd Khan, men den nyetablerte Republikken Kina så også på Mongolia
som en del av sitt territorium. Området kontrollert av Bogd Khaan tilsvarte
omtrent det som iblant omtales som det Ytre Mongolia. De 49 hanshunene i Indre
Mongolia samt mongoler fra Alashan- og Qinghai-regionene ytret også interesse om
å bli en del av det nye landet, men dette førte ingenting med seg.

Etter oktoberrevolusjonen i Russland i 1919 ble Mongolia okkupert av kinesiske
tropper ledet av Xu Shuzheng. Som følge av den russiske borgerkrigen sendte
hvitegardisten og eventyreren Baron Ungern sine tropper til Mongolia i oktober
1920, og bekjempet kineserne i Niislel Khüree (i dag kalt Ulan Bator) tidlig i
februar 1921. For å fjerne trusselen Ungern utgjorde, besluttet bolsjevikene å
støtte opp om etableringen av et kommunistisk styre og en kommunistisk hær i
Mongolia. Den mongolske hæren tok den mongolske delen av Kjakhta fra kineserne
den 18. mars 1921, og den 6. juli samme år ankom de russiske og mongolske
troppene i Niislel Khüree. Mongolias uavhengighet ble deklarert nok en gang den
11. juli 1921, og markerte starten på syv tiår med sterk sovjetisk innflytelse.

Etter at den religiøse lederen og kongen Bogd Khan døde i 1924, ble
Folkerepublikken Mongolia proklamert med støtte fra Sovjetunionen. I 1928 kom
Khorloogijn Choibalsan til makten. Under hans styre ble husdyrholdet
kollektivisert, hundrevis av buddhistklostre ødelagt og tusenvis av mennesker
(og særlig buddhister) drept i forfølgelser. Dødstallene i disse utrenskingene
blir normalt estimert til mellom 22 000 og 35 000 mennesker, eller omtrent tre
til fire prosent av Mongolias befolkning på den tiden. Andre kilder oppgir
imidlertid enda høyere estimater, noen så mye som 100 000 døde. 18 000 av de
drepte skal ha vært buddhistiske lamaer.

Den japanske imperialismen virket truende for Mongolia i 1931, da japanerne
invaderte Mandsjuria like øst for landet. Den sovjetiske seieren i slaget om
Khalkhin Gol i den sovjet-japanske grensekrig hindret en japansk invasjon av
Mongolia.

Mongolias status ble avklart etter andre verdenskrig. Selv om landet formelt lå
under kinesisk overhøyhet, hadde Sovjetunionen i realiteten overtatt denne
rollen. Grunnloven som ble vedtatt i 1940 erklærte ikke den kinesiske
overhøyheten som opphevet. På bakgrunn av resultatet av Jaltakonferansen i 1945,
etterfulgt av press fra USA, aksepterte Chiang Kai-shek en folkeavstemning om
spørsmålet. Folkeavstemningen ble avholdt den 20. oktober 1945, og ifølge de
offisielle tallene stemte nesten 100 % av velgerne for uavhengighet.
Nasjonalistregjeringen i Kina anerkjente deretter Mongolias selvstendighet den
5. januar 1946.

Etter at Folkerepublikken Kina ble opprettet anerkjente begge landene hverandre
den 6. oktober 1949.

Den 26. januar 1952 overtok Yumjaagijn Tsedenbal makten i landet. I 1956
fordømte man Khorloogijn Choibalsans personkult; dette ble også gjentatt seks år
senere, i 1962. Mongolia fortsatte å stille opp for Sovjetunionen etter den
andre verdenskrig, og spesielt etter at forholdet mellom Sovjetunionen og Kina
forverret seg mot slutten av 1950-årene. Yumjaagijn Tsedenbal beholdt kontrollen
over landet fram til 1984, da han under et besøk i Moskva ble tvunget til å
overlate kontrollen til Jambyn Batmönkh, angivelig på grunn av sin sykdom og
høye alder.

Mikhail Gorbatsjovs perestrojka- og glasnost-politikk i Sovjetunionen fikk sterk
innflytelse også på Mongolia, og førte til en fredelig demokratisk revolusjon i
1990. Revolusjonen førte også med seg at man innførte markedsøkonomi og at et
nytt flerpartisystem ble introdusert. I 1992 ble en ny grunnlov undertegnet, og
man droppet «folkerepublikken» fra landets navn. Overgangen til markedsøkonomi
har ikke bare vært enkel for Mongolia, og i 1990-årene opplevde man både høy
inflasjon og matmangel. Første gang et ikke-kommunistisk parti vant valget i
Mongolia var ved presidentvalget i 1993, og 1996 for parlamentsvalg.

Mongolia er i dag en parlamentarisk republikk. Grunnloven av 13. januar 1992
skal garantere ytringsfrihet og religionsfrihet for alle, og fordeler makten
mellom tre grener: den lovgivende makt (parlamentet), den utøvende makt
(presidenten og regjeringen) og den dømmende makt (domstolene). Parlamentet
velges av folket, som igjen utpeker regjeringen. Presidenten blir bestemt
gjennom direkte valg. Både parlamentet og presidenten blir valgt for fire år om
gangen. Alle mongolske statsborgere over 18 år har stemmerett. Forrige
parlamentsvalg ble avholdt den 29. juni 2008, mens det siste presidentvalget var
den 24. mai 2009. Mongolia har en rekke politiske partier, hvor de to mest
innflytelsesrike er Det mongolske folkets revolusjonære parti (MFRP) og Det
demokratiske partiet (DP). Nåværende president (siden valget i 2009) er
Tsakhiagijn Elbegdorzj fra DP. Chimed Saikhanbileg er statsminister.

Presidenten er Mongolias offisielle statsoverhode, øverste militære leder og
leder av landets nasjonale sikkerhetsråd. Landet praktiserer et
semipresidentialistisk system, noe som innebærer at presidenten innehar
betydelig makt selv om hans rolle for det meste er formell; eksempelvis har
presidenten mulighet til å nedlegge veto mot parlamentets beslutninger. I slike
tilfeller er to tredjedels flertall nødvendig for at parlamentet skal kunne
sette til side presidentens vedtak. Den mongolske grunnloven krever at
presidenten må være en innfødt mongol, minst 45 år gammel og ha bodd i landet i
de fem siste årene for å kunne bli valgt. Presidenten velges for fire år om
gangen, og kan gjenvelges én gang. Den nåværende presidenten, Tsakhiagijn
Elbegdorzj fra Det demokratiske partiet, ble valgt den 24. mai 2009 og tatt i ed
den 18. juni samme år.

Mongolias har et enkamret parlamentarisk system. Parlamentet, kalt den store
Khural (mongolsk: Улсын Их Хурал), består av 76 representanter og utgjør den
lovgivende makt. Parlamentsmedlemmene blir valgt i enmannskretser for fire år om
gangen. Representantene må være minst 25 år gamle. Parlamentet utpeker
regjeringen, som igjen ledes av statsministeren. Nasjonalforsamlingen innehar
således mye makt i Mongolia, ettersom presidentens rolle for det meste er
formell og regjeringen er avhengig av parlamentets støtte. Den store Khural
vedtar eller forkaster lovforslag som framsettes av regjeringen; endringer i
grunnloven krever imidlertid to tredjedels flertall. Ved presidentvalg blir også
presidentkandidatene foreslått av parlamentet. Parlamentets leder er rangert som
nummer to i landets makthierarki, etter presidenten.

Regjeringen, som ledes av statsministeren, blir valgt for fire år om gangen. Den
blir formelt utpekt av presidenten og må godkjennes av parlamentet. Regjeringen
oppløses dersom statsministeren trekker seg, halvparten av regjeringsmedlemmene
beslutter å trekke seg samtidig eller et mistillitsforslag går gjennom i
nasjonalforsamlingen. Mongolias nåværende statsminister er Sanzjaagijn Bajar,
som leder en koalisjonsregjering utgått av Det mongolske folkets revolusjonære
parti og Det demokratiske partiet.

Mongolia er delt inn i aimager (provinser), som igjen er delt inn i 315 sum-er
(distrikter). Hovedstaden Ulan Bator er administrert på egen hånd, kjent som en
khot (kommune) med provinsstatus. De 21 aimagene er:

Mongolia har et positivt forhold og diplomatiske forbindelser til mange land,
slik som USA, Russland, Nord- og Sør-Korea, Japan og Folkerepublikken Kina.
Myndighetene i Mongolia har i sitt diplomatiske arbeid lagt vekt på å sikre
handel og oppfordre utenlandske selskaper til å gjøre investeringer i landet.
Landet er medlem av FN (siden 1961) og de fleste av FNs særorganisasjoner,
inklusiv Verdens helseorganisasjon og Verdensbanken. Mongolias
førstegangstjeneste er på tolv måneder. I 2004 hadde hæren en personellstyrke på
7500, 370 stridsvogner og 580 ulike pansrede kjøretøy. Flyvåpenet har en
personellstyrke på 800 og 11 væpnede helikoptre. I tillegg kommer en halvmilitær
styrke på 7200 personer som omfatter grensevakter, indre sikkerhet og
sivilforsvar. Mongolias militære materiell er produsert i Russland.

Grunnloven av 1992 krevde at det ble opprettet et uavhengig rettsråd (engelsk:
General Council of Courts) som står for utnevnelsen av dommere (som deretter
formelt blir valgt av parlamentet og presidenten), og som skal sikre deres
rettigheter. Rådet består av blant annet høyesteretts formann,
forfatningsdomstolens formann, justisministeren og påtalemyndighetenes leder.
Landets rettsvesen består av høyesterett, aimag-retter (provinsretter),
sum-retter (distriktsretter), retter i bydistrikter og spesialdomstoler.
Høyesterett er Mongolias høyeste rettsinnstans, som på forespørsel kan vurdere
alle beslutninger tatt av laverestående domstoler (unntatt spesialiserte
rettsavgjørelser) og komme med offisielle tolkninger av alle lover, med unntak
av grunnloven; grunnloven kan bare tolkes av en egen forfatningsdomstol.

Det mongolske flagget består av tre vertikale felter som alle er like brede. De
to ytterste feltene er røde, mens det midterste er blått. Det røde feltet
nærmest flaggstangen inneholder det såkalte soyombo-tegnet, som består av en
flamme øverst, deretter sol og måne, trekant, rektangel, yin og yang samt
rektangel og trekant helt nederst. I tiden med kommunistisk styre (1924–1992)
var dessuten flagget belagt med en gyllen, femtakket stjerne over
soyombo-tegnet. Dagens riksvåpen ble tatt i bruk etter kommunistregimets fall i
1992. Det er rundt og består av en bevinget hest i gull der soyombo-tegnet
utgjør den midterste delen av hestens kropp. Hesten er tegnet på en blå bakgrunn
omgitt av svastikaer.

Det ble etablert diplomatiske forbindelser mellom Norge og Mongolia den 11.
januar 1968. Det har tradisjonelt vært lite kontakt mellom Mongolia og Norge,
men den har økt noe i de senere år; for eksempel besøkte kronprins Haakon
Mongolia i november 2008 som goodwillambassadør for UNDP, FNs utviklingsprogram.
Under kronprinsens besøk ble også 40-årsjubileet for Norge og Mongolias
diplomatiske forbindelser markert. Norsk Luthersk Misjonssamband (NLM) har
drevet bistandsrettet virksomhet i Mongolia siden 1994, og den samlede norske
bistanden til Mongolia utgjorde 5,4 millioner kroner i 2007. Det bor i dag rundt
20 nordmenn i Mongolia, og de fleste av disse er knyttet til NLMs arbeid i
landet. Mongolias ambassade i Brussel er sideakkreditert til Norge, og Norge er
representert i Mongolia ved sin ambassade i Beijing (det finnes også et norsk,
honorært generalkonsulat i Ulan Bator). Mongolia har vedtatt å etablere en ny
ambassade i Stockholm med planlagt sideakkreditering til Norge og Danmark.

Selv om stadig flere bor i byene, er Mongolias økonomi fremdeles konsentrert
rundt næringer som landbruk og gruvevirksomhet. Mongolia har store
mineralressurser, og utvinning av kobber, kull, molybden, tinn, wolfram og gull
utgjør en viktig del av landets industrielle produksjon. Landet er verdens
tredje største produsent av flusspat. Mongolias harde kontinentalklima gjør at
landbruket er sårbart overfor naturkatastrofer i form av ekstrem tørke og kulde.
Landet består av lite dyrkbar mark, men til gjengjeld kan omtrent 80 % av
arealet brukes som beitemark. Flertallet av befolkningen på landsbygda driver
subsistenslandbruk i form av gjeting, og en typisk buskap består ofte av sauer,
geiter, kveg, hester og kameler. Mongolia har et høyere antall husdyr per
innbygger enn noe annet land i verden. Det blir også dyrket hvete, bygg, potet
og andre grønnsaker foruten tomat, vannmelon og havtorn; i tillegg kommer andre
vekster som fôr til dyrene. I kommunistperioden var landbruket kollektivisert,
men det har siden 1990-årene blitt privatisert.

Mongolias bruttonasjonalprodukt (BNP) var på totalt 5 milliarder dollar i 2008
ifølge estimater gjort av CIA World Factbook, mens landets BNP per innbygger ble
estimert til 3 200 dollar. Selv om landets BNP har hatt en årlig vekst på
omtrent 7,5 % siden 2002, sliter Mongolia fremdeles med handelsunderskudd. En
massiv utenlandsgjeld til Russland på 11 milliarder dollar ble tilbakebetalt med
250 millioner dollar i 2004. Landet er fremdeles som utviklingsland å regne, og
mottar utenlandsk bistand – både i form av økonomiske tilskudd og teknisk
bistand – fra internasjonale organisasjoner som EU og Verdensbanken, samt fra
enkeltland som Japan og USA. I 2006 var 32,2 % av befolkningen estimert til å
leve under fattigdomsgrensen (mot 36,1 % i 2002-2003 og 35,6 % i 1998).

Primærnæringene står i 2008 for 18,8 % av Mongolias verdiskapning og gir arbeid
til omtrent 34 % av Mongolias arbeidsdyktigge befolkning, ifølge CIA World
Factbook. Sekundærnæringene utgjør med sine 38,5 % en betydelig del av Mongolias
BNP, men sysselsetter imidlertid bare 5 % av arbeidsstokken. 42,7 % av Mongolias
samlede verdiskapning skjer i tertiærnæringene, som også sysselsetter 61 % av
befolkningen.

Gruvedrift har befestet seg som en av de viktigste næringene i landet ved at
stadig flere russiske, kinesiske og kanadiske bedrifter etablerer seg i
Mongolia. Landets industri er lokalisert særlig i de større byene Ulan Bator og
Darhan, og baserer seg i hovedsak på foredling av råvarene fra
mineralutvinningen og landbruket. Det finnes også bedrifter som driver kles- og
tekstilproduksjon. Kull er foreløpig landets eneste kraftkilde som ikke må
importeres, men vann- og vindkraftverk og oljeraffinerier er under utbygging. På
landsbygda bruker man fremdeles tradisjonelle energikilder i form av ved,
tørkede røtter og lignende.

Under kommunisttiden (1924–1991) mottok Mongolia massiv økonomisk hjelp fra
Sovjetunionen, og på sitt største utgjorde denne assistansen så mye som en
tredjedel av Mongolias BNP. Denne hjelpen forsvant nærmest over natten som følge
av Mongolias demokratisering og Sovjetunionens kollaps i begynnelsen 1990-årene,
og det neste tiåret opplevde Mongolia sterk resesjon så vel som økonomisk vekst.
Omfattende tørke både om sommeren og vinteren i 2001 og 2002 fikk store
konsekvenser for landbruket og førte til ingen eller negativ vekst for landets
BNP. Mongolia hadde en høy inflasjonsrate fram til 2008, da prisfall i
varemarkedet sørget for å sende inflasjonsraten nedover. Samtidig begynte landet
å merke følgene av den globale finanskrisen, noe som ga fallende råvarepriser,
mindre statsinntekter og dermed kutt i bevilgningene over statsbudsjettet.
Krisen har stoppet veksten i mange næringer, særlig de som ble drevet fram av
investeringer fra utlandet.

Landets viktigste handelspartnere er Kina og Russland, og Mongolias økonomi er
sterkt påvirket av nabolandenes. I 2006 gikk 68,4 % av Mongolias eksport til
Kina, mens 29,8 % av Mongolias samlede import kom fra Kina. Mongolia importerer
omtrent 95 % av sine petroleumsprodukter og en betydelig andel elektrisitet fra
Russland, noe som gjør landet sårbart overfor prisstigning. Den mongolske
børsen, etablert i 1991 i Ulan Bator, er verdens minste børs målt etter
markedskapitalisering. Mongolia er siden 1997 medlem av Verdens
handelsorganisasjon, og har uttrykt ønske om økt deltakelse i handelen internt i
Asia.

Mongolias kultur og samfunnsliv er sterkt påvirket av mongolenes tradisjonelle
nomadiske livsstil. Samtidig har også tibetansk – særlig gjennom den tibetanske
buddhismen – og kinesisk kultur hatt stor betydning. I det 20. århundre fikk
også russisk kultur stor betydning på grunn av Folkerepublikken Mongolias nære
bånd til Sovjetunionen.

Kjærlighet til sitt opphav og hjemsted er viktige verdier i den mongolske
kulturen, og er noe som går igjen i alt fra eldre litterære verk til dagens
mongolske populærmusikk. Gjestfrihet er så viktig for livet på steppene, at det
nesten er noe som tas for gitt. Mongolene har tradisjonelt hatt en forkjærlighet
for helter, og det mongolske ordet for helt, baatar, er vanlig i personnavn og
opptrer dessuten i navnet på landets hovedstad Ulaanbaatar (også kalt Ulan
Bator).

Ger er det mongolske ordet for jurt. Jurtene er en viktig del av mongolenes
nasjonale identitet, og den dag i dag bort det fortsatt mange mongoler i disse
tradisjonelle teltene. Ordet ger betyr også «hjem», og denne ordstammen gir
dessuten opphav til en rekke andre ord. Et eksempel er gerlek, som betyr «å
gifte seg».

Under kommuniststyret var utdanning et av de store satsningsområdene i Mongolia,
og i denne perioden ble analfabetismen praktisk talt utryddet ved at det ble
opprettet periodiske kostskoler for barn fra nomadiske familier. (I 2003 var 2 %
av befolkningen i Mongolia analfabeter.) Siden demokratiseringen i 1992 har
landets utdanningssystem beveget seg bort fra denne ordningen. Opplæring i og om
Mongolias gamle tradisjoner står sentralt i utdanningssystemet, samtidig som
påvirkning fra vestlige land har gjort seg gjeldende siden 1990-årene.

En tiårig obligatorisk skole har vært obligatorisk for alle barn mellom seks og
16 år, hvorav seks av dem er barneskole og fire år ungdomsskole. Den
obligatoriske skolegangen er imidlertid blitt utvidet med to år for alle
førsteklassinger fra og med skoleåret 2008-2009; det nye systemet vil således
ikke være ferdig innført før skoleåret 2019–2020. Videre er det tilbud om
opplæring i yrkesfag for ungdom i alderen 16-18 år. Det finnes i dag sju
universiteter i Mongolia. Statsuniversitetet i Ulan Bator er landets største og
eldste universitet (grunnlagt 1942), og hadde i 2006 cirka 12 000 immatrikulerte
studenter.

Den mongolske pressen fikk i 1920-årene sterke band til Sovjetunionen gjennom
Det mongolske folkets revolusjonære parti (MFRP), da avisen Ünen («Sannhet»),
som minnet mye om sovjetiske Pravda, ble etablert. Myndighetene hadde sterk
kontroll over mediene fram til de demokratiske reformene i 1990-årene, og før
dette var heller ikke uavhengige medier tillatt i Mongolia. Først i 1999 ble de
statlig eide avisene privatisert.

Det samlede avisopplaget i Mongolia har i lengre tid vært fallende (134,1
millioner i 1990 mot 18,5 millioner i 2003), og i dag finnes det ingen regulære
dagsaviser i landet. Det finnes seks riksdekkende aviser, og noen av dem kommer
i mer enn 300 utgaver i året. I 2003 var avisen Ödriin Sonin landets største med
et opplag på rundt 14 200. Foruten avisene finnes det et utall andre
publikasjoner som kommer ut med ujevne mellomrom og med ulik hyppighet. Det
finnes ett statlig radiokringkastingsselskap (Mongolradio, grunnlagt 1934) og
ett statlig fjernsynsselskap (Mongolteleviz, grunnlagt 1967). Mongolradio sender
i tre kanaler (to på mongolsk og én på kasakhisk), mens Mongolteleviz sender i
to kanaler. Imidlertid kan bare én tredjedel av landets innbyggere få inn den
statlige TV-kanalen. Utenom disse statlige selskapene, finnes det en rekke
private radio- og TV-stasjoner i landet. Det er dessuten planlagt at de to
statlig eide radio- og fjernsynsselskapene skal privatiseres.

Siden 1990 har den forventede levealderen og spedbarnsdødeligheten i Mongolia
henholdsvis steget og sunket jevnt, både som følge av sosiale endringer og
forbedringer i helsevesenet. Det er likevel betydelige rom for forbedringer,
særlig i grisgrendte strøk. Spedbarnsdødeligheten i Mongolia ligger på 4,3 %,
mens forventet levealder for kvinner er på 70 år. Det tilsvarende tallet for
menn er 65 år. Landets samlede fruktbarhetstall (SFT) er på 1,87.

Mongolenes hemmelige historie omtaler en sanglitteratur med bruk av trommer ved
sammenkomster, sjamansangere og om diktersangeres politiske rolle. For eksempel
ga Djengis Khan felespilleren Arghasun politiske oppdrag, og Arghun Khan sendte
i 1289 en bard som sendebud til Filip den gode av Frankrike.

Instrumentalensembler har en viktig posisjon i mongolsk musikk; tidligere bare
ved herskernes hoff, men senere også innen folkemusikken. Amankhuur (munnharpe),
tomshu (tostrenget lutt), morin khuur (tostrenget fele), yatang (siter) og limbe
(bambustverrfløyte) er noen eksempler på sentrale instrumenter i den mongolske
musikken. Ellers domineres musikken av vokale former, blant annet lange episke
viser og strofiske sanger som fremføres enten solistisk eller akkompagnert av
fele. Overtonesang er en spesiell vokalteknikk hvor sangeren lager en dyp
grunntone samtidig som han fremhever enkelte høye deltoner. Dette gjør at det
oppstår en tostemmig effekt, ikke ulikt en munnharpe.

I det 20. århundre ble vestlig, klassisk musikk introdusert og blandet med
tradisjonelle, mongolske elementer av enkelte komponister. Mot slutten av
århundret har også moderne pop- og rock, foruten hiphop, blitt populært blant
yngre musikere. Den mongolske populærmusikkscenen er for det meste konsentrert
rundt hovedstaden Ulan Bator og er lite kjent utenfor landets grenser.

Eldre mongolsk litteratur er for det meste religiøs (buddhistisk) litteratur
oversatt fra tibetansk. Det betydeligste verket i den eldre mongolske
litteraturen er imidlertid den historiske krønikeboken Mongolenes hemmelige
historie. Det finnes en rekke slike historiske krøniker fra Mongolia,
eksempelvis Altan Tobtsji og Sanngan Setsjen.

Den moderne mongolske litteraturen har vært under sterk kommunistisk
innflytelse, men har også brukt motiver fra eldre tider. Sjangere som lyrikk,
roman og drama står sterkt. Blant de viktigste forfatterne fra moderne tid
finner man Dasjdordjijn Natsagdordsj (1906–1937), kjent for sine skuespill og
dikt; Tsendijn Damdinsüren (1908–1986), som stod for en mengde
litteraturhistoriske arbeider og oversettelser av klassiske verker, og T.
Lodoidamba (1917–), kjent for sine romaner.

Noen av de tidligste mongolske kunstuttrykkene er helleristninger og bronse- og
kobbervåpen med framstillinger av dyr fra tidlig bronsealder. Det er også funnet
steler i stein (utført i den skytiske dyrestilen) fra jernalderen. Under det
tyrkiske khunatet (552–745) ble det laget gravmonumenter, menneskelignende
steinskulpturer og steler i stein på skilpaddeformede fundamenter.

Nadaam (mongolsk for «leker») er en type tradisjonelle festivaler som arrangeres
i Mongolia om sommeren. Den største av festivalene arrangeres i Ulan Bator
mellom den 11. og 13. juli hvert år. Lekene består av mongolsk bryting,
bueskyting og ridning. Tradisjonelt har bare menn deltatt i konkurransene, men i
senere år har også kvinner fått lov til å delta i bueskytingen og ridningen.

Tradisjonelle idretter som hesteridning og mongolsk bryting er veldig populære,
men idretter som bordtennis, basketball og fotball blir stadig mer populære.
Dessuten har flere mongolske brytere gjort suksess i japansk sumobryting.
Naidangijn Tüvshinbajar tok Mongolias første olympiske gullmedalje noensinne da
han vant mennenes hundrekilosklasse under lekene i Beijing i 2008. Flere
mongolske kvinner har vært suksessrike i pistolskyting: Otrjadyn Gündegmaa vant
en sølvmedalje under OL i 2008 og Munkhbayar Dorjsuren (som nå representerer
Tyskland) er to ganger verdensmester og dobbel bronsemedaljevinner i OL (1992 og
2008).



https://no.wikipedia.org/wiki/Karl_III_Johan

Karl III Johan, i Sverige Karl XIV Johan, opprinnelig Jean Baptiste Bernadotte,
(født 26. januar 1763 i Pau, død 8. mars 1844), var en fransk soldat, offiser og
senere konge av Sverige og Norge fra 1818 frem til sin død.

Bernadotte vervet seg som menig soldat i den franske hæren i 1780. Etter en
lengre periode som underoffiser avanserte han raskt under den franske
revolusjonen og ble general i 1794. Han utmerket seg ved flere slag og felttog
og var i en kort periode også Frankrikes krigsminister. Etter flere års
opposisjon mot Napoléon Bonaparte ble de i 1804 forsonet og Bernadotte ble
utnevnt til marskalk, landets høyeste offiserstittel.

Bernadotte ble i 1810 valgt av Sveriges riksdag som svensk tronfølger, og under
navnet Karl Johan tok han raskt over som reelt statsoverhode, da den regjerende
kongen Karl XIIIs helse var dårlig. Karl Johan var valgt i håp om at han kunne
styrke forbindelsene med Frankrike og gjenerobre Finland, som var avstått til
Russland i 1809. Han la om den svenske utenrikspolitikken og ledet Sverige inn i
allianse med Russland og Storbritannia mot Frankrike. Som belønning for å gå
imot Napoléon Bonaparte fikk Sverige løfte om å få Norge som kompensasjon for
tapet av Finland. I 1813 ledet Karl Johan koalisjonens nordarmé i den sjette
koalisjonskrigen. Etter seier mot franske styrker i slaget ved Leipzig tvang han
Danmark til å avstå Norge ved Kielfreden. Til tross for sin stilling som svensk
tronarving arbeidet Karl Johan for og håpet på en rolle i Frankrike etter
Napoléon Bonaparte, noe hverken det franske folk eller koalisjonspartnerne
ønsket. Etter invasjon i Norge sensommeren inngikk partene våpenstillstand. I
Mossekonvensjonen anerkjente Karl Johan den norske 17. mai-grunnloven, mens kong
Christian Frederik godtok å abdisere og la landet gå inn i en personalunion med
Sverige.

Ved Karl XIIIs død i februar 1818 ble Karl Johan konge av både Sverige og Norge.
I Sverige arbeidet han for å bedre landets økonomi. Den ble fundert ved
balansering av budsjett og nedbetaling av statens utenlandsgjeld, samtidig som
store infrastrukturprosjekter som Göta kanal ble gjennomført. Overfor Norge
forsøkte Karl Johan gjennom amalgamasjonspolitikken å få landet tettere knyttet
til Sverige, men hans utspill ble i stor grad avvist av det norske Stortinget.
Utenrikspolitisk forlot han «1812-års politikk» og sørget for at Sverige og
Norge skulle være alliansefrie i fred og nøytrale i krig. Karl Johan styrte
ganske egenrådig i Sverige, og utover i 1830-årene ble han sterkt kritisert av
en liberal opposisjon. Mot slutten av sitt liv ga han mer etter for
opposisjonens krav, og ved hans død ble det sørget både i Sverige og Norge.

Bernadotte ble født 26. januar 1763 i Pau i distriktet Béarn i den sydvestlige
delen av Frankrike som yngst av fem søsken. Foreldrene var Jean Henri Bernadotte
og Jeanne de Saint-Jean. Han ble født for tidlig, og foreldrene fikk ham derfor
døpt allerede dagen etter. Han het opprinnelig Jean Bernadotte, men ble også
kalt Baptiste siden han var oppkalt etter Johannes Døperen. Kort etter fødselen
ble han sendt til en amme noen kilometer fra Pau og ble der i ett år. Bernadotte
skal ha hatt et kjølig forhold til sin mor, og etter at han forlot
barndomshjemmet for å bli soldat, besøkte han hjemstedet kun én gang.

Faren Jean Henri Bernadotte var sakfører (fransk: procureur au sénéchal,
anklager) ved en av domstolene i Béarn. Han hadde så dårlig betalt at han
muligens ikke fikk råd til å gifte seg før han var 43 år gammel, og han døde
rett etter Jean Baptiste hadde fylt 17 år.

Jean Baptiste Bernadotte fikk antakelig undervisning i et lokalt
benediktinerkloster, men en del av utdannelsen kan han også ha fått hjemme, noe
som ikke var uvanlig på den tiden. Han begynte i 15-årsalderen som lærling med
arbeid som skriver hos en ansett lokal jurist, Jean Pierre de Batsalle.

Jean Henri Bernadotte døde den 31. mars 1780 og etterlot familien i en anstrengt
økonomisk situasjon. Den 3. september 1780 vervet Bernadotte seg som menig i
regimentet Royal-La Marine. Styrken var spesielt beregnet for bruk i koloniene
og ved havner. Grunnutdannelsen fikk han i Collioure i Roussillon, og han
tilbrakte deretter halvannet år i tjeneste på Korsika. Etter et lengre opphold
hjemme av helsemessige grunner fra høsten 1782 til våren 1784 fulgte han
regimentet til nye garnisonsbyer – blant andre Besançon, Grenoble, Vienne,
Marseille og Saint-Martin-de-Ré.

Jean Baptiste Bernadotte avanserte fra grenader til korporal den 16. juni 1785
og ble sersjant samme høst. I 1784 fikk regimentet en ny oberst og
øverstkommanderende, som merket seg Bernadotte og ga ham flere oppgaver. Han
fikk blant annet ansvar for drilling av nye rekrutter, utlevering av uniformer
og instruksjon i fekting. Oberst Louis de Merle var frimurer og rekrutterte
sannsynligvis Bonaparte til ordenen. I 1786 signerte han et brev til broren med
et tegn som franske frimurere benyttet.

I 1788 var Bernadottes regiment stasjonert i Grenoble. Det ble utkommandert for
å hindre protester under den såkalte taksteinsdagen 7. juni 1788. Bernadotte var
nettopp blitt utnevnt til sergent-major (høyere underoffisersgrad), og dette var
første gang han ledet en styrke under angrep. Opptøyene han befant seg i ble i
ettertid vurdert som en av gnistene som førte til den franske revolusjon. Hans
bataljon ble våren 1789 forflyttet først til Avignon, deretter sommeren 1789 til
det urolige Marseille, landets tredje største by, som var preget av revolusjonær
stemning.

Bernadotte ble adjudant 7. februar 1790, på den tiden den høyeste
underoffisersgraden i den franske hær. Der hadde hans videre avansement stoppet
– han kunne maksimalt ha blitt kaptein – om ikke den franske revolusjonen hadde
brutt ned skillet som i 1783 ble satt mellom underoffisers- og offisersgradene.

I løpet av sin tjeneste som underoffiser hadde Jean Baptiste Bernadotte ved
adskillige anledninger vist initiativ. Etter i 1790 å ha blitt stasjonert i
Marseille, støttet han sin sjef, Louis de Merle, markis d'Ambert, under en
konflikt med lokale myndigheter. Bernadotte reddet ham muligens fra en mobb.
Under regimentets opphold i den lille byen Lambesc nær Marseille skal Bernadotte
takket være sin vetalenhet ha klart å forhindre at soldatene gjorde mytteri.
Hendelsen skal ha funnet sted i en nedlagt kirke, der noen kompanier hadde sitt
losji; Bernadotte skal ha gått opp på prekestolen og holdt en straffepreken for
oppviglerne, som deretter avbrøt mytteriforsøket. Episoden er uklar og omstridt,
men det synes som Bernadottes regiment var mindre utsatt for desertering enn
andre tilsvarende enheter i denne perioden.

Sommeren 1790 ble Bernadottes regiment flyttet til Île d'Oléron utenfor byen
Rochefort. I april 1791 ble bataljonen sendt videre til Île de Ré, hvor han
tjenestegjorde ett år.

I slutten av mars 1792, etter 12 års tjeneste i regimentet Royal-La Marine, ble
Bernadotte utnevnt til løytnant og beordret til 36. regiment, stasjonert i
Saint-Servan i Bretagne. Kort etter ble hans regiment beordret til den franske
Rhin-arméen ved fronten i øst. Mens regimentet marsjerte østover gikk
revolusjonen over i en ny fase, og politiske kommissærer ble utnevnt for å
kontrollere armeen. Etter den franske seieren i slaget ved Valmy ble Bernadottes
regiment stasjonert vinteren over i Bingen am Rhein. Våren 1793 gikk prøyssiske
styrker på offensiven og krysset Rhinen, og de franske styrkene var hardt
presset. Med Spanias inntreden i krigen fryktet Bernadotte for Pau og prøvde
forgjeves gjennom broren å bli overflyttet til den franske Pyrené-armeen. I et
brev til broren beskriver Bernadotte hvordan han avverget panikk blant
frivillige ved et østerriksk motangrep ved Rülzheim, sør for Speyer i mai 1793.

Dette var den første av en rekke situasjoner hvor Bernadotte klarte å hindre
panikk og oppildne troppene. Han utmerket seg i kampene og steg raskt i
gradene.[note 1] Etter kampene ved Speyer og Mainz ble han i juli 1793 utnevnt
til kaptein, og i august tre uker senere ble han av soldatene i regimentet stemt
frem til graden oberstløytnant. Avansementet ble først bekreftet av
krigsministeriet året etter, og den 8. februar 1794 ble han bataljonssjef.
Forfremmelsen skjedde mens Bernadottes 36. regiment var på marsj fra Rhinen mot
kysten av Belgia. De kjempet mot britiske styrker ved Wervik og Menen og truet
med å avskjære britene fra deres base ved Oostende.

Bernadotte avanserte til oberst den 4. april 1794 og fikk kommando over 71.
halvbrigade (fransk: demibrigade, en sammensatt brigade hvor halvparten var
profesjonelle og halvparten frivillige), et resultat av krigsminister Lazare
Carnots reformer. Bernadottes styrke ble overført til Sambre- og Meuse-arméen.
De første trefningene gikk dårlig, og Bernadotte måtte oppildne sine menn da de
begynte å flykte for fienden.

Bernadottes styrker utmerket seg særlig ved det avgjørende slaget ved Fleurus
den 26. juni 1794, hvorpå han «for tapperhet og lysende bragder» på general
Jean-Baptiste Klébers begjæring ble utnevnt til brigadegeneral. Etter
beleiringen av Maastricht i oktober samme år og slaget ved Aldenhoven ble
Bernadotte den 22. oktober 1794 utnevnt til divisjonsgeneral, den høyeste
permanente grad i revolusjonsarméen. I motsetning til de fleste av datidens
hærførere utmerket Bernadotte seg ved sin respekt og omtanke for
sivilbefolkningen. Han holdt streng disiplin med sine styrker for å hindre
plyndring.

Bernadottes korrespondanse fra felttoget i 1795 viser hans omsorg for soldatenes
velferd, spesielt for matforsyningen, som tidvis var problematisk, men også for
pleien av syke og sårede. Han ga blant annet detaljerte anvisninger for hvordan
militærsykehusene skulle drives, hvordan pasientene skulle pleies og så videre –
noe som var svært uvanlig for den tidens generaler.[note 2]

I 1795 deltok han i fortsatte operasjoner med Sambre- og Meuse-arméen. I
desember 1795 inntok hans styrker Bad Kreuznach. Noen av soldatene forsøkte å
plyndre, men Bernadotte holdt streng justis og sørget for at skyldige ble
straffet og at hushold som ble plyndret fikk erstatning.

Etter vinteropphold i Boppard gikk Bernadottes styrker den 11. juni 1796 over
Rhinen ved Neuwied. Etter innledende østerriksk motstand rykket han frem til
Darmstadt og Nürnberg. Ordren fra Jean-Baptiste Jourdan var å innta Regensburg.
Styrkene befant seg ved Deining i Landkreis Neumarkt i Oberpfalz da de 22.
august 1796 ble angrepet av overlegne østerrikske styrker og måtte trekke seg
tilbake. Retretten med en opptil fire ganger så stor østerriksk styrke i hælene
var Bernadottes første store strategiske utfordring, og han løste den med
ubetydelige tap. Sammen med andre generaler var Bernadotte oppgitt over Jourdans
mislykkede strategi. Da Jourdan presset frem et slag mot østerrikske styrker ved
Würzburg 3. september 1796, meldte Bernadotte seg syk.

Etter retretten fra Bayern befant de franske styrkene seg på vestsiden av
Rhinen. Mens Bernadotte høsten 1796 var guvernør i Koblenz, ble han av en fransk
avis anklaget for under felttoget å ha tillatt plyndring i Nürnberg. Bernadotte
ble rasende. Han var stolt av sin strenge disiplin og forlangte å bli fristilt
så han kunne reise til Paris og møte anklagerne. Krigsminister Carnot ønsket
ingen ilsk general i Paris, og samtidig trengte de franske styrkene i Italia
forsterkning. Carnot løste derfor i begynnelsen av 1797 to problemer ved å
beordre Bernadotte til å føre en armé mot Lombardia for å støtte Napoléon
Bonaparte i felttoget mot østerrikerne.

Med to divisjoner, totalt rundt 20 tusen mann, marsjerte Bernadottes styrke via
Dijon, Lyon og Chambéry mot passet ved Mont Cenis, derfra til Susa i Piemonte og
videre til Torino. Den store styrkens marsj gjennom Alpene midt på vinteren, i
snøstorm, ble i ettertid ansett som en bemerkelsesverdig prestasjon. Den 22.
februar 1797 nådde styrkene Milano, hvor de ble kjølig mottatt. Bernadotte ble
så forarget over byens militærkommandant, oberst Dominique Dupuy, at han lot
mannen arrestere for uforskammethet og ordrenekt. Det var et forståelig men
uheldig trekk av Bernadotte, da Dupuy var en nær venn av Bonapartes stabssjef
general Berthier.

Napoléon Bonaparte tok allikevel vel imot Bernadotte og var imponert over
troppenes holdning etter den lange og slitsomme marsjen. Bernadotte fikk
kommando over 4. divisjon, som utgjorde arméens høyre flanke i fremrykkingen mot
østerrikerne. Første ildprøve var krysning av elven Tagliamento, hvor Bernadotte
ved en krigslist overrasket østerrikerne og imponerte Bonapartes adjutant. Den
neste seieren i erobringen av grevskapet Görz og Gradisca kostet Bernadottes
styrker dyrt. Ved et frontalangrep på Gradisca d'Isonzo mistet han 500 mann.
Bonaparte anså tapet som unødvendig, mens Bernadotte mente at grunnen var uklare
ordrer fra Bonaparte.

Bernadotte forfulgte en kroatisk divisjon og inntok Postojna, hvor hans styrker
nok en gang fikk heder fra innbyggerne for svært korrekt opptreden. Ved
okkupasjonen av Krain fikk Bernadottes styrker kontroll over kvikksølvgruven i
Idrija, som han konfiskerte etter ordre fra Bonaparte. Det gav Bonaparte en
fjerdedel av 3 millioner franc, mens Bernadotte fikk 50 000 franc, begynnelsen
på hans store private formue. Fra Laibach (dagens Ljubljana) via Klagenfurt
fulgte Bernadotte etter Bonaparte inn i Steiermark. De møttes på Eggenberg slott
ved Graz, hvor Bonaparte drev fredsforhandlinger. Bernadotte fikk der en første
innføring i europeisk maktpolitikk. Etter en våpenhvile undertegnet 18. april
1797 begynte de franske styrkene å trekke seg ut av Steiermark, og Bernadotte
ble utnevnt til guvernør i provinsen Friuli med hovedkvarter i Udine. Denne
stillingen ga ham for første gang et utstrakt administrativt ansvar over både
militære og sivile.

I august 1797 beordret Bonaparte Bernadotte til Paris. Den offisielle grunnen
var å overlevere erobrede faner til direktoriet. Reelt var hensikten dels å
smigre Bernadotte, dels å få en alt for selvstendig kommandant vekk fra sine
tropper, men også å få rapporter om den politiske utviklingen. Støtte til det
såkalte fructidorkuppet 4. september 1797 kan også ha vært en faktor. Bernadotte
forholdt seg imidlertid avventende og støttet ikke kuppmakerne. Under sitt
opphold i Paris ble Bernadotte introdusert for den politiske og sosiale eliten,
blant dem Germaine de Staël, som han senere holdt tett kontakt med.

Napoléon Bonaparte intrigerte for å unngå å få Bernadotte tilbake til Italia.
Bernadotte ble utnevnt til øverstkommanderende i Sør-Frankrike, men han frasa
seg stillingen og vendte i oktober tilbake til Udine. For å rådføre seg med
Bernadotte inviterte Bonaparte ham og hans høyeste stabsoffiser, general
Sarrazin, til middag i sitt hovedkvarter i Villa Manin 14. oktober 1797. Et
utbrudd fra Bernadotte førte til at Bonaparte ydmyket ham i gjestenes påhør ved
å beskylde ham for manglende klassisk militærkunnskap. Fornedrelsen gjorde et
dypt inntrykk på Bernadotte og førte til at han utover vinteren leste mengder av
bøker om krigsteori og historie. Hendelsen kan også ha bidratt til det varig
anspente forholdet mellom Bernadotte og Bonaparte.

Freden i Campo Formio 18. oktober 1797 avsluttet den første koalisjonskrigen, og
Napoléon Bonaparte forlot Italia. Frankrike planla en invasjon av Storbritannia,
og i den forbindelse ble styrken i Italia redusert. Bernadotte mistet deler av
sin divisjon, noe han reagerte sterkt mot. Derfor forlangte han overføring til
koloniene eller til en invasjon av India. Ved årsskiftet ble han av direktoriet
utnevnt til øverstkommanderende på Korfu. Bernadotte begynte straks å forberede
seg, men som følge av intrigene rundt Bonaparte ble beslutningen omgjort, og han
ble i stedet utnevnt til øverstkommanderende i Italia. Bernadotte var selv meget
fornøyd, men Bonaparte så seg ikke tjent med ham som sin etterfølger. Derfor
rådet han utenriksminister Talleyrand til heller å utnevne Bernadotte til fransk
ambassadør i Wien.

Den 11. januar 1798 ble Bernadotte utnevnt til Frankrikes ambassadør i Wien, på
den tiden det franske diplomatiets viktigste og høyest ansette post. Bernadotte
anså utnevnelsen som en besynderlighet, grensende til en fornærmelse, men den
bitre pille ble sukret med en høy lønn. Han fikk 144 tusen franc i årslønn og
rundelig dekket reisen, med et slag ble formuen hans tredoblet. I Østerrike var
bestyrtelsen over Bernadottes utnevnelse stor, og den franske utenriksminister
Talleyrand mottok et protestbrev, men Bernadotte med følge var allerede ankommet
Wien. Det var vanskelig å få leid et hus for ambassaden, men til sist fikk de
Palais Caprara-Geymüller i Wallner Strasse 8. Den 2. mars 1798 var Bernadotte i
audiens hos keiser Frans II og gjorde et godt inntrykk på det østerrikske
hoffet.

Østerrike hadde etter den franske revolusjonen vært Frankrikes bitreste fiende,
og styresmaktene i Wien anså fredstilstanden kun som midlertidig. Den franske
ambassadøren ble derfor nøye overvåket av Wiens politi. Bernadottes omgang var
svært begrenset, det var mange franske rojalister i eksil som han ikke ønsket å
møte, og bortsett fra rideturer i parken Prater holdt han seg stort sett i
ambassaden. I sin stab hadde han fiolinisten Rodolphe Kreutzer; blant de få
lokale besøkende var komponisten Johann Nepomuk Hummel og dennes venn,
komponisten Ludwig van Beethoven.

I tillegg til et fiendtlig vertsland var flere i ambassadens stab fanatiske
republikanere, noe som begrenset Bernadottes handlingsrom. En i staben var også
polsk, noe som var svært delikat og tildels utfordrende for vertslandet på grunn
av Østerrikes medvirkning til delingen av Polen. Wienerpressen spekulerte også
over at ambassadøren forbød personalet å bruke kokarde offentlig for å unngå å
provosere, noe som kom direktoriet i Paris for øre. Utenriksminister Talleyrand
sendte et brev som Bernadotte sannsynligvis tolket som en korreks. I tiden etter
fruktidorkuppet med dens økte republikanske fanatisme kunne en mistanke om
manglende revolusjonær glød være farlig, og Bernadotte svarte med et brev hvor
han ba seg frabeordret fra posten som ambassadør.

Sannsynligvis som følge av Talleyrands brev lot Bernadotte den 13. april 1798
heise det franske flagget fra ambassaden. Reaksjonen kom raskt, en mobb samlet
seg og knuste ruter. Situasjonen utviklet seg til det verre da Bernadotte selv
kom ut på gaten og på et for folkemassen uforståelig språk truet dem med sabel.
Mobben ødela vogner, rev ned og brente flagget, og forsøkte også å trenge inn i
ambassadebygningen. Det tok over 5 timer før østerrikske tropper ankom og orden
kunne opprettes.

Bernadotte avviste østerrikernes beklagelser og forlot byen to dager etter. Hans
opphold i Wien og avreise ble ivrig kommentert, både av østerrikerne og deres
allierte, spesielt britene. Den østerrikske diplomaten Franz Maria von Thugut så
Bernadottes handling som en provokasjon for å innlede en ny krig. Bernadotte
derimot anså Wien som en forvisning, samtidig som han var pålagt å gjennomføre
en strikt iakttagelse av respekt for republikken og dens symboler. Det viktigste
resultatet av Bernadottes flaggheising var kanskje den britiske ambassadørens
rapport hjem. Den medførte at en britisk marinestyrke oppgav blokaden av Cádiz
og seilte inn i Middelhavet, noe som i sin tur ledet til slaget på Nilen, som
endte med britisk seier.

Etter å ha kommet tilbake til Frankrike ble Bernadotte tilbudt en ny diplomatisk
stilling som minister (sendemann) i Holland. Det var en svært viktig post, men
Bernadotte avslo fordi han hadde fått nok av diplomatiet. Uten noen militær
kommando holdt han seg en tid i ro. Han leide et hus i Sceaux om lag en mil sør
for Paris, og med en liten stab fortsatte han å utdanne seg ved flittig lesing.
Han tok turer inn til Paris og besøkte gjerne Joseph Bonaparte, som han var
blitt kjent med i Italia. Han var også i kontakt hos direktoriet i Palais du
Luxembourg.

Hos Joseph Bonaparte møtte han Désirée Clary, en kjøpmannsdatter fra Marseille;
hennes eldre søster Julie var gift med Joseph Bonaparte. Den 17. august 1798
giftet han seg med Désirée. Giftermålet skapte til en viss grad bånd mellom
slektene Bonaparte og Bernadotte. I tillegg til å være politisk gunstig for
Bernadotte hadde Désirée også en betydelig medgift. Désirée flyttet først inn i
huset i Sceaux, men fant raskt ut at det var for langt fra sosietetslivet i
Paris. Et par måneder etter flyttet paret Bonaparte til et lite hus på rue
Cisalpine (i dag rue de Monceau), nær Josephs og Julies hus.

Ved utløpet av Bernadottes permisjon i oktober 1798 ble han beordret til å ta
kommando over en divisjon ved Gießen øst for Rhinen, hvor han igjen var nøye med
å ikke pålegge sivilbefolkningen unødige byrder. Han viste også stor interesse
for byens universitet og ble i takknemlighet tildelt et æresdoktorat fra
Justus-Liebig-Universität Gießen. Bernadotte satte stor pris på denne for en
general uvanlige utmerkelse, spesielt fordi han hele livet var svært interessert
i vitenskapelige og kunstneriske institusjoner.

Désirée var gravid og ble igjen i Paris, hvor hun fødte sønnen
François-Joseph-Oscar. I november 1798 ble Bernadotte innkalt til Paris og
tilbudt kommandoen over styrkene i Italia. Året før ville han ha takket ja, men
nå var han mer forsiktig og satte opp en liste med de ekstra tropper og
administrative rammer han mente var nødvendig for å løse oppgaven. Det endte med
at krigsminister Schérer selv tok kommandoen, og Bernadotte ble sendt tilbake
til Rhinområdet. Den 5. februar ble han sjef for observasjonsarméen, en styrke
som skulle støtte Mainzarméen (senere kalt Donauarméen) under Jourdan og
Helvetiaarméen under André Masséna.

I mars 1799 brøt krigen igjen ut mellom Frankrike og den andre koalisjonen ved
Rhinen. Med mangel på tropper og dårlig organisering fra direktoriet gikk krigen
dårlig for Bernadotte, tillike ble han syk i begynnelsen av april. Etter noen
ukers rekonvalesens i Tyskland returnerte han til Paris i juni 1799 midt i de
politiske intrigene rundt direktoriet. Han ble av Paul Barras tilbudt kommando
over alle væpnede styrker i Paris. På tross av at han ble rådet av sine
adjutanter og Joseph Bonaparte til å støtte statsomveltningen, holdt Bernadotte
seg utenfor kuppet 18. juni 1799, som han hadde gjort ved kuppet 4. september
1797.[note 3]

Etter kuppet kom Bernadottes grundige gjennomgang av styrkene i Italia til sin
rett. Felttoget der under Schérer hadde gått elendig, og brødrene Bonaparte
overtalte Emmanuel-Joseph Sieyès til å utnevne Bernadotte til krigsminister
(minister for landstridskreftene). Etter sterke innledende protester aksepterte
han og tiltrådte den 2. juli 1799. I praksis ble Bernadotte med denne stillingen
øverstkommanderende for de franske styrkene. Bernadotte arbeidet energisk med å
omorganisere arméen, som da hadde lidd flere nederlag. Blant tiltakene var
utnevnelsen av generaler som var blitt avsatt som følge av politiske intriger.
For å styrke stridsmoralen arbeidet han for at styrkene skulle få bedre mat og
klær og regelmessig betaling av lønn, tiltak som han var vel kjent med fra sin
egen tid som soldat. Han skrev entusiastiske innlegg i avisene, noe som også
bidro til at mange veteraner meldte seg til ny tjeneste. Bernadotte viste også
stor interesse for sanitetstjenesten og innførte en rekke tiltak for å forbedre
den, som jevnlige inspeksjoner av militærsykehusene.

Bernadotte hadde ofte et anstrengt forhold til de andre ministrene. En gang
truet han finansministeren med sabel da han fikk høre at det ikke var penger til
å betale lønninger og leverandører. Samtidig var flere av kollegene imponert
over hvordan han behersket detaljer, og hvordan han fikk frem forsterkninger som
gjorde at en britisk-russisk landstigning i Nederlandene ble slått tilbake. På
denne tiden var det stor misnøye med det franske styret under direktoriet.
Bernadotte var blant de skarpeste kritikerne, med sympati for de venstreekstreme
nyjakobinerne. Under det pågående politiske intrigespillet ble han avsatt fra
embetet den 14. september samme år gjennom et listig trekk av Sieyès, som
fryktet at Bernadotte var med og planla et nytt statskupp.

I oktober 1799 vendte Napoléon Bonaparte tilbake fra Egypt og ble entusiastisk
mottatt av de fleste i Frankrike. Men Bernadotte var opprørt over at han hadde
forlatt sin styrke uten en ordnet kommandooverføring til general Jean Baptiste
Kléber. Han anså det som så klanderverdig at Bonaparte burde stilles for
krigsrett og tok det opp med Barras, men ble avvist. Først ti dager etter
Bonapartes ankomst dro Bernadotte, etter påtrykk fra Joseph og Désirée, til
Bonapartes losji for et første treff etter leksjonen i Campo Formio. Møtet gikk
dårlig, og i dagene fremover avviste Bernadotte følere fra Bonaparte om støtte
ved et statskupp.

I ettertid hevdet Germaine de Staël at den eneste som kunne ha reddet
republikken var Bernadotte. Hverken fra direktoriet eller nasjonalforsamlingen
fikk han noen oppfordring om å stoppe kuppmakerne. Han forholdt seg passiv da
Bonaparte iverksatte kuppet den 18 brumaire år VIII (9. november 1799) og i
praksis innsatte seg selv som diktator. Etter Bonapartes kupp fryktet Bernadotte
for represalier, og sammen med Désirée søkte han derfor noen dager tilflukt hos
general Sarrazin. Brumairekuppet markerte slutten på Bernadottes rolle som en
faktor i fransk politikk, som fra da frem til 1814 ble kontrollert av Napoléon
Bonaparte.

På tross av manglende støtte til kuppet lå det i Bonapartes interesse å stå på
god fot med ledende menn fra ulike deler av landet, og Bernadottes militære og
administrative kunnskaper ble derfor benyttet. Bernadotte ble i januar 1800
medlem av det nyskapte statsrådet (fransk: Conseil d'état), en stilling han
aktivt fulgte opp i tre måneders tid. Før Bonapartes avreise i mai 1800 til det
italienske felttoget ble Bernadotte 18. april 1800 utnevnt til sjef for
vestarméen. Med hovedkvarter i Rennes var oppgaven å slå ned opprøret i Vendée
og møte eventuelle britiske landstigninger. Bernadotte trodde ved utnevnelsen at
oppdraget var viktig. Men selv om britene rett etter ankomsten faktisk forsøkte
en landstigning, kom den daglige tjenesten til å bestå i å jage lokale
rojalistiske opprørere, kalt «les Chouans». Sentralt sto brødrene Cottereau, og
lederen Jean Cottereau fikk tilnavnet «Chouan», avledet av det bretonske ordet
for nattugle. Bonaparte instruerte ved avreisen Bernadotte om å overta makten om
han skulle falle under felttoget i Italia.

Formelt var Bernadotte kommandant over vestarméen til langt ut på våren 1802,
men han tilbrakte lange perioder i Paris, der han fremdeles satt i statsrådet. I
denne tiden ble det avdekket flere komplotter mot Bonaparte, som kunne synes å
involvere Bernadotte. Han ble frikjent for mistanker, men mistanken og hans
kritiske omtale av Napoléons styre bidro til at forholdet mellom dem tidvis var
svært anstrengt. Den 30. oktober 1800 solgte paret Bernadotte huset i rue
Cisalpine og kjøpte i stedet La Grange la Prévôte, 35 km sørøst for Paris, ved
Savigny-le-Temple. Mens Désirée ofte foretrakk å bo hos sin mor eller søster i
Paris, var herregården Bernadottes foretrukne oppholdssted når han var i
Frankrike.

Mot slutten av november 1800 blusset krigen igjen opp, og Bernadotte håpet å få
en kommando. Men etter general Jean Victor Marie Moreaus seier den 3. desember
1800 i slaget ved Hohenlinden ble den andre koalisjonskrigen avsluttet med
Freden i Lunéville. Blant de litterære salonger Bernadotte søkte når han var i
Paris, var Juliette Récamiers. Da hennes far urettmessig ble anklaget for å spre
rojalistpropaganda, bisto han ved å gå i forbønn hos Napoléon Bonaparte. I
slutten av april 1801 var han endelig tilbake ved vestarméen; han håpet å lede
en fransk invasjon av Storbritannia. Ryktene om det hadde også nådd London.

Høsten 1801 ble det imidlertid klart at det ikke ble noen fransk invasjon av
Storbritannia. I stedet fikk han tilbud om å bli ambassadør i Konstantinopel
eller generalguvernør på Guadeloupe (De vestindiske øyer), noe han avviste.
Misnøyen blant mange offiserer og politikere over Napoléon Bonapartes stadig mer
dominerende stilling ble ikke mindre med hans forsoning med den katolske kirken
ved konkordatet i 1801.

Våren 1802 bodde han mye på herregården La Grange og reiste ofte inn til Paris.
Det var en periode med politisk uro, og Bonaparte og hans støttespillere var
usikre på Bernadottes lojalitet. Sammen med flere andre offiserer ble han nøye
overvåket av det hemmelige politiet. Med andre høyere offiserer og politikere
diskuterte Bernadotte mulige lovlige fremgangsmåter for å avsette Bonaparte. At
Bernadotte ble knyttet til et komplott mot Bonaparte med utgangspunkt i Rennes
(fransk: complot des libelles), satte ham i en vanskelig stilling. Bonaparte
anså seg best tjent med å få Bernadotte vekk og tilbød han å bli generalguvernør
i Fransk Louisiana. Etter å ha rådført seg med La Fayette, stilte Bernadotte som
betingelse at han skulle få med tre tusen gode nybyggere og tilsvarende
soldater, hvilket Bonaparte avviste.

I desember 1802 begynte Bonapartes irritasjon over Bernadotte å nå en grense,
men utenriksminister Talleyrand tilbød Bernadotte å bli Frankrikes sendemann
(ambassadør) i USA. Den offisielle utnevnelsen kom 21. januar 1803 med ordre om
snarest å begi seg dit, men Bernadotte drøyde, noe som førte til at en rasende
Bonaparte den 1. april instruerte Bernadotte om å avreise neste dag. Det drøyde
imidlertid til begynnelsen av mai før paret Bernadotte var i havnebyen La
Rochelle, og første skip med plass avseilte først to uker senere. I mellomtiden
ble freden i Amiens brutt, og landet var igjen i krig med Storbritannia.
Bernadotte skrev til Bonaparte at han i lys av omstendighetene ikke kunne reise
og stilte seg til tjeneste for felttog.

Bernadotte var deretter uten oppdrag på La Grange i nær et år. Bonaparte var
forbitret over hva han anså som nonchalant håndtering av ambassadørposten i
Washington. Da Lucien Bonaparte ble beordret i eksil, avla han Bernadotte et
langt besøk før avreisen, så i april 1804 var Bernadotte fremdeles blant
generalene som var kritiske til Bonaparte. I begynnelsen av mai 1804 ble
imidlertid Bernadotte innkalt til Bonaparte. Han ankom med bange anelser, men
Bonaparte ønsket å ha ham på sin side, noe Bernadotte gikk med på.

Bernadotte aksepterte Bonapartes tilbud og underkastet seg. I et brev til Lucien
skrev han at «noen annen ære enn hos ham, med ham, gjennom ham, og dessverre,
for ham» ikke fantes. Bernadotte ble den 14. mai 1804 utnevnt til guvernør og
øverstkommanderende i kurfyrstendømmet Hannover. Etter at Napoléon Bonaparte
utnevnte seg selv til keiser, ble Bernadotte sammen med ni andre generaler
utnevnt til marskalk av Frankrike.

Bernadotte ankom Hannover den 17. juni 1804 og ble vel mottatt; ryktene hadde
gått om ham og hans soldaters disiplinerte opptreden ved Rhinen. I løpet av få
uker ga Bernadotte både lokal administrasjon og Universitetet i Göttingen klare
tegn på en mer rettferdig forvaltning enn hva forgjengerne hadde stått for.
Bernadottes gode omdømme må sees i lys av hans offiserskollegers fremferd, det
var på denne tiden vanlig for franske generaler å berike seg på flere måter i
okkuperte områder.

Den britiske kongen Georg III var også konge over Hannover. Britene fulgte
derfor nøye med fra det nøytrale Hamburg, ved diplomaten George Rumbold.
Bernadotte fikk ordre fra Napoléons politiminister Joseph Fouché om å pågripe
Rumbold, da han var mistenkt for å være britenes spionleder i Tyskland. Det var
en enkel operasjon for de franske styrkene, men vakte stor oppstandelse, og
Rumbold ble senere satt fri etter prøyssisk påvirkning. I sin propaganda gikk
britene hardt ut mot Bernadotte, men underhånden erkjente de at Rumbold var
blitt behandlet hensynsfullt.

I desember 1804 var Bernadotte i Paris for å delta ved kroningen av Napoléon som
keiser. Bernadottes forsoning med Napoléon ga et rikt utbytte. I tillegg til økt
lønn fikk paret Bernadotte overta huset til general Moreau i rue ďAnjou 28,
etter at Moreau ble sendt i eksil. Bernadotte returnerte til Hannover i midten
av februar 1805. Vinteren 1804 og våren 1805 lindret han en hungersnød ved
organisering av kornimport. På forsommeren 1805 kom Désirée til sin mann i
Hannover, hun likte seg der, men oppholdet ble kortvarig. I 1805 ansatte
Bernadotte barndomsvennen Louis Marie de Camps som sin sekretær og fortrolige.
Tiden i Hannover var en milepæl for Bernadotte, det var første gang han over
lengre tid virket selvstendig for en større enhet og administrerte både militære
og sivile.

I august 1805 oppgav Napoléon planene om invasjon av Storbritannia og sendte sin
Grande Armée østover mot den tredje koalisjonen. Bernadotte ble den 29. august
beordret til å føre 15 000 av sine soldater fra Hannover til Würzburg. Der
skulle han møte hovedstyrken fra Frankrikes bayerske allierte med 20 000
soldater, og de to styrkene skulle danne I. korps med Bernadotte som sjef. I den
franske fremrykkingen skulle Bernadottes I. korps danne venstre fløy og avskjære
mulig retrett for den østerrikske hovedstyrken under general Mack, i det som
senere ble kjent som Ulm-felttoget.

Bernadottes styrker holdt god disiplin tross den slitsomme marsjen, 350 km på ti
dager. Fra Würzburg gikk ferden via Ansbach til Eichstätt og Ingolstadt. Ansbach
tilhørte det nøytrale Preussen, og den franske nøytralitetskrenkelsen ble av
Bernadotte gjennomført med så lite belastning for lokalbefolkningen som mulig.
Den 12. oktober gikk Bernadottes styrke inn i München, tok 1500 fanger og
avventet et mulig angrep fra Mikhail Kutuzovs styrke for å unnsette Mack.

Etter den franske seieren ved Ulm-felttoget ble Bernadottes styrker fra den 26.
oktober 1805 sendt mot general Kutuzovs russiske armé. Den 30. oktober inntok de
Salzburg. Hans korps ble deretter beordret nordover mot Melk, for der å krysse
Donau og kjempe mot Mikhail Kutuzovs styrke. Det var umulig for Bernadotte å
krysse Donau så raskt som Bonaparte forlangte, og Kutuzovs armé unnslapp. Det
gjorde Bonaparte rasende. I et brev til broren Joseph skrev han: «Bernadotte har
klart å miste en dag for meg, og på én dag henger verdens skjebne.»

Etter kryssingen av Donau drev Bernadotte sitt korps nordover og etablerte
kvarter i Iglau, da det var klart at et avgjørende slag kom til å bli utkjempet
i Mähren. Den 29. november 1805 ble den franske delen av hans korps beordret mot
den lille byen Austerlitz. Bonapartes plan var å lokke fienden til å angripe noe
de trodde var en mindre styrke. Bernadottes I. korps ble holdt tilbaketrukket,
men gjorde en viktig innsats da de 2. desember 1805 ble satt inn i slaget ved
Austerlitz. Napoléon var svært fornøyd med Bernadottes bidrag til seieren, og
etter den fransk-østerrikske fredsavtalen i Pressburg ble han utnevnt til
guvernør i Ansbach.

I Ansbach gjorde Bernadotte igjen et bra inntrykk som rettferdig administrator.
På denne tiden begynte Napoléon å dele ut landområder til slektninger og nære
medarbeidere, og mange forventet at Bernadote skulle bli utnevnt til hertug av
Ansbach. I stedet ble han den 6. juli 1806 utnevnt til fyrste av Pontecorvo i
Italia. Paret Bernadotte besøkte aldri Pontecorvo, og inntektene derfra var
såpass sparsomme at Bonaparte garanterte et visst tilskudd. Utnevnelsen vakte
likevel misunnelse blant mange av Napoléons marskalker og generaler.

Høsten 1806 brøt krigen igjen ut, og Bernadotte fikk på ny kommando over I.
korps i felttoget mot Preussen. Han skulle samle sine 21 000 mann ved Nürnberg
og derfra være fortropp i fremrykkingen mot Leipzig i Sachsen (Preussens
allierte) og til sist Berlin. I midten av oktober 1806 tilbakela Bernadottes I.
korps 120 km i vanskelig skogsterreng og var langt foran de andre styrkene, noe
som ga ham en dårlig utgangsposisjon da Napoléon endret stridsplan. Det ble ikke
bedre av at Napoléons stabssjef Berthier ga uklare ordrer og at forholdet mellom
marskalkene Davout og Bernadotte, som opererte nær hverandre, ikke var det
beste.

Da kampene begynte den 14. oktober, valgte Bernadotte å forsøke å nå Napoléons
styrke ved Jena i stedet for å støtte marskalk Louis Nicolas Davouts kamp mot
overlegne prøyssiske styrker ved Auerstedt. Det førte til at Bernadottes I.
korps uteble fra det som senere ble kjent som slaget ved Jena-Auerstedt eller
«dobbeltslaget». Ifølge Napoléons memoarer undertegnet han rett etter slaget en
ordre om krigsrett mot Bernadotte, men lot den ligge ved tanke på familiens, dvs
Joseph, Julie og Désirées reaksjon, Bernadottes innsats de følgende dagene var
også formildende. Mye tyder på at feilen lå hos Napoléon selv, planleggingen var
svært sentralisert, og marskalkene hadde ikke selv oversikt over strategien. Når
så Napoléon og hans stabssjef Berthiér hadde gjort en så alvorlig feil, var det
viktig å finne en syndebukk, i dette tilfelle Bernadotte, så myten om Napoléons
ufeilbarlighet kunne vedlikeholdes.

Bernadotte opptok forfølgelsen av fienden, og tre dager senere lyktes det ham å
overrumple de prøyssiske styrkene ved Halle. Den første uken etter dobbeltslaget
tilbakela hans styrker 150 km i ilmarsj over slettene i Nord-Tyskland.
Bernadottes I. korps gikk over Elben den 22. oktober, inntok Brandenburg tre
dager etter, og stormet den 6. november Lübeck, der Gebhard Leberecht von
Blücher dagen etter ble tvunget til å kapitulere og overga seg. De franske
soldatenes herjing i det de antok var en fiendtlig by var fryktelig. Bernadotte
tok grep om de styrker som var underlagt ham og beordret dødsstraff for
plyndring, noe han i ettertid både ble takket og belønnet for av byens senat.

Den 6. november 1806 kom Bernadotte for første gang i kontakt med svenske
tropper. På elven Trave overrasket og tok han til fange en liten svensk styrke
på rundt 1 000 mann, som etter retrett fra Lauenburg befant seg på vei hjem.

Fangene ble behandlet vel og ble siden på den franske marskalkens ordre sendt
videre til hjemlandet. De svenske soldatenes sjef, oberst Gustaf Fredrik Mörner,
ble innkvartert hos Bernadotte i påvente av hjemsendelse, og marskalken var
nysgjerrig på skandinaviske forhold. Den svenske styrken ble imponert av
Bernadotte, etter god forpleining ble de hjemsendt til Östergötland. Ved
hjemkomsten fortalte de hvor fornøyd de selv og innbyggerne av Lübeck var med
fyrsten av Pontecorvo.

Selv om Preussen var slått fortsatte Russland krigen, og Bernadotte fikk ordre
om å forlate Lübeck med I. korps mot Thorn via Posen så snart som mulig. På
tross av kraftig sludd marsjerte styrken 200 km på 35 timer. Ved ankomst til
Thorn ble han velvillig mottatt av Napoléon og fikk kommando over den venstre
flanken av la Grande Armée, med marskalkene Michel Ney og Jean-Baptiste
Bessières under seg. I over to måneder kjempet Bernadottes styrker mot den tyske
generalen Levin August von Bennigsen, som ledet de russiske styrkene, i et
område som Bernadotte beskrev for sin svoger Joseph Bonaparte som «det verste i
verden».

Bernadottes styrker utmerket seg i stridigheter i desember 1806 langs veien
mellom Thorn og Grodno, men det var dårlig med proviant, og Bernadotte presset
på Napoléon for å få tillatelse til å gå i vinterkvarter. Bennigsens styrker
fortsatte å kjempe tross vinteren og angrep overraskende ved Osterode. Kun en
rask reaksjon fra Bernadotte gjorde det mulig for ham å slå Bennigsen i slaget
ved Mohrungen den 25. januar 1807.

I januar 1807 forsøkte Napoléon å lure Bennigsen i en felle, men de russiske
styrkene fanget en rekke av de franske kurérene, og han trakk seg i stedet
tilbake mot nordøst i retning Königsberg. Det førte til at Bernadottes I. korps
var uten ordrer i en uke og derfor ikke ble satt inn i slaget ved Eylau. I
ettertid ble Bernadotte klandret av Napoléon for at hans styrker ikke deltok.
Under selve felttoget innså staben ved hovedkvarteret at Bernadotte ikke kunne
lastes; feilen lå hos Berthier, som var uforsiktig med utsendelse av ordrer. Et
par uker etter Eylau skrev Napoléon til Bernadotte og omtalte respektfullt hans
omtanke for I. korps, og senere på vinteren ble Bernadotte meddelt at hans bror
i Pau hadde fått en pensjon og blitt tildelt æreslegionen.

Bernadotte etablerte hovedkvarter på slottet Schlobitten i mars 1807, og uventet
kom Désirée på besøk, en reise på 1300 km på dårlige vinterveier. I begynnelsen
av juni angrep Bennigsens styrker Bernadottes I. korps ved Elbląg. Bernadotte
skyndte seg til Spanden, hvor korpset 4. juni slo tilbake en rekke angrep fra
prøyssiske tropper. Dagen etter, mens han oppildnet forsvarerne av det franske
brohodet ved Spanden, ble han truffet av en kule i halsen og alvorlig såret. Han
ble ført tilbake til Marienburg, og med pleie av leger og Désirée kom han på
bedringens vei. Grunnet skaden var Bernadotte fremdeles syk under det avgjørende
slaget ved Friedland, men ved festlighetene rundt markeringen av freden i Tilsit
var Bernadotte såpass frisk at han kunne delta.

Etter freden i Tilsit i juli 1807 ble han samme måned utnevnt til guvernør over
hansabyene Hamburg, Bremen og Lübeck, med hovedkvarter i Hamburg. Napoléons
ordre var å innordne Nord-Tyskland i kontinentalblokaden ved å sperre havnene
for handel med Storbritannia og oppmuntre til handel med Frankrike. Bernadotte
skulle hindre britene i å få fotfeste i Danmark og forberede en invasjon av
Sverige om landet fikk ytterligere subsidier fra Storbritannia. Han forsto snart
at en streng håndheving av blokaden ville bety økonomisk ruin for byene, og
innbyggerne var svært takknemlige for hans fleksible praktisering av
handelsforbudet. Danmark var et like følsomt spørsmål, det overraskende britiske
angrepet på København og konfiskeringen av flåten fant sted knapt en måned etter
Bernadottes ankomst til Hamburg. Han hadde hverken disponible tropper eller
planer for assistanse til danskene. Etter Danmark-Norges allianse med Frankrike
flyttet Bernadotte i oktober 1807 hollandske soldater til Jylland og spanske
soldater til Fyn.

I begynnelsen av februar 1808 var Bernadotte i posisjon for å invadere Skåne i
Sverige med en kombinert spansk, hollandsk, dansk og fransk styrke. På tross av
Napoléons løfte til tsar Alexander om støtte i Finskekrigen forholdt Napoléon
seg passiv, han ønsket ikke en rask russisk seier. I brev til Napoléons
stabssjef Berthier skrev Bernadotte at han var overbevist at han kunne ta seg
over Øresund, erobre det sørlige Sverige og «kanskje til og med innta
Stockholm». Samtidig var han lettet over å slippe, han var ikke sikker på de
spanske styrkenes lojalitet, og byrden ved å okkupere nok et land med franske
styrker var heller ikke fristende. [note 4]

Under tiden i Hamburg holdt Bernadotte seg godt orientert om svenske forhold, og
han meldte til Napoléon at det var en innflytelsesrik gruppe innen den svenske
adelen som var positive til Frankrike, men hatet Danmark. Han anså det derfor
som en alvorlig feilbedømming å blande seg inn i skandinavisk politikk som
danskenes beskyttere. Da troppene hans ble stasjonert i Danmark, bodde
Bernadotte en periode i Odense og fikk besøk der i mars 1808 av Désirée og
sønnen Oscar. Hun ble ikke lenge, da hun fant Odense kjedelig, men høsten 1808
besøkte hun og sønnen sammen Bernadotte i Hamburg og ble der vinteren over.

Bernadotte selv var mismodig, på tross av inntekter fra gods han hadde fått av
Napoléon i Polen, Westfalen og Hannover følte han seg tilsidesatt. Da over 9
tusen av hans spanske soldater i Danmark i august 1808 rømte med britiske skip
for å slutte seg til den spanske selvstendighetskrigen, mistenkte han at det ble
brukt av hans motstandere. De spanske troppenes flukt ble muliggjort ved
Bonapartes direktiv om utplassering på de danske øyene. Bernadotte bar også et
ansvar, siden han viste en svært stor tillit til styrkene og deres kommandant,
general Pedro Caro y Sureda, marki av Romana.

I februar 1809 ble Bernadotte igjen syk. Han spyttet blod, og Désirée fikk
etterhvert overtalt ham til å holde sengen. Samtidig var det nye trusler om krig
med Østerrike. Bernadotte fikk ordre om å marsjere til Hannover med general
Dupas franske divisjon. Deretter skulle de rykke raskt frem til Dresden, hvor
Bernadotte skulle ta kommando over den saksiske arméen. Sammen med Dupas'
divisjon skulle det utgjøre IX. korps av la Grande Armée i Tyskland. Bernadotte
protesterte, dels var helsen dårlig, og dels var han negativ til å ha ansvar for
en tysk styrke etter misforståelsene som hadde hindret ham fire år tidligere.

Bernadottes innvendinger fikk ingen aksept i Paris, og i midten av mars 1809
hadde han frisknet såpass til at han begynte på reisen til Hannover og Sachsen.
Da han ankom Sachsens hovedstad Dresden i slutten av mars, viste det seg at han
ikke var ventet, og han ble rasende da han fant ut at ordre til han ble sendt
via Davouts hovedkvarter. Bernadotte truet igjen med å trekke seg tilbake, men
det ble ikke godtatt. Mer sårende enn intrigene rettet mot Bernadotte, var det
at han ble mistenkt for å være en del av inkompetansen i den franske
generalstaben. Et av mange eksempler var hvordan Dresden ble uten forsvar etter
Bernadottes avmarsj med de saksiske troppene. En østerriksk styrke plyndret byen
to uker senere. Da Bernadottes saksiske tropper fikk vite at deres hjemland ble
plyndret, mens de var i felt for Frankrike, sank stridsmoralen.

Bernadottes to saksiske divisjoner marsjerte fra Dresden den 16. april 1809.
Etter stadig skiftende ordre fra Berthier var styrken ved Linz den 17. mai, og
sammen med en annen tysk styrke under fransk kommando slo de tilbake et
østerriksk angrep i slaget om Linz-Urfahr. Etter et par uker i Linz forflyttet
styrken seg og hadde i tre uker før slaget hovedkvarter ved Sankt Pölten.
Bernadottes klager ble etterhvert delvis fulgt opp, han ble tildelt general
Dupas' divisjon som strategisk reserve og ble invitert til Napoléon som da
residerte i slottet Schönbrunn.

Etter å ha ankommet Wien og tatt seg over pontongbroen over Donau, nådde
Bernadottes styrke den lille byen Aderklaa på ettermiddagen 5. juli 1809. Ved
videre angrep mot de østerrikske stillingene ble de slått tilbake, og da
Bernadotte ba om sin reserve, fikk han vite at den var avgitt til andre, noe han
sterkt beklaget overfor en stabsoffiser. Han kritiserte også Napoléon for et
hensiktsløst frontalangrep med tilsvarende store tap. Om morgenen den 6. juli
forkortet Bernadotte frontlinjen ved en retrett fra Aderklaa, da han etter mange
års erfaring med kamp mot østerrikerne regnet med at de ville gå til motangrep,
noe som viste seg å stemme. Napoléons stab fikk imidlertid ikke beskjed om
retretten, og Napoléon tolket det som at Bernadotte ikke fulgte ordre, noe som
gjorde at forholdet dem imellom igjen ble forverret.

Bernadottes saksiske styrker betalte en høy pris for den franske seieren i
slaget om Wagram. Over en tredjedel av dem ble skadet eller drept, og han
forsøkte i flere dager å få bedre pleie for de sårede. Ettersom Bernadotte anså
at hans styrker urettmessig ble utelatt i Napoléons bulletin om slaget, skrev
han en egen dagsordre hvor han hyllet deres innsats. Da Napoléon fikk kjennskap
til dette, ble han så misfornøyd at Bernadotte uken etter ble gitt tillatelse
til å vende hjem «grunnet helsen». I virkeligheten var han i dyp unåde hos
keiseren.

Han var tilbake hos Désirée og Oscar den 25. juli, uten oppdrag. Tre dager etter
begynte britene et invasjonsforsøk av Walcheren med Antwerpen som første mål.
Den 12. august fikk Bernadotte av politi- og innenriksminister Joseph Fouché,
etter ordre fra Napoléon, oppdraget å lede forsvaret av keiserdømmet mot
invasjonsstyrken. Situasjonen i den strategiske havnebyen Antwerpen var kaotisk
ved Bernadottes ankomst den 15. august, og han organiserte omfattende
forsvarsstillinger. Byen ble imidlertid aldri angrepet fordi invasjonsforsøket
løp ut i sanden.

Etterpå utstedte Bernadotte en ny dagsordre hvor han priset forsvarernes mot og
patriotisme. Da Napoléon fikk høre om det, mistenkte han Bernadotte og Fouché
for å konspirere mot seg, og han kalte Bernadotte til seg i Wien. Etter å ha
brukt 9 dager på den 1350 km lange reisen var Bernadotte den 9. oktober 1809
igjen i Wien og hos Napoléon på Schönbrunn. En meget kjølig keiser utba seg
forklaring, noe Bernadotte turnerte ved elskverdige og imøtekommende svar.
Napoléon ønsket ham imidlertid vekk fra Paris og tilbød ham å bli
generalguvernør i Roma. Bernadotte avviste ikke tilbudet, men ba om og fikk
innvilget en tids sykepermisjon, som han ønsket å tilbringe ved et kursted. I
åtte måneder etter tilbakekomsten fra Wien var han uten offisielle oppgaver og i
halvveis unåde. Hans modus vivendi med Bonaparte fra 1804 hadde nådd sin grense.

I 1809 gjorde svenske offiserer opprør mot kong Gustav IV Adolf etter nederlaget
mot Russland i finskekrigen og tapet av Finland. Den avsatte kongens barnløse
onkel, Karl XIII, ble valgt til ny svensk konge, og svensk utenrikspolitikk ble
diametralt endret. Fra å være motstandere av Frankrike under Napoléon ble målet
vennskapelige forbindelser med Europas dominerende hersker og makt. Tronfølgen
ble sikret i 1810 ved at kongen adopterte en dansk prins, Christian August av
Augustenborg. Christian August tok navnet Carl August som svensk kronprins, men
døde brått i mai 1810, samme år som han kom til Sverige som tronarving.

Christian Augusts død skapte en vanskelig situasjon, og general Georg
Adlersparre fryktet at de såkalte gustavianerne ville samle seg om den avsatte
kongens sønn, prins Gustav, som ny kronprins. Adlersparre rådet Karl XIII og
statsrådet til snarest å tilby tronen til den avdødes eldre bror, hertug Fredrik
Kristian II av Holstein-Augustenburg og å få den franske keiser Napoléons
godkjennelse. Det ble sendt to kurerer til Frankrike, den ene var friherre og
løytnant Carl Otto Mörner. Mörner sympatiserte med en gruppe som anså at en
fremstående franskmann kunne løfte Sverige ut av forfallet og lede en
revansjekrig mot Russland.

Mörner ankom Paris 20. juni 1810. Etter at kurérmeldingen var levert, begynte
han å arbeide for sitt eget forslag. En fransk venn hjalp ham å få kontakt med
Jean Baptiste Bernadotte, og de møttes hjemme hos Bernadotte den 25. juni 1810.
Overfor Bernadotte hevdet Mörner at han talte på vegne av mange svensker da han
spurte om den franske marskalken ville bli svensk kronprins. Bernadotte var
reservert, men avviste ikke tilbudet. Mörner møtte deretter general Fabian
Wrede, som befant seg i Paris, og klarte å vinne hans støtte for forslaget.

Dagen etter avla Wrede en visitt hos Bernadotte, som da viste klar interesse for
tanken og anslo at Napoléon ikke ville motsette seg det. Med dette svaret, og et
brev hvor general Wrede lovpriste Bernadotte, forlot Mörner Paris. Etter
hjemkomsten til Stockholm den 12. juli oppsøkte Mörner utenriksminister Lars von
Engeström samt hovkanslern, statsråd Gustaf af Wetterstedt, som «til sin store
forbauselse» fikk informasjon om forslaget til ny kronprins. Sveriges minister i
Paris, friherre Gustaf Lagerbielke, fikk først etter Mörners avreise kunnskap om
Mörners egenrådige handling.

Paret Bernadotte forlot Paris 26. juni for et tre ukers kuropphold i
Plombières-les-Bains. Før avreisen sendte Bernadotte et brev til Napoléon om det
svenske tilbudet. Keiseren var overrasket, dels hadde han ikke hørt noe annet
fra den svenske ambassadøren enn at Sverige ønsket hertugen av Augustenborg, og
dels mente han at andre franske marskalker var mer passende, som Eugène de
Beauharnais, men han takket nei. Under ukene ved kurbadet ble Bernadotte holdt
godt orientert om forholdene i Sverige ved ekspresskurér, en hjelp han fikk fra
takknemlige kjøpmenn i Hamburg.

Den 21. juli var Bernadotte tilbake i Paris. Det var ennå ikke avklart hvem som
skulle få den svenske tronen, og han innså at han trengte en støttespiller. Han
kontaktet derfor en fransk kjøpmann, Jean Antoine Fournier, som hadde bodd
seksten år i Sverige. Fournier fikk i oppdrag å reise til Sverige som
Bernadottes talsmann, utstyrt med medaljonger med portrett av ekteparet
Bernadotte og sønnen, han ble videre instruert om å nevne Bernadottes formue.
Kampanjen for Bernadotte i Sverige ble etterhvert et slags parti. Napoléon
avventet med å si hvem han ønsket som svensk tronfølger, og det bidro til å
holde flere muligheter åpne.

Grunnet den usikre situasjonen i Stockholm etter lynsjingen av Axel von Fersen
ble Riksdagen åpnet i Örebro den 30. juli 1810. Den svenske regjeringen
fastholdt etter noe nøling sitt første forslag. I stendenes hemliga utskottet
var allerede den 8. august 11 av 12 representanter for hertugen av Augustenborg,
kun Fabian Wrede var imot. Fourniers ankomst til Örebro og hans arbeide for
Bernadottes kandidatur fikk imidlertid mange av riksdagsmennene til å endre
oppfatning. At Napoléon tilbakekalte sin chargé d'affaires i Stockholm,
Désaugiers, som hadde støttet Frederik VI, antydet for svenskene at Napoléon
neppe ville være misfornøyd med valget av Jean Baptiste Bernadotte som svensk
tronarving. En viktig faktor var også Bernadottes omfattende erfaring som leder,
noe hertugen av Augustenborg manglet. Selv om eneveldet ble avskaffet i Sverige
ved forfatningen av 1809, var staten fremdeles dominert av en sterk kongemakt,
en rolle som den svekkede Karl XIII ikke kunne fylle.

Det hemliga utskottet holdt den 16. august 1810 en ny votering, som med 10 mot 2
stemmer godkjente valget av den franske marskalken. Den 21. august ble han av
stendene under stormende jubel valgt til kronprins. Den allmenne følelse av
behovet for en sterk leder med tanke på de dårlige tidene, ulykkene året før og
senest anarkiet ved Axel von Fersens død, medvirket vesentlig til valget av
Bernadotte. Håpet om at Sverige med en fransk marskalk som leder og med
Napoléons hjelp kunne gjenerobre Finland, var også en viktig faktor. Nølende gav
Napoléon sitt samtykke, og den 23. september skrev han en fullmakt for
Bernadotte til å ta tittel og rang som kronprins av Sverige.

Bernadotte ble løst fra sine forpliktelser som fransk undersått og reiste fra
Paris den 30. september 1810 med grev Mörner som følge. Han ankom Danmark i
midten av oktober og antok den 19. oktober på det svenska konsulatet i Helsingør
den lutherske tro i nærvær av erkebiskop Jakob Axelsson Lindblom, prostene Palm
og Nordvall og noen svensker. Dagen etter, den 20. oktober, steg han i land i
Helsingborg. Han ankom Drottningholm slott den 30. oktober 1810, hvor han for
første gang møtte kong Karl XIII og dronning Hedvig Elisabeth. Kongen var
avventende før møtet, men både han og dronningen ble raskt sjarmert og imponert
av Bernadotte.

Den 2. november holdt Jean Baptiste Bernadotte sitt høytidelige inntog i
Stockholm og mottok den 5. november i rikssalen stendenes hyllest, etter å ha
avlagt troskapsed til Karl XIII og av ham blitt adoptert under navnet
Carl Johan. Den landflyktige franske offiseren Charles Jean-Baptiste de
Suremain, da i svensk tjeneste, skrev i sine memoarer om Bernadottes ankomst til
Stockholm: «Jeg for min del ble forbløffet over hvor vel en tidligere
revolusjonssoldat falt inn i prinsrollen.».

Selv enkedronning Sofia Magdalena, mor til den avsatte kong Gustav IV Adolf,
omtalte den nye kronprinsen som «et lykkelig valg, en prins som er imøtekommende
på alle sett». Désirée og Oscar forlot Paris i slutten av november og ankom
Stockholm først den 6. januar 1811. For Désirée var byen og slottet en
skuffelse, og den var gjensidig. I sin dagbok skrev dronning Hedvig Charlotta
følgende: «Prinsessen er liten, ser ikke bra ut, og har ingen figur... Hennes
sjenerthet gjør henne brysk... Et bortskjemt barn, men snill, vennlig og
medfølende.»

I juni reiste Désirée til kurstedet Plombières-les-Bains, og planen var å
returnere til Stockholm så snart helsen var bedre. Det tok imidlertid tolv år
før hun igjen var tilbake i Sverige. Fra kuroppholdet reiste hun først til La
Grange, deretter til huset i rue ďAjou 28 i Paris.

Karl Johan hadde gode talegaver, men lærte seg aldri å snakke svensk, noe han
etterhvert angret dypt. Kongen fikk undervisning i svensk av bibliotekaren P.A.
Wallmark i årene 1810–1813, men gjorde seg bare sporadisk nytte av det, og i
korte perioder.

Det svenske hoffet var ved Karl Johans ankomst preget av streng etikette, noe
han endret i en mer uformell retning. Endringene besto særlig i at flere
representanter for det fremvoksende borgerskapet ble invitert og involvert i
møter ved slottet. Hensikten var å forsterke båndene mellom kongehuset og
borgerskapet. Under de 26 år han regjerte ga Karl Johan 20-25 tusen audienser, i
tillegg kom de audienser han ga under opphold i Norge.

Sentralt i hva som senere ble kjent som «1812-års politikk» var Karl Johans
oppfatning at Sverige for å beskytte sine «naturlige grenser» på alle sider
burde søke union med Norge. Deretter skulle Sverige-Norge unngå å dras inn i
europeiske konflikter. Kronprins Karl Johan måtte snart tre inn som regent da
Karl XIII fikk et slag mindre enn en måned etter hans ankomst til landet. Siden
han var ukjent med svenske forhold og ikke kunne språket, måtte han støtte seg
på dem innen samfunnslivet som behersket fransk flytende, blant dem grev Mörner,
brødrene Gustaf Löwenhielm og Carl Axel Löwenhielm, hovkansleren Gustaf af
Wetterstedt, general Carl Johan Adlercreutz, general Magnus Björnstjerna og
general og diplomat Kurt von Stedingk.

Når det gjaldt utenrikspolitikk, var Karl Johan derimot overlegen sine
rådgivere, og helt fra sin første tid i Sverige bestemte han egenrådig og ofte
uten å konsultere statsrådet. Med seg til Sverige tok Karl Johan sin tvil om
Napoléons styre. Tvilen ble forsterket ved at Frankrike kort etter hans ankomst
tvang Sverige til å overholde kontinentalblokaden og erklære krig mot
Storbritannia. Napoléons krav satte Sverige og Karl Johan i en svært vanskelig
situasjon, krigen mot Storbritannia ble derfor bare et spill for å tekkes
Frankrike, og handelsforbindelsene med britene ble opprettholdt i smug. Karl
Johan viste raskt interesse for ideen om å styrke Sverige ved å erobre Norge,
mens han var kjølig overfor det allmenne svenske ønsket om å forsøke å
gjenerobre Finland. For å lykkes som tronfølger måtte han enten vinne Finland
eller Norge, for å vinne Norge måtte han stå på seierherrenes side etter
Napoléonskrigene, og Danmark måtte være blant taperne.

Kort etter sin ankomst til Sverige etablerte Karl Johan et hemmelig politisk
politi. Bakgrunnen var dels hans erfaringer fra Frankrike, datidens mest utbygde
politistat, dels Sveriges urolige historie med kongemord, statskupp og sist
mordet på Axel von Fersen, men også basert på hans overutviklede mistenksomhet.
En av dem som fikk unngjelde for dette, var generalmajor Gustaf Mauritz Armfelt,
som urettmessig ble utvist fra landet.

Fra sine år i Frankrike hadde Karl Johan kunnskap om bank- og finansvesen og var
vel kjent med fordelene ved en stabil økonomisk politikk. Han arbeidet derfor
for å stabilisere de svenske finansene ved å få balanse i statens utgifter. For
å få bedre tilgang til kreditt tok han initiativ til opprettelse av sparebanker
etter britisk mønster, og de første sparebankene ble opprettet i 1810. Karl
Johan mente at den kraftige inflasjonen var forårsaket av spekulanter og
fremmede lands agenter. Han drev derfor dels en proteksjonistisk politikk med
begrensning av import, dels valutaspekulasjoner med egne og statens midler for å
motvirke den svenske valutaens fall mot hamburger banco.

Utover våren 1811 prøvde Karl Johan å få fransk støtte til tanken om svensk
overtakelse av Norge. Napoléon var avvisende, men samtidig så interessert i
Finland at Karl Johans utsending forsto at et fransk angrep på Russland ble
forberedt.

Uten foregående krigserklæring besatte franske styrker Svensk Pommern i slutten
av januar 1812. Det gav Karl Johan hva han trengte: et argument mot den svenske
opinionens dyrking av Napoléon og dens fiendtlighet mot Russland. Det ble raskt
innledet forhandlinger mellom Sverige og Russland gjennom den russiske
ambassadøren Jan Pieter van Suchtelen i Stockholm og Carl Axel Löwenhielm i St.
Petersburg. Forhandlingene førte til at tsar Alexander i april 1812 lovet å
støtte dansk avståelse av Norge til Sverige. Til gjengjeld måtte Sverige
akseptere russisk kontroll av Finland og gå med i krigen mot Napoléon. Karl
Johan forsøkte også å bearbeide den britiske envoyé (ambassadør) Edward Thornton
for å få britisk støtte til kravet om Norge. Karl Johan lovet blant annet at
Norge ikke skulle innlemmes i Sverige, «men få indre selvstyre med egen
nasjonalforsamling og egne lover».

Våren og sommeren 1812 var riksdagen igjen samlet i Örebro. Med en svært spent
utenrikspolitisk situasjon fikk Karl Johan tilslutning til å opprette en
vernepliktig armé, innkreve ekstra krigsskatter, øke apanasjeen og kontrollere
pressen ved å innføre «indragningsmakten». Den ga myndighetene rett til å stanse
en avis som kom med uønsket kritikk av den nye politikken. I teorien var
indragningsmakten en kraftig begrensning av trykkefriheten, i praksis viste den
seg mindre virkningsfull.

Blant de problemene Sverige sto overfor var finanskrise, med høy inflasjon og
høy utenlandsgjeld. Utgiftene til finskekrigen belastet landets økonomi, og i
1809 ble Sveriges Riksbank tvunget til å forlate sølvmyntfoten. Under riksdagen
i 1812 satte Karl Johan frem forslag om betalingsnekt til kreditorer i land
under fransk kontroll. Forslaget var begrunnet med at Frankrike holdt tilbake
svenske skip og fordringer. Dette vedtaket reduserte utenlandsgjelden fra rundt
11 millioner til om lag 4 millioner riksdaler. Under oppholdet i Örebro fikk
Karl Johan vite om Napoléons invasjon av Russland. Det førte raskt til
fredsslutning med Storbritannia. Storbritannia bidro også med økonomisk støtte
for svensk opprustning, og det svenske kravet om Norge ble i prinsipp godtatt. I
brev til Napoléon bekreftet Karl Johan Sveriges nøytralitet, det han kunne tilby
tsar Alexander var en rekke brev med gode råd.

Svensk-russisk forståelse og Karl Johans internasjonale prestisje ble
ytterligere befestet under de siste dagene av august 1812 gjennom et møte i Åbo
mellom Karl Johan og tsar Aleksander I. Tsaren var i en meget presset situasjon
på grunn av Napoléons fremgang, og han søkte Karl Johans råd som forhenværende
fransk marskalk. Han foreslo å gjøre Karl Johan til øverstkommanderende for de
russiske styrkene. Ved en formell avtale undertegnet under møtet ble Sverige
gitt frie hender overfor Danmark, så sant britene godtok det.

Ved disse avtalene forpliktet Sverige seg til å delta i kampen mot Napoléon
(senere kjent som den sjette koalisjonen), mot at Russland lovet å arbeide for
at Sverige skulle få Norge. Dessuten ble det inngått en hemmelig såkalt
familieavtale mellom de to fyrstene, hovedsakelig for å beskytte Karl Johans
dynasti. Under møtet i Åbo antydet tsaren at Karl Johan burde bli Napoléons
etterfølger, en mulighet som under det påfølgende felttoget kom til å komplisere
Karl Johans strategi.

Utover høsten 1812 fortsatte Karl Johan å bearbeide britene, samtidig som han
via svenske agenter forsøkte å påvirke opinionen i Norge for en sammenslutning
med Sverige. I september 1812 kom Germaine de Staël og August Wilhelm von
Schlegel til Stockholm og stilte seg til rådighet for Karl Johan og svensk
diplomati. Selv om han hadde forutsett russisk seier, ble han overrasket over
Napoléons katastrofale retrett fra Russland høsten 1812. Med et svekket
Frankrike var det mulig at Russland og Storbritannia alene kunne vinne krigen,
og uten svensk deltakelse ville kravet om Norge bli avvist.

Storbritannia og Russland forsøkte å få Danmark til å bryte med Napoléon, men
Karl Johan bidro til å stoppe dette ved å varsle sterke økonomiske og
territoriale krav ved en allianseendring. Ved å anerkjenne den avsatte spanske
kongen, fjernet Sverige ved Karl Johan seg ytterligere fra Frankrike, og svenske
og franske diplomater ble gjensidig trukket tilbake.

I begynnelsen av 1813 ble det tilnærming mellom Sverige og Preussen, som brøt
alliansen med Frankrike. Og i mars inngikk Storbritannia og Sverige en formell
allianse. Britene lovet Sverige subsidier på en million pund, og hjelp fra den
britiske flåten for å ta Norge, mot at svenske styrker først ble overført til
Pommern for innsats mot Napoléon. Danmark fikk imidlertid fremdeles støtte fra
det innflytelsesrike Østerrike. Utenriksminister Metternich mislikte Karl Johan
og så et svekket Danmark som uheldig for den fremtidige europeiske maktbalanse.

Den 17. mars 1813 beordret Karl Johan svenske tropper til Stralsund og Rügen for
å gjenerobre Svensk Pommern, en fortropp til styrken på 30 000 mann som Sverige
hadde lovet å sette inn mot Napoléon. Den opprinnelige svenske planen om
erobring av Norge allerede samme år måtte utsettes. Napoléon hadde samlet nye
styrker, og under slaget ved Lützen den 2. mai 1813 var det kun mangel på
kavaleri som hindret franskmennene i å påføre de russisk-tyske styrkene et
avgjørende nederlag. Den 18. mai 1813 ankom Karl Johan Stralsund, mens hans
hustru Désirée fremdeles oppholdt seg i Frankrike, hvor hun forsøkte å megle
mellom Karl Johan og Napoléon. Han fikk også en offisiell henvendelse fra
Napoléon om fortsatt nøytralitet, men begge ble avvist.

Russlands og Preussens våpenhvile med Frankrike 4. juni 1813 kom svært
overraskende på Karl Johan, og han var rasende overfor tsarens budbringer,
general Pozzo di Borgo. Karl Johan mistenkte de to alliansepartnerne for å
sammensverge seg mot ham. General Pozzo lyktes etterhvert å overbevise Karl
Johan om at våpenhvilen kun var taktisk, hensikten var å gi Preussen tid til å
bygge opp sine styrker og bearbeide Østerrike til å tre inn i alliansen mot
Napoléon.

Ved et møte i Trachenberg i Schlesien i juli mellom Karl Johan og Russlands og
Preussens statsoverhoder ble strategien for den videre kampen mot Frankrike
diskutert. Med sin bakgrunn som fransk marskalk var Karl Johan til stor nytte
som bidragsyter til en plan for det kommende felttoget, av den britiske general
William Cathcart omtalt som «kronprinsens plan». Hovedgrepet i planen var å la
tre selvstendige arméer engasjere mindre franske styrker, men unngå Napoléon,
inntil alle tre kunne samles mot ham. Karl Johan fikk kommando over nordarméen,
bestående av svenskene sammen med omkring 95 000 prøyssere og russere. I alt
ledet Karl Johan en hær på 158 000 soldater. I Sverige var alliansen med
Russland svært upopulær. De fleste svensker holdt i 1813 fremdeles mest med
Napoléon, noe som skapte en krevende situasjon for Karl Johan.

Under felttoget var det en interessekonflikt internt i koalisjonen mellom de
andre som ønsket å gjenerobre tapte områder, og Sverige som under fremrykkingen
stadig fjernet seg fra målet om å erobre Norge. Karl Johan forsøkte å spare de
svenske troppene foran oppgjøret med Danmark. Under Karl Johan forsvarte
nordarméen Berlin mot franske angrep. I slaget ved Großbeeren den 23. august
1813 og i slaget ved Dennewitz 6. september 1813 fikk de prøyssiske troppene den
tyngste byrden. Dennewitz var det første større slaget hvor svenske styrker i
stor grad bidro til seier for koalisjonen, og svenskene hadde kun få sårede.

Etter Dennewitz forholdt Karl Johan seg tilsynelatende passiv i ukevis i Zerbst,
noe som bekymret alliansepartnerne Russland, Østerrike og Preussen. Først den 4.
oktober beordret Karl Johan nordarméen til å gå over Elben og rykke forsiktig
sørover gjennom Köthen mot Leipzig.

Under folkeslaget ved Leipzig fra 16. til 19. oktober ble de svenske styrkene
igjen holdt som reserve og ble kun satt inn mot slutten. Den 18. ledet Karl
Johan selv nordarméen i kamp. En rekke flygeblader og Karl Johans gode rykte fra
tidligere felttog i Tyskland gjorde at en rekke tyske avdelinger under fransk
tjeneste gikk over til nordarméen under selve slaget. Perioden fra møtet i
Trachenberg til slaget ved Leipzig markerte høydepunktet for Karl Johans
internasjonale betydning. I planleggingen av felttoget og i ledelsen av
nordarméen ga han et stort bidrag til seieren over Napoléon. Østerrikes og andre
lands inntreden i koalisjonen, Karl Johans forsiktige disposisjon av de svenske
styrkene, sammen med fremrykkingen mot Danmark for å tvinge Norges avståelse,
bidro til at hans posisjon i koalisjonen ble sterkt redusert etter slaget ved
Leipzig.

Etter koalisjonens seier over Napoléon i folkeslaget ved Leipzig hadde Karl
Johan krasse diskusjoner med de andre statslederne om strategien videre. Mens de
andre forfulgte Napoléons styrker inn i Frankrike, marsjerte Karl Johans styrker
nordover. Fra slutten av oktober 1813 til midten av februar 1814 deltok Karl
Johans hovedstyrke ikke i større operasjoner mot Napoléon. Formelt var hensikten
med fremrykkingen nordover å støtte britene mot franske styrker i Hannover og
Hamburg. Men Karl Johans reelle mål var å tvinge kong Frederik VI av
Danmark-Norge til å kapitulere ved å angripe Holstein.

Etter slaget ved Bornhøved 7. desember 1813, Christianspris' kapitulasjon 19.
desember og overgivelsen av Glückstadt 4. januar 1814, var Danmark tvunget til å
gi opp. Ved undertegningen av Kielfreden 14. januar 1814 ble kongeriket Norge
avstått til kongen av Sverige, forent med Sverige i en personalunion. I Kiel
mottok Karl Johan rapporter fra agentene han hadde i Norge om at den danske
stattholderen i Norge, prins Christian Frederik, ville gripe makten om landet
ble forsøkt innlemmet i Sverige.

Etter traktaten i Kiel var det krav fra deler av svensk opinion om at
kronprinsen skulle vende hjem. Samtidig ble Karl Johan advart av den britiske
utenriksminister Castlereagh mot å trekke svenske styrker ut av koalisjonen før
Napoléon var endelig avsatt. Fra Kiel førte Karl Johan sine styrker sørover,
først til Köln, hvor han utstedte en proklamasjon til det franske folk. I
proklamasjonen forsøkte han å forklare sin kamp for sitt nye fedreland Sverige,
men den ble kjølig mottatt. Til tross for tsarens tilsynelatende støtte var Karl
Johan på sidelinjen som kandidat til å bli Napoléons etterfølger.

Karl Johan fortsatte i slutten av februar 1814 med sin hovedstyrke til Liège i
Belgia, hvor han stoppet videre fremrykking, dels på grunn av uenigheter med de
allierte, dels av motvilje mot med militær makt å trenge inn i sitt gamle
fedreland. I Liège ble Karl Johan oppsøkt av en budbringer fra Désirée og
Napoléon, og han ble forespeilet at han ville bli foretrukket som Frankrikes nye
statsoverhode om han som den første av de allierte lederne rykket inn i Paris.
Karl Johan meddelte budbringeren at Napoléon burde abdisere, og selv ville han
ikke gjøre noe som kunne fremkalle borgerkrig, men svare på enhver bønn fra en
samlet nasjon. Karl Johan kom under oppholdet i Liège i stadig sterkere
opposisjon til sine koalisjonspartnere og forsøkte forgjeves å spille en rolle i
spørsmålene rundt Frankrikes kapitulasjon. Hans personlige ambisjoner ble møtt
med mistro og tildels bitterhet av hans svenske stab. Hans holdning til
koalisjonen og lange uvirksomhet i Liège satte unionen med Norge på spill.
Fraværet fra Sverige og mangelen på initiativ for å realisere Kiel-traktatens
bestemmelser ga prins Christian Frederik handlefrihet til å sette seg i spissen
for norske motstandere av unionen med Sverige. Prinsen lot seg utrope til regent
og utskrev valg til en grunnlovgivende forsamling som skulle tre sammen på
Eidsvoll 10. april.

Russiske styrker inntok Paris 31. mars 1814, og som den første av de allierte
statsledere kom tsar Alexander. De første dagene bodde han hos den forhenværende
utenriksministeren Talleyrand og antydet for ham at Jean Baptiste Bernadotte
(Karl Johan) kunne være et bedre alternativ for Frankrike enn Ludvig Bourbon,
men Talleyrand var avvisende.

Fra Liège flyttet Karl Johan sitt hovedkvarter til Brussel. Etter at Napoléon
var styrtet og Huset Bourbon gjeninnsatt i Frankrike reiste han så til Paris,
hvor han ankom 12. april 1814. Karl Johan forsøkte å balansere sin lojalitet til
Sverige og Frankrike. Han støttet ikke de alliertes krav mot Frankrike, og det
ble inngått en separatfred mellom de to landene. Hensikten med besøket i Paris
var å være nær de andre allierte lederne for å kunne sikre unionen med Norge.
Han hadde mottatt urovekkende rapporter fra sine agenter om norsk motstand og
selvstendighetserklæring. Han hadde møter med tsaren, kong Fredrik Wilhelm av
Preussen og Storbritannias utenriksminister Castlereagh. Sistnevnte lovet
fortsatt britisk blokade av norske havner for å legge press på nordmennene. I
midten av mai 1814 forlot Karl Johan Paris og Frankrike, det var siste gang han
satte sin fot i Europa sør for Østersjøen.

I slutten av mai 1814 var Karl Johan tilbake på svensk jord i Karlskrona, og den
10. juni ble han feiret i Stockholm. For Karl Johan var feiringen kortvarig.
Unionen med Norge var ikke gjennomført, og på tross av sendebud fra koalisjonen
i Christiania nektet nordmennene under kong Christian Frederik å godta en
forening med Sverige. I motsetning til de fleste svensker tok Karl Johan den
norske motstanden mot unionen alvorlig. For ham og Sverige var det avgjørende å
få unionen på plass før fredskongressen i Wien skulle tre sammen høsten 1814.
Norsk motstand gjorde en fredelig unionsinngåelse umulig, og begge parter innså
i løpet av sommeren at en krig var uunngåelig. Men Karl Johan var også klar over
at en svensk invasjon ikke måtte føre til varig fiendskap. Sverige måtte unngå å
bli ansett som okkupasjonsmakt, og derfor måtte Norge tilbys en union som ga
landet utstrakt selvstyre. Med tanke på opinionen i utlandet, og særlig i
Frankrike, og en mulig posisjon for ham som statssjef der, var det også viktig
at unionen med Norge måtte oppfattes som en forening mellom to likeverdige
stater.

Da Karl Johan gikk til angrep på Norge 26. juli 1814, trakk de norske styrkene i
Østfold seg generelt tilbake uten kamp. På Kongsvinger-fronten ble invasjonen
møtt med væpnet motstand, fremst ved Lier skanse og i Matrand 5. august.
Samtidig var den svenske fremrykkingen forsiktig, og styrkene var nøye instruert
om å respektere norske uniformerte soldater og privat eiendom. Ettertidens dom
er at både Christian Frederik og Karl Johan handlet klokt i forhandlingene som
fulgte og som resulterte i våpenstillstand 14. august ved Mossekonvensjonen.
Christian Frederik aksepterte det uunngåelige - Norges union med Sverige og hans
egen abdikasjon. Til gjengjeld godtok Karl Johan i hovedsak Norges Grunnlov og
aksepterte at unionen skulle inngås på Mossekonvensjonens vilkår, ikke på
Kiel-traktatens. Til tross for intern svensk motstand ga Karl Johan nordmennene
så gode vilkår at de frivillig kunne gå i union med Sverige som selvstendig
stat, ikke som erobret land.

Sveriges stilling var således raskt endret siden bunnåret 1810. Karl Johan hadde
bidratt til å løfte landet etter statskuppet mot Gustav IV Adolf, og tross alle
vanskeligheter gjennomførte han sitt mål for 1812 års politikk, Norges union med
Sverige.

Etter våpenstillstanden 14. august 1814 oppholdt Karl Johan seg en tid i sitt
hovedkvarter i Fredrikstad i påvente av at Christian Frederik skulle innkalle et
overordentlig Storting for å revidere Norges Grunnlov i henholdt til
Mossekonvensjonen. Grunnloven måtte få de forandringer som var nødvendige for å
inngå i union med Sverige innen våpenstillstandens utløp 14 dager etter at
Stortinget var trådt sammen. Christian Frederik overlot statsstyret til sin
regjering og trakk seg tilbake til Bygdøy. Etter at Stortinget var åpnet,
abdiserte han 10. oktober og forlot Norge. Stortinget drøftet
grunnlovsrevisjonene og forhandlet med svenske kommissærer om formuleringer som
begge parter kunne godta. Den 4. november ble Novembergrunnloven vedtatt, Karl
XIII ble av stortingsmennene enstemmig valgt som norsk konge. Den 9. november
ankom Karl Johan og sønnen Oscar for første gang Christiania med en eskorte av
norske soldater, noe Karl Johan selv hadde insistert på. De besøkende ble
innkvartert i Paléet, og dagen etter holdt Karl Johan hilsningstalen til
Stortingets representanter og avla på den nye kongens vegne ed til Grunnloven.

Til stillingen som norsk førsteminister i Stockholm valgte Karl Johan godseier
Peder Anker, mens hans svigersønn Herman Wedel Jarlsberg fikk den viktige
stillingen som norsk finansminister og reell leder for den norske regjeringen i
Christiania. For å forsøke å styre opinionen i Norge prøvde Karl Johan å
kontrollere hovedstadspressen, dels ved rene bestikkelser og dels ved å nekte
portomoderasjon for kritiske publikasjoner. Karl Johan var skeptisk til den
norske embetsmannsstandens lojalitet, og med god grunn, med studietid i
København var mange av dem nært knyttet til Danmark.

Karl Johan var av flere grunner bekymret over forhandlingene ved
Wienerkongressen. Stortingets aksept av unionen forbedret hans og Sveriges
stilling, men det var flere andre vanskelige spørsmål som måtte avklares, og
over det hele lå Karl Johans frykt for å bli avsatt som tronfølger til fordel
for prins Gustav av Wasa. Mens Wienerkongressen var samlet tok Napoléon igjen
makten i Frankrike og beholdt den i «de hundre dagene» etter tilbakekomst fra
eksil på Elba. Karl Johan tok formelt avstand fra Napoléon og han knesatte
samtidig prinsippet om Sveriges og Norges nøytralitet. Karl Johan hadde på denne
tiden ennå ikke oppgitt håpet om å bli kalt til å lede Frankrike, idet han anså
seg som en kompromisskandidat mellom de for franskmenn forhatte Bourbonerne og
den for stormaktene uspiselige Napoléon.

Samtidig som Karl Johan var overbevist om at Napoléons forsøk på revansj ikke
ville føre frem, var han forferdet over skjebnen flere av hans gamle kamerater
led etter Napoléons nederlag i slaget ved Waterloo. Det kan ha bidratt til at
Sverige i årene etter ble et fristed for mange landflyktige politiske
aktivister. Frankrike ved dets sendemann Rumigny antok at Karl Johan hadde
sympati for sin gamle sjef Napoléon og tilsvarende antipati overfor det nye
styret, noe som var gjensidig.

På tross av Karl Johans bekymring kom Sverige og han selv stort sett godt ut av
forhandlingene under Wienerkongressen. Grunnet oppgjøret etter krigen og
avståelse av Svensk Pommern og Guadeloupe kunne landet og han selv innkassere
solide summer i erstatning. Sverige var samtidig politisk ganske isolert. Av
stormaktenes ledere kunne Karl Johan kun regne tsar Aleksander som
støttespiller. Under den politiske reaksjon etter napoleonskrigene antok mange
europeere at Karl Johans styre ville bli kortvarig. Den utenlandske skepsis til
Karl Johan sto i sterk motstrid til holdningen i Sverige. Etter det vellykkede
felttoget på kontinentet og inngåelsen av unionen med Norge var Karl Johan våren
1815 svært populær.

Etter napoleonskrigene vokste det etterhvert frem en for Karl Johan ganske
besværlig opposisjon blant de svenske stendene. Ved riksdagen samling i 1815
hadde regjeringen i tilfredshet over forbedret økonomi, og tilsynelatende uten
full innsikt om krisens omfang, unnlatt å ta nødvendige initiativer. I stedet
ble det stendene med grev Fredrik Bogislaus von Schwerin i spissen som presset
igjennom endringer i den økonomiske politikken.

Riksdagens beslutning fremmet en proteksjonistisk økonomisk politikk, noe Karl
Johan var mer åpen for enn sine rådgivere. Samtidig fortsatte han fra 1815 å
forsøke å styre den svenske valutaens kurs og benyttet betydelige deler av egne
midler. En politisk beslutning av stor økonomisk betydning som med Karl Johans
medvirkning ble gjennomført i 1815, var nedbetalingen av gjenværende statsgjeld
med pengene fra Svensk Guadeloupe,[note 5] mot en årlig bevilgning til
kongehuset.

En sak som ikke ble løst ved Wienkongressen, var den andel av den dansk-norske
statsgjelden som Sveriges konge på vegne av Norge hadde påtatt seg ved
Kielfreden, i ettertid kjent som gjeldsoppgjøret med Danmark. Norges svake
finansielle stilling gjorde det nødvendig at beløpet ble redusert. Under
forhandlingene ble det fremmet flere motkrav og fra norsk side bedrevet uthaling
for å nå dette mål.

På grunn av den økonomiske krisen i Sverige etter napoleonskrigen ble det
innkalt en «urtima riksdag» (ekstraordinær) 1817–1818. Mot rådet fra en
ekspertkomité arbeidet Karl Johan for en økning av seddelmengden (med
tilsvarende fare for inflasjon), men fikk ikke støtte for det av riksdagen.
Ettertidens økonomiske eksperter har og gitt en negativ vurdering av denne siden
ved hans økonomiske politikk.

I sine siste år som kronprins ble Karl Johan stadig mer urolig over sin
stilling, etter restaurasjonen i Frankrike og den reaksjonære bølge under den
hellige allianse som fjernet andre av Napoléons menn. Ifølge en av hans
motstandere var han «en stygg flekk på et Europa som igjen hadde blitt vakkert».

Da Karl II døde, ble Karl Johan dagen etter, den 6. februar 1818, utropt til
konge. Den 11. mai ble han kronet i Storkyrkan i Stockholm og den 7. september i
Nidarosdomen i Trondheim. Både i Sverige og Norge var begeistringen over
kroningen stor, og Karl Johan ble lykkønsket av de europeiske stormaktene, noe
som bidro til å minske hans bekymring over legitimiteten som tronfølger.

En annen viktig sak for familien Bernadottes legitimitet var prins Oscars
giftermål. Sommeren 1822 dro Oscar med følge på en europeisk reise for å møte
mulige prinsesser. Valget falt på Josefine av Leuchtenberg, noe Karl Johan selv
ivret for. Han mente at hennes tilknytning til både «de gamle og nye
interessene», med en far som var Napoléons general og en mor som stammet fra
flere betydelige tyske fyrsteslekter, var viktig. Til tross for at hun var blitt
dronning av Sverige og Norge, holdt Désirée seg fremdeles i Frankrike under
påskudd av dårlig helse. Dessverre for Karl Johan utviste hun stor interesse for
hertugen av Richelieu, noe han fant høyst upassende for dronningen av Sverige og
Norge. I forbindelse med kronprins Oscars forlovelse og giftermål valgte Désirée
å returnere til Sverige i 1823 sammen med sin kommende svigerdatter.

I 1819 begynte byggingen av det som skulle bli Karlsborgs festning, et enormt
byggverk midt i Sverige. Det skulle være tilfluktssted for styresmaktene om
Sverige ble angrepet. Bakgrunnen for bygget var tapet av Finland til Russland og
den såkalte sentralforsvarstanken. Festningen lå nær Göta kanal og var planlagt
sammen med kanalbygget. Etter napoleonskrigene bygget Sverige delvis ned
handelsbegrensninger mot utlandet og avskaffet produktplakatet. Arbeidet ble
ledet av Carl David Skogman, men ble kun motstrebende akseptert av Karl Johan
som sto for en mer proteksjonistisk linje i handelspolitikken.

Grunnet manglende fremdrift i forhandlingene tok Danmark kontakt med stormaktene
og ba om støtte for gjeldsoppgjøret med Norge. Fra kongressen i Aachen i 1818,
hvor stormaktene påtok seg et slags formynderskap over de mindre europeiske
statene, fikk Karl Johan kraftig press for å løse saken. Han lyktes å få
Storbritannia til å megle, og det ledet til en avtale med Danmark. Den innebar
at de opprinnelige fordringene på 6 millioner riksdaler hamburger banco ble
redusert til 3 millioner med 10 års nedbetalingstid. Gjeldsoppgjøret bidro for
en tid til å å kjøle ned forholdet til Russland, mens Storbritannias megling
knyttet det nærmere til Sverige. Stormaktenes press næret også opp under Karl
Johans bekymring for hans posisjon som valgt monark av Sverige og Norge.

Stortinget var misfornøyd med avtalen om gjeldsoppgjøret og ville ved
behandlingen i 1821 at Sverige skulle påta seg en del av gjelden, noe Karl Johan
avviste. Blant midlene han åpnet for, var betaling av stortingsrepresentanter
for å skifte standpunkt, altså bestikkelse.[note 6] Da beløpet var avklart,
forsøkte Karl Johan å bruke oppgjøret til å presse Norge til en tettere union,
hvor kongen fikk en sterkere stilling. Saken endte med at Karl Johan samlet
svenske og norske tropper på Etterstad utenfor Christiania og understreket at
fortsatt vegring kunne sette Norges forfatning i fare, hvoretter Stortinget
omsider ga etter i mai 1821.

Et av de første stridsspørsmål mellom Karl Johan og Stortinget var spørsmålet om
avskaffelse av adelen. Karl Johan så norsk adel som en viktig støtte for
kongehuset i Norge. Adelen ble vedtatt avskaffet av Stortinget i 1815 og igjen i
1818, og i 1821 var saken oppe for tredje gang. Selv om Karl Johan bestred
Stortingets begrensning av hans vetorett, valgte han å akseptere loven om
adelens avskaffelse i 1821. Det var første gang kongens begrensede veto førte
til at han ikke fikk sin vilje igjennom. Høsten 1814 hadde han gått med på § 79
i Grunnloven, som lar et tredje gangs stortingsvedtak bli lov uten kongens
sanksjon.

Karl III Johan ville knytte de to landene tettere sammen ved den såkalte
amalgasjonspolitikken, men den norske Grunnloven var til hinder, og norske
politikere, fremst blant dem Herman Wedel-Jarlsberg, var imot. Til Stortinget i
1824 kom han derfor med flere endringsforslag til Grunnloven. De ville medføre
utvidet makt til kongen, som absolutt veto og oppløsningsrett. Dette ble avvist
av Stortinget og medførte stridigheter. Karl Johan hadde heller ingen støtte fra
datidens stormakter for en tettere union, og den russiske tsaren var spesielt
negativ.

En gammel grensetvist mellom Norge og Russland ble avklart i 1824 og en endelig
grenseavtale undertegnet i 1826. Karl Johans gode forhold til tsaren bidro
sannsynligvis til å få saken endelig løst. Mot slutten av Karl Johans regjering
ble det nye problemer ved den norske Finnmarksgrensen mot Russland.

Ved Stortingets samling i 1827 ble den såkalte Bodøsaken behandlet, og
Stortinget stilte krav om at den norske statsministeren i Stockholm skulle ha
innflytelse ved behandling av utenrikssaker som angikk Norge. Den første saken
for riksrett ble også fremmet, bakgrunnen var kritikk mot regjeringens bruk av
midler uten Stortingets godkjennelse, reelt en kritikk mot Karl Johan.
Riksrettssaken var en kamp mellom Storting og regjering om forholdet mellom
statsmaktene, og finansminister Jonas Collett ble til slutt dømt på mindre
punkter. Karl Johan ble rasende og oppløste Stortinget før tiden, men oppnådde i
praksis lite.

Opposisjonen i Sverige ble styrket frem mot riksdagen i 1823, og det ble reist
krav om økt næringsfrihet. Det ble igjen strid om finanspolitikken, og Karl
Johan tapte også kampen om økt seddelmengde. Opposisjonen var ennå overveiende
saklig, og kongens person ble som regel holdt utenfor den politiske kampen. Grev
Carl Henrik Anckarswärds økte tyngde blant opposisjonens ledere bidro til å gi
den en mer personlig karakter, og det var også tendenser til å minske
bevilgningene til forsvaret.

Det oppsto konflikter i forbindelse med nordmennenes ønske om å markere
Grunnloven ved å feire 17. mai. Den første større markering av dagen fant sted i
1824, da den ble feiret privat. I 1825 og 1826 ble dagen igjen markert privat,
mens den i 1827 ble markert mer offisielt. Den svenske stattholder Johan August
Sandels tolket under Karl Johans besøk hans utsagn som at han ville «se gjennom
fingrene» på feiring, noe som senere viste seg å være en misforståelse.

I kampen for en tettere union grep Karl Johan, mot sin norske regjerings råd,
til det drastiske tiltak å innkalle et ekstraordinært Storting. For å sikre seg
støtte hos fra tsar Nikolaj I av Russland, informerte den svenske sendemannen i
St. Petersburg om en mulig opphevelse av den norske Grunnloven. Slike tiltak ble
til svenskenes store forbauselse sterkt frarådet av tsaren. Kongen var selv i
Christiania under det ekstraordinære Stortinget i 1828, og han ga klar beskjed
om at feiring av 17. mai var uønsket, noe som ble respektert.

I 1829 var det også nedlagt forbud mot markering av dagen, men det passet slik
at dampskipet med navnet «Constitutionen» anløp Christiania nettopp på dagen for
konstitusjonen, altså Grunnloven. Det førte til jubelrop ved havnen, og etter
hvert en ansamling av mennesker på Stortorget. Etter advarsler fra myndighetenes
side ble mengden til slutt spredd av soldater, noe som senere ble kjent som
Torgslaget. Torgslaget førte til sterke politiske protester i Norge, og
stattholderen, grev von Platen, fikk hard kritikk. Etter hans død samme høst
forble embetet ubesatt, noe som innebar en klar svekkelse av unionen. På tross
av at en rekke av hans rådgivere og embetsmenn var sterkt upopulære og tildels
forhatte i Norge, var Karl Johan selv svært populær, selv etter de sterke
konfliktene på 1820-tallet. Selv om det etterhvert ble tolerert å markere 17.
mai, holdt kongen alltid et visst oppsyn med feiringen.

En hovedfaktor i datidens internasjonale politikk var rivaliseringen mellom
Storbritannia og Russland. Ved en krig mellom de to land ville Sverige og Norge
med lang kystlinje være særlig utsatt. På tross av flere spente situasjoner
mellom de to stormaktene ble det ingen konflikt i Karl Johans levetid. Hans to
riker unngikk en situasjon hvor landenes nøytralitet, som Karl Johans
utenrikspolitikk bygde på, kunne settes i fare. Vennskapet mellom Karl Johan og
Alexander I fortsatte stort sett til dennes død i 1825, og hans etterfølger
Nikolaj I viste Karl Johan stor respekt (som ved hans uventede besøk i juni
1838). Karl Johan fikk kraftig russisk støtte i en for ham svært viktig sak,
kravet om at den avsatte Gustav IV Adolfs sønn skulle slutte å kalle seg prins
av Sverige.

En ganske skarp konflikt med utlandet handlet om den såkalte
«skeppshandelsfrågan». I hovedsak for å skaffe midler til fornyelse av den
svenske marinen ble det i 1825 solgt flere eldre svenske krigsskip, først to og
deretter ytterligere tre. Formelt var kjøperne engelske handelshus, men disse
var bare mellommenn for Spanias amerikanske kolonier, nylig selvstendige, men
ennå kun anerkjent av Storbritannia. For Sverige var transaksjonens politiske
betydning også viktig, håpet var å øke handelen med de nye landene i Amerika.

De andre stormaktene i den såkalte hellige alliansen betraktet disse statene som
opprørsland og protesterte derfor mot salget av krigsskip. Den russiske keiser
Alexander I truet til sist med å støtte spanske represalier mot svensk sjøfart,
om ikke levering av de tre senest solgte fartøyene ble avlyst. Karl Johan sto
lenge for at salget skulle gå sin gang, men ga til slutt etter for statsrådenes
oppfordring om å stoppe salget. Det var for Karl Johan et tap av prestisje både
nasjonalt og internasjonalt. Ifølge kontrakten var Sverige forpliktet til å
betale erstatning, og i stedet for en gevinst endte affæren med tap, noe som
førte til skarpe kommentarer fra statsrevisjonen (1827) og riksdagen
(1828–1830).

Ved riksdagen i årene 1828–1830 hadde regjeringen ved organisering av sine
tilhengere ved friherre Carl Johan af Nordin og grev Magnus Brahe for det meste
overtaket. Myntrealisationen (en form av devaluering ved overgang til
sølvstandard) ble vedtatt gjennomført, mot av Karl Johans energiske protest. Det
var hans kanskje største politiske nederlag i Sverige, men gjorde slutt på
usikkerheten i finansvesenet, som hadde skadet landets økonomiske utvikling
siden krisen etter napoleonskrigen.

Julirevolusjonen i Frankrike i 1830 kom svært overraskende på Karl Johan. Selv
om han var kjølig, tidvis avvisende overfor den franske kongen Karl X, ga
effekten i andre land, som ved den belgiske revolusjonen, grunnlag for bekymring
overfor Norge. Opprøret ble da også en inspirasjon for unionsmotstanderne og
brakte uro til det norske politiske liv. Under den polske frihetskrigen
(1830–1831) var den svenske opposisjonen svært polskvennlig, noe som gjorde
kongen bekymret. Hendelsene bidro til å underbygge hans konservatisme og
mistenksomhet.

1830-tallet var et gjennombrudd for den svenske opposisjonen. Julirevolusjonen i
Frankrike styrket liberale ideer over hele Europa. I Sverige ble den nye avisen
Aftonbladet et talerør for opposisjonen. Avisens innflytelse overgikk snart den
konservative pressens, og kongens gamle rådgivere ble eldre og mer negative
overfor endringer. På grunn av hans manglende kunnskap i svensk språk var det
vanskelig for Karl Johan å ta initiativ til reformer i forfatningen når
politiske stridsspørsmål kom opp, som representasjonsspørsmålet (utvidet
stemmerett), statsrådets organisering og rådgivernes forhold til kongen. Et av
opposisjonens sentrale krav var en klarere parlamentarisme etter britisk modell,
hvor statsrådene var ansvarlig overfor Riksdagen.

Karl Johan var fremdeles opptatt av hva som skjedde i hans gamle hjemland
Frankrike og forsøkte på flere vis å gi et positivt bilde av seg selv overfor
fransk opinion. Dessverre for Karl Johan ble han ofte gjort narr av og til dels
sett ned på som en forræder, som i en roman av den kjente franske forfatteren
Honoré de Balzac.

Karl Johans siste større strid med det norske Stortinget utspilte seg i 1836.
Bakgrunnen var dels ønsket om økt kommunalt selvstyre ved formannskapslovene,
men også norske prinsippsaker som et eget norsk handelsflagg, utforming av
mynter og norske fremstøt for en mer likestilt union. Kongen irriterte seg også
over utvidet norsk feiring av 17. mai, blant annet ved det nye nasjonale
monumentet Krohgstøtten. Med påskudd om at Stortinget hadde sittet samlet ut
over minimumsperioden, oppløste Karl Johan tinget. Det var en kraftig og svært
uventet reaksjon, muligens knyttet til hans strid med opposisjonen i Sverige og
hans bekymring for underdekningen i «kabinettskassan». Stortinget reagerte med
en ny riksrettstiltale, denne gang mot den norske statsminister i Stockholm,
Severin Løvenskjold. Karl Johan vurderte drastiske tiltak, i praksis statskupp.
Uten støtte fra Russland valgte han etter riksrettsdommen å utsette punktene det
var strid om. Samme år utnevnte Karl Johan grev Herman Wedel-Jarlsberg som ny
stattholder i Christiania. Det var første gang en nordmann fikk stillingen.
Embetet hadde vært ubesatt siden 1829, etter Baltzar von Platens død.

Opposisjonelle skribenter som Magnus Jacob Crusenstolpe og Anders Lindeberg
begynte etterhvert å rette sine angrep mot kongen personlig. Det såkalte
enestyret (Svensk: allenastyrandet) og den sterke innflytelsen som hans favoritt
grev Magnus Brahe ble antatt å utøve (Braheväldet) ved siden av hans egentlige
rådgivere, ble kritisert. Riksdagen 1834-1835 ble vanskelig for regjeringen, som
led adskillige nederlag takket være opposisjonens dominans i borger- og
bondestanden og i «förstärkt statsutskott».

I de følgende årene ble striden mot opposisjonen ytterligere skjerpet gjennom
den kampen mot pressen, som den svenske regjeringen ved hovkansler August von
Hartmansdorff førte med indragningsmakten som våpen. Domfellelsen av forfatteren
Magnus Jacob Crusenstolpe for majestetsfornærmelse sommeren 1838 ledet til
uroligheter i Stockholm. To mennesker døde i opptøyene, og tanken om republikk
fikk en viss støtte. Mot slutten av året minsket spenningen noe, opposisjonen
tok kontakt med kronprinsen og håpet på endring etter dennes tiltreden.

Fra midten av 1830-tallet vokste skandinavismen frem med en viss styrke i både
Sverige og Norge, men spesielt i Danmark. Bevegelsen hadde brodd både mot
Tyskland og Russland. Etter tysk misnøye og russisk press fordømte styresmaktene
i Sverige ved Karl Johan skandinavismen i sterke ordelag i 1837.

Karl Johan besøkte Norge for siste gang vinteren 1838-1839. Det var hans tiende
som norsk og svensk konge, og han ble hilst begeistret velkommen på de stedene
han besøkte. Han oppholdt seg i Christiania fra desember 1838 til mai 1839, og
politisk var det en svært rolig tid. Det var ingen store konflikter med
Stortinget, og kongens samtykke til «flaggets frigjøring» hadde styrket hans
popularitet. Med bakgrunn i den politiske striden med den liberale opposisjonen
i Stockholm var Karl Johan nærmest en «politisk rekonvalsent» i Norge.

I 1839 ble den såkalte koalisjonen mellom en rad opposisjonsmenn i Sverige
dannet, hensikten var å styrte det gamle systemet ved riksdagen 1840 og få
kongen til å abdisere. Koalisjonen hadde støtte også blant statsrådene, noe som
blant annet viste seg ved økende antall reservasjoner til statsrådets protokoll
og regjeringens riksdagsforberedelser var svake og utilstrekkelige. Ved
riksdagen fikk opposisjonen overtak ved valgene til utskottene (komiteene), men
håpet om fullstendig seier brast da August von Hartmansdorff med flere lyktes i
å reorganisere konservative majoriteter hos adelen og prestestanden. Deretter
ble en stor del av opposisjonens angrepsplaner hemmet eller stemt ned. Karl
Johan ga slipp på sine gamle rådgivere i samband med departementalstyrelsens
innføring i 1840, men klarte også ved valget av nye rådgivere å holde
opposisjonsmennene utenfor. De liberales kamp mot Karl Johan rant etterhvert ut
i sanden.

Etter avslutningen av riksdagen i 1841 stilnet konfliktene rundt Karl Johans
styre i Sverige. Da den 80-årige monarken i 1843 feiret sitt 25-årsjubileum som
konge, fikk han varme lykkeønskninger fra hele riket. Man kunne ved slutten av
hans regjeringstid peke på en rik og fredelig utvikling på ulike områder: en
befolkning som nesten tilsvarte Sveriges og Finlands ved adskillelsen, en lav
statsgjeld, nye samferdselsveier i form av kanaler (Göta kanal med flere) og
veier, et sterkt voksende jordbruk, en mer enn fordoblet industri, et
gjenopprettet bank- og myntvesen, reduserte skatter, men mangedoblede
tollinntekter til tross for at tollsatsene på bestemte varer hadde blitt satt
ned, med mer.

Karl Johans siste sykdomsperiode begynte i januar 1844 med koldbrann i en fot.
På sin 81. fødselsdag, den 26. januar 1844 klokken 6 om morgenen, ble han
plutselig syk og ble sengeliggende. Den 5. mars fikk han et slaganfall som ble
etterfulgt av koma. Kongen døde etter 42 døgns sykdom klokken 15.30 den 8. mars
1844. Han våknet opp rett før han døde og hvisket sin sønn Oscars navn. «Ingen
har fylt en bane tilsvarende min», kunne han med tyngde si under sin siste
sykdom. Slik reflekterte han over endringene på Den skandinaviske halvøy som han
hadde bidratt til under kriseårene 1810–1814.

Begravelsen i Riddarholmskyrkan fant sted den 26. april 1844. Jordfestelsen ble
forrettet av erkebiskopen Carl Fredrik af Wingård. Karl Johan er stedt til hvile
i Bernadottenes gravkammer.

I samsvar med 1812 års politikk førte Karl Johan, både som kronprins og som
konge, en så fredelig politikk at Sverige ved hans død ikke tidligere hadde hatt
en så lang fredsperiode. I motsetning til datidens andre europeiske kongehus kan
Sverige og Norge under Karl Johan sees som unntak med sine konstitusjonelle
begrensninger av kongemakten, som Karl Johan som realpolitiker forholdt seg til.

Karl Johan var nøye med å understreke at han var valgt av de svenske stendene
til å bli konge, hans stilling var derfor bygd på borgernes frie valg. Han hadde
lest Montesquieu og var tilhenger av maktfordelingsprinsippet. I Frankrike ble
Karl Johans ettermæle farget av Napoléons memoarer, den tidligere marskalken
skal både ha hatt sin del av skylden for det katastrofale franske nederlag i
Russland og for den sjette koalisjonens seier i folkeslaget ved Leipzig i 1813.
I Norge var Karl Johan som person populær, men hans omdømme ble i ettertid tonet
ned av hensyn til nasjonal kamp under og etter unionen med Sverige.

Karl Johans død fjernet et usikkerhetsmoment i norsk politikk og førte til at
arbeidet med en tettere union (amalgamasjon) for godt ble avsluttet. Av ulike
grunner var det etter hans død hverken fra norsk eller svensk side ønskelig med
en tettere union.

Kong Karl Johan har satt flere spor etter seg i Norge. Han ga store pengegaver
til opprettelse av såkalte barneasyler (i dag kjent som barnehager), som f.eks.
Børneasylet i Drammen og til diverse kulturelle organisasjoner. Hans
betydeligste prosjekt var byggingen av Det kongelige slott i Christiania. Karl
Johan skal ha fått idéen ved en ridetur høsten 1822 og året etter engasjerte han
den danske arkitekten Linstow til arbeidet.

Det er en rekke monumenter over Karl Johan, foran slottet i Oslo står Karl
Johan-monumentet med kongen til hest, det er også monumenter i Stockholm,
Norrköping og Örebro. Forhenværende hovedbase for det norske sjøforsvaret,
Karljohansvern, fikk navn til ære for han i 1854 som «Carljohansværn værft», i
dag betegnes området ved Horten kun som Karljohansvern.

Den tyskfødte Friedrich August Reissiger komponerte «Requiem for kong Carl
Johan» etter Karl Johans død. Rekviemet ble fremført første gang 30. mars 1844 i
den katolske menighets lokaler i Oslo.

Oslos paradegate Karl Johans gate fikk sitt navn i 1852, åtte år etter Karl
Johans død. Gater oppkalt etter Karl Johan finnes også i Trondheim (Carl Johans
gate) og i Halden og Sarpsborg. I Sverige har empirestilen blitt kalt Karl
Johansstil, og soppen steinsopp har blitt kalt karljohanssvamp.



https://no.wikipedia.org/wiki/Folkeavstemning_om_Prins_Carl_av_Danmark_som_norsk_konge

Folkeavstemning om Prins Carl av Danmark som norsk konge fant sted 12. og 13.
november 1905. De stemmeberettigede – kun menn som var 25 år eller eldre –
skulle svare ja eller nei på spørsmålet om man var «enig i Stortingets
bemyndigelse til regjeringen om at opfordre prins Carl af Danmark til at lade
sig vælge til Norges konge?».

Valget stod reelt mellom republikk og monarki, men folkeavstemningen ble
formulert som et ja eller nei til prins Carl. Velgerne var under svært sterkt
press fra den nyvalgte norske regjeringen i den nye norske staten. Den sa at den
ville gå av om det ikke ble et ja til prins Carl. Landet ville dermed ha blitt
ført ut i en konstitusjonell krise om det hadde blitt et nei til prins Carl av
Danmark.

Statsminister Christian Michelsen var selv republikaner, men både han og andre
kjente rebublikk-tilhengere som Bjørnstjerne Bjørnson og Fridtjof Nansen kjempet
likevel for monarki. Dette hadde politiske og taktiske årsaker; man ønsket lavt
konfliktnivå innenlands, og et godt forhold til andre europeiske stater. I 1905
var det bare to republikker i Europa - Frankrike og Sveits - og europeiske
konger og statsledere fryktet at Norge etter unionsoppløsningen også ville bli
en republikk, og dermed et forbilde for radikale krefter i andre land. Man
ønsket altså å ufarliggjøre den norske utenrikspolitikken overfor de europeiske
stormaktene. Ønsket om monarki hadde også dynastiske årsaker; med prins Carl
fikk man en konge som hadde tette bånd til både Danmark, Sverige og
Storbritannia. Regjeringen ønsket i utgangspunktet ingen folkeavstemning, men
ville innføre fortsatt monarki uten debatt. Grunnen til at det ble
folkeavstemning var krav fra både norske republikanere og fra prins Carl selv,
som ønsket bekreftelse på at han var ønsket av folket. Regjeringen gav etter,
men gjorde det klart at den ville gå av dersom resultatet ble nei.

For Norge som helhet var det et overveldende flertall for monarki: 259 563
(78,9 %) stemte ja og 69 264 (21,1%) stemte nei. Det var 75,3 % fremmøte. Rundt
i landet var det imidlertid store variasjoner, av fylkene var Vestfold klart
mest royalistisk med 93,4% ja, mens nabofylket Telemark var minst med 58,9% ja
(såvidt lavere enn Vest-Agder med 59,6% ja).

Norge var i 1905 inndelt i amt, kjøpstedene (byene) lå administrativt ikke under
amtet og var egne valgkretser. Stemmetallene er følgelig summen av stemmer i
amtene (landdistrikt) og kjøpsteder (byer) i de senere fylker de geografisk
sogner til.

I de fleste byene var det store flertall positive til kongevalget, spesielt
rundt Oslofjorden hvor mange byer hadde opp mot 95% ja. I noen få byer var det
riktignok stemning for republikk, hvorav to hadde knappe ja-flertall og to hadde
nei-flertall. Også landkommunene hadde til dels stor overvekt til støtte for
kongevalget, i flere av amtene var det ja-flertall i samtlige landkommuner. Det
var imidlertid nei-flertall i 52 av landets 437 landkommuner, hvorav enkelte
større områder som deler av Nord-Østerdalen og tilgrensende kommuner i
Sør-Trøndelag, indre Telemark og Agder, deler av Hardanger og Voss, Indre
Nordmøre, Innherred og Helgeland, i tillegg til noen enkeltkommuner i andre
deler av landet.

I Hedmark hadde begge byene og et stort flertall av landkommunene ja-flertall.
Det var nei-flertall i Stor-Elvdal (51,1% nei), Sollia (63,6%), Rendalen (50,2%)
og Tolga (57,9%).

I Oppland hadde begge byene og nesten alle landkommunene ja-flertall, unntaket
var Lom (51,8% nei).

I Telemark hadde alle tre byer til dels solide ja-flertall, men i Skien holdt
det med knapp margin (47,2% nei). Som eneste fylke i landet var det størst
nei-oppslutning i et flertall landkommuner. Det var riktignok ja-flertall i
Grenland og midtre deler av fylket, men til dels solide nei-flertall i indre
deler. Disse var: Solum (51,5% nei), Bø (67,9%), Tinn (72,6%), Gransherad
(61,5%), Jondalen (81,8%), Seljord (66,3%), Kviteseid (69,1%), Nissedal (74,9%),
Fyresdal (59,7%), Mo (51,1%) Lårdal (57,1%), Vinje (75,2%) og Rauland (83,6%).
Dette gjorde at fylket hadde landets høyeste nei-oppslutning (41,1% nei).

I Aust-Agder var det solide ja-flertall i alle tre byer og i landkommunene ved
kysten. I indre deler av fylket var det like stemmetall eller nei-flertall:
Birkenes (50,0%/50,0%), Evje (67,7% nei), Bygland (86,8%) og Valle (70,3%).

I Vest-Agder manglet det bare 11 nei-stemmer for flertall i Kristiansand (49,7%
nei), mens Flekkefjord hadde solid ja-flertall. De fleste landkommuner hadde
ja-flertall, men følgende hadde nei-flertall: Tveit (80,5% nei), Øvrebø (82,7%),
Søgne (59,1%), Bjelland (94,7%), Nord-Audnedal (50,2%), Hægebostad (69,2%),
Fjotland (61,0%) og Sirdal (54,4%). Dette gjorde at fylket hadde landets nest
høyeste nei-oppslutning (40,4% nei), byen (Kristiansand) med tredje størst
nei-andel og landkommunen (Bjelland) med høyest andel motstand mot monarkiet.

I Rogaland hadde begge byene og nesten alle landkommunene ja-flertall, unntaket
var Helleland (63,4% nei).

I Hordaland hadde et stort flertall av landkommunene ja-flertall, og i Herdla
var det kun én nei-stemme (99,8% ja) som med unntak av to kommuner i Nord-Norge
var landets største ja-flertall. I deler av Hardanger og Voss hadde følgende
nei-flertall: Ulvik (63,6%), Vikør (56,0%), Evanger (56,2%) og Vossestrand
(56,3%).

I Møre og Romsdal hadde alle tre byer og de fleste landkommuner til dels solide
ja-flertall. Unntakene var på Indre Nordmøre: Øksendal (64,6% nei), Surnadal
(65,7%) og Rindal (54,9%).

I Sør-Trøndelag hadde Trondhjem stort ja-flertall (71,3% ja) og 20 av
landkommunene ja-flertall, unntakene var Holtålen (56,5% nei) og Røros (72,5%).
Det blir forøvrig hevdet at kong Haakon bet seg merke i sistnevnte og aldri
besøkte Bergstaden.

I Nord-Trøndelag hadde Levanger stort ja-flertall (77,4% ja) og de fleste
landkommuner ja-flertall, unntakene var på Innherred: Verdal (53,4% nei), Sparbu
(73,5%), Beitstad (66,7%), Stod (65,3%), Snåsa (51,8%), samt Overhalla (51,2%).
Dette gjorde at fylket hadde landets tredje høyeste nei-oppslutning (36,7% nei).

I Nordland støttet Bodø kongevalget (87,2% ja), mens Narvik var en av to byer i
landet som gikk imot dette (56,9% nei). De fleste landkommuner hadde til dels
solide ja-flertall, og Tysfjord var en av to kommuner med kun ja-stemmer.
Unntakene lå på Helgeland: Bindal (67,0% nei), Vefsn (63,0%), Hattfjelldal
(85,1%) og Mo i Rana (74,1%).

I Troms hadde Tromsø ja-flertall (68,2%), så også de fleste av landkommunene,
unntakene var Lyngen (50,2% nei) og Karlsøy (82,9%).

I Finnmark hadde de tre byene svært varierende syn på kongevalget, mest positive
var de i Hammerfest (63,9% ja), temmelig delt i Vadsø (52,2% ja) og med den
høyeste nei-andel i noen by i landet i Vardø (57,1%). Samtlige landkommuner
hadde ja-flertall, og Kautokeino var en av to kommuner med kun ja-stemmer.



https://no.wikipedia.org/wiki/Fiskem%C3%A5ke

Fiskemåke (Larus canus), også kalt seing og sengsmåse, er en kystbunden
overflatebeitende sjøfugl i slekten Larus, som er en av flere slekter i
underfamilien måker. Arten regnes som en kortdistansetrekkfugl

Fiskemåke har hvit (undersiden) og grå (oversiden) fjærdrakt med innslag av sort
på vingetuppene. Hodet er hvitt og hudringen rund øyet, nebbet og lemmene
gul-oransje. Arten (L. c. canus) blir cirka 40–46 cm lang og har et vingespenn
på omkring 110–125 cm. Den veier cirka 290–552 gram (394–586 g L. c.
camtschatschensis).

Fiskemåken er en av Norges vanligste måkearter med et minimumsanslag på 150 000
hekkende par. Den er utbredt over hele landet fra ytre kyststrøk til
høyereliggende områder opp til 1400 meter over havet.

De fleste sørnorske fuglene drar ut av landet i august-september, til
Nordsjøområdet og videre sørover helt til Portugal. Mange fugler overvintrer på
Vestlandet, men dette dreier seg hovedsakelig om nordlige og østlige fugler, fra
Nord-Norge, Sverige, Finland og Russland. Våre fiskemåker kommer tilbake til
hekkeplassene i mars-april.

Ettersom måkene i likhet med en del andre fugler tar tilhold ved søppelfyllinger
i innlandet er det mange som mener at de er helt avhengige av vårt avfall for å
overleve. Undersøkelser foretatt på Hardangervidda av fiskemåkens næringsvalg
viser imidlertid noe helt annet. Analysene viser at virvelløse dyr, særlig
stankelbein, utgjorde hovedføden. Avfall fra mennesker inngikk i føden, men i
svært begrenset mengde.

Selv om navnet på fuglen skulle tyde på at fisk var en vesentlig del av føden så
er det ikke tilfelle. Meitemark, smågnagere og insekter er langt vanligere føde.
I tillegg stjeler ofte måkene mat fra for eksempel vipe og spover.



https://no.wikipedia.org/wiki/Sylvi_Listhaug

Sylvi Listhaug (født 25. desember 1977 i Ålesund) er en norsk politiker (FrP).
Hun er Innvandrings- og integreringsminister i Justis- og
beredskapsdepartementet i Erna Solbergs regjering, en ministerpost som ble
opprettet med virkning fra 16. desember 2015. Fra 2013 til 2015 var hun
landbruks- og matminister.

Listhaug har vært medlem av Fremskrittspartiets sentralstyre siden 2005. Hun var
byråd med ansvar for pleie- og omsorgstjenesten, sosialtjenesten, rusomsorgen og
barnevernet i Oslo 2006–2011. I årene 2009–2011 fungerte hun også som byrådets
nestleder.

Listhaug er oppvokst på en familiegård med melkeproduksjon i Ørskog på Sunnmøre.
Som tenåring var hun ivrig fotballspiller. Hun har studiekompetanse fra
Spjelkavik videregående skole fra 1996 og utdannelse som adjunkt med fordypning
i samfunnskunnskap, historie og spesialpedagogikk fra Høgskulen i Volda fra
2000.

Hun var pleieassistent ved Ørskog aldersheim 1995–2000 og faglærer ved Sjøholt
skule i Ørskog 2000–2001. Hun hadde en praktikantstilling i Representantenes hus
i Washington, D.C. 2004–2005. Høsten 2006 var hun tilbake i Washington, D.C. i
fire måneder for å studere amerikansk politikk. I 2012 ble hun seniorrådgiver i
PR-byrået First House i Oslo. Mange[hvem?] mente at kundelistene fra First House
burde ha blitt offentliggjort, før Listhaug tiltrådte som
landbruksminister.[trenger referanse]

Hun har sin politiske bakgrunn fra Fremskrittspartiets Ungdom, hvor hun satt i
sentralstyret 2002–2006. Listhaug var politisk rådgiver for Fremskrittspartiets
fraksjon i Stortingets kirke-, utdannings- og forskningskomité 2001–2004 og
byrådssekretær for byråd Margaret Eckbo i 2005. Da Eckbo trakk seg som byråd,
overtok Listhaug som byråd for helse og eldreomsorg i januar 2006.

Som byråd ønsket Listhaug blant annet å gjøre Oslo til et utstillingsvindu for
fritt brukervalg i eldreomsorgen, og sto bak innføringen av fritt brukervalg
innenfor hjemmehjelpstjenesten i 2006. I 2011 ble fritt brukervalg også innført
i hjemmesykepleien. Listhaug har også gått inn for å øke satsingen på
hjemmehjelp samt gjeninnføre aldershjemmene i Oslo. Listhaug er opptatt av å øke
kvaliteten på sykehjemmene og har innført Lotte-modellen ved blant annet
Fagerborghjemmet, Manglerudhjemmet og Lilleborg sykehjem i Oslo.

I august 2009 ble det satt søkelys på Listhaugs involvering i sykehjemsaken i
Spania. I februar 2010 tok Erling Folkvord fra Rødt til orde for at Listhaug
burde ha gått av som følge av Altea-saken Oslo kommune tapte titalls millioner
på et sykehjemsprosjekt i Spania.[trenger referanse]

Listhaug var vararepresentant til Stortinget fra Møre og Romsdal 2001–2009,
deretter 1. vararepresentant fra Oslo 2009–2013, og møtte i til sammen tre
måneder.

I løpet av 2017 planlegger Listhaug å gjennomføre en likestillings- og
ytringsfrihetskonferanse, sammen med den danske innvandringsministeren Inger
Støjberg og den nederlandske politikeren Ayaan Hirsi Ali.



https://no.wikipedia.org/wiki/Maldivene

Republikken Maldivene er en stat i Indiahavet, sør-sørvest for India som består
av en gruppe atoller. Maldivene er et land med 1192 øyer som ofte ikke er høyere
enn 2 meter på det høyeste, og ligger cirka 650 km sørvest for Sri Lanka.

25,0% av befolkningen jobber i landbruket. 21,5% jobber i industri, 53,5% i
tjenesteyting. Turisme er en viktig industri. Viktige eksportvarer er tunfisk,
hermetisert, frossen og fersk; klær og fiskemel. Viktige importvarer er
forbruksvarer, halvfabrikata, kapitalvarer, og petroleumsprodukter. Viktige
handelspartnere er Singapore, Sri Lanka, Storbritannia, Thailand, USA og India.
Maldivene har én flyplass med regulær trafikk. Lesekyndige over 15 år er 90,4%
av befolkningen. Pressefriheten er begrenset. På hovedøya Malé utgis det to
dagsaviser.

Maldivene har 26 naturlige atoller som er delt inn i 20 «administrative
atoller». Hvert av disse er styrt av en atolleier, atholhu veriyaa.

Det minste administrative atollen er Fua Mulaku. Det dekker bare en øy, men til
gjengjeld er det den største øya i Maldivene. Det største atollen i verden såvel
som i øygruppen er Huvadhu.

Det høyeste punktet på Maldivene er 2,3 moh., noe som gjør det til det flateste
landet i verden, og svært utsatt for en eventuell økning i havnivå. Underlig nok
har havnivået tvert imot sunket på øyene i de siste tiårene.[trenger referanse]

Havstykket mellom Maldivene i sør og Lakkadivene i nord kalles Maliku Kandu
(Åttegraderskanalen).

Maldivene har et tropisk klima med mye nedbør og høye temperaturer året rundt.
Øyene nær eller sør for ekvator har nedbøren jevnt fordelt gjennom året eller et
lite maksimum i perioden november til mars. Byen Malé har en årlig nedbørsnormal
på 1613 mm. De nordlige øyene blir av og til truffet av kraftige tropiske
sykloner i det arabiske hav mellom august og november. Disse fører med seg svært
kraftig vind og svært mye nedbør.

Folketallet var 298.842 ved folketellingen i 2006, og estimeres til 309.000 i
2009. Høye fødselstall har i kombinasjon med en synkende dødelighet gitt en
sterk tilvekst i befolkningen. Innbyggerne er av singalesisk, malaysisk og
arabisk opprinnelse.

Innbyggerne i Maldivene taler maldivisk , også kalt mahl og divehi bas. Det er
omstridt hvorvidt maldivisk er en sterkt avvikende dialekt av singalesisk eller
et nært beslektet språk av singalesisk. Som skriftspråk har det vært meget lite
benyttet. Maldivisk har tatt opp mange lånord fra arabisk.

Islam ble innført i 1153, og så godt som hele befolkningen er sunni-muslimer,
det er forbudt å forkynne andre religioner offentlig. Arkeologiske utgravinger
ledet av Thor Heyerdahl i 1980-årene viste at både hinduismen og buddhismen
tidligere var dominerende. Det er omtrent 300 kristne i øygruppen eller 0,08%.

Den tidligste historien til Maldivene er basert på en legende. En singalesisk
prins ved navn Koimale strandet i en av de maldiviske lagunene sammen med sin
brud, kongen av Sri Lankas datter. Her ble han værende og ble den første sultan.

Gjennom århundrene er øyene blitt besøkt og påvirket av sjøfolk fra Arabia og
Det indiske hav. Mopla-pirater fra Malabarkysten, i dag kjent som staten Kerala
i India, herjet på øyene. I det 16. århundre, regjerte portugiserne over øyene i
15 år (1558–1573) før de ble drevet bort av sultan Muhammad Thakurufaanu
Al-Azam.

Selv om øyene ble styrt som et islamsk sultanat i det meste av perioden fra 1153
til 1968, var Maldivene et britisk protektorat fra 1887 til 25. juli 1965. I
1953 var det et kort forsøk på å innføre republikansk styreform uten hell.
Sultanen fortsatte sitt styre.

Etter at øygruppen ble selvstendig i 1965, fortsatte sultanen sitt styre også de
tre neste årene. 11. november 1968 ble sultanstyret avskaffet, Maldivene ble
republikk og fikk sitt nåværende navn.

26. desember 2004 ble Maldivene truffet av 10 meter høye bølger fra en tsunami
forårsaket av et jordskjelv i Det indiske hav. Nesten hele øygruppen ble
oversvømmet av tsunamien. Minst 75 mennesker ble savnet, inkludert 6
utlendinger. All infrastruktur ble ødelagt på 13 av de bebodde øyene.
Hovedstaden Malé ble i liten grad rammet, på grunn av en 3,5 m høy molo utenfor
byen som tok det meste av kraften fra tsunamien. Det er ikke meldt om omkomne i
byen, og selv om mye av infrastrukturen er skadet er nivået på skadene ikke på
langt nær så ille som i andre deler av landet.

Det foreligger ingen opplysninger om trygdeordninger. Legedekningen har bedret
seg i de senere årene, selv om den fremdeles ikke er tilfredsstillende. Det var
én lege pr. 5297 innbyggere i 1993. Sykehusdekningen er på et tilsvarende nivå.
Spedbarnsdødeligheten er høy etter europeisk målestokk, men selv på dette
området har det skjedd stor endringer til det bedre. Menn lever vanligvis til de
er rundt 65 år gamle, kvinner lever til de blir ca. 62 år. På verdensbasis er
det en sjeldenhet at menn i gjennomsnitt lever lenger enn kvinner. De viktigste
dødsårsakene oppgis å være giktfeber, hjertesykdommer, bronkitt, emfysem, astma,
stivkrampe og tuberkulose.



https://no.wikipedia.org/wiki/Sankthans

Sankthans, jonsok eller johannesvake er en kirkelig høytid til minne om døperen
Johannes' fødsel. Dagen feires den 24. juni og er oppkalt etter døperen
Johannes' danske helgennavn, St. Hans. «Jonsok» kommer av jónsvaka, som er
norrønt og betyr «våkenatt for Jon» (en forkortelse for Johannes). Dagen var
helligdag i Norge inntil 1770 da den ble avskaffet ved festdagsreduksjonen. Den
markeres fortsatt som minnedag i den katolske kirken.

I Norge knyttes sankthans til tradisjonell markering av sommersolverv og
midtsommer. Særlig sankthansaften feires som en folkelig, ikke-religiøs
sommerfest kvelden 23. juni, mange steder med store sankthansbål hvis været
tillater det. Midtsommer feires på liknende vis flere steder i Europa, ikke
minst i Sverige.

Kvelden den 23. juni, sankthansaften, er vigiliefeiringen før festdagen for
Johannes Døperen. Ifølge Lukasevangeliet ble Johannes angivelig født omkring
seks måneder før Jesus (jamfør engelens ord til jomfru Maria ved bebudelsen (Luk
1,26–37), og derfor er festdagen fastlagt til 24. juni, seks måneder før Kristi
fødselsfest (jul).

Denne feiringen er en av ganske få som finner sted på en helgens formentlige
fødselsdag - ellers er det dødsdagen som feires.[trenger referanse] Markeringen
av Johannes Døperens død 29. august, som også er en kirkelig minnedag, er ikke
en liturgisk hovedfest.

Feiringens religiøse motiv kan oppsummeres med et utdrag av den katolske
prefasjon foreskrevet for festen:

Sankthansaften feires 23. juni, kvelden før høytidsdagen, på samme måte som for
eksempel jul-, påske- og pinseaften.

Sankthansfeiringen blir ofte beskrevet som utsprunget av gamle før-kristne
midtsommertradisjoner. Men da siktes det snarere til det blotet (en hedensk
offerfest) som våre norrøne forfedre holdt 28 dager (fire syvdagersuker) etter
sommersolverv, altså rundt en måned etter sankthans.

Den folkelige midtsommerfeiringen er meget annerledes enn den kirkelige høytiden
av sankthans som er en helgenfest. Den feiringen har tradisjonelt involvert
spill, dans og drukkenskap. Fra reformasjonen på 1500-tallet motarbeidet
imidlertid kirken og myndighetene iherdig det de anså som en umoralsk feiring.
Tradisjonen ble svekket i land som Danmark-Norge og Storbritannia, men holdt seg
bedre i Sverige, Finland, Estland og Latvia. Der er ikke-kristne rene
sommersolvervsskikker mer fremtredende; i Sverige og Finland er det tradisjonelt
bare jula som er en viktigere festperiode enn feiringa av midsommar og juhannus.

Liknende tradisjoner som knytter sammen feiring midtsommer og døperen Johannes,
ofte med bål, finnes over hele Nord-Europa, i Storbritannia og Irland:

I Norge, Danmark og Finland er særlig tradisjonen med bål på sankthansaften
bevart. Mange steder i Danmark er det også vanlig å brenne papirhekser på
sankthansbålet, en tradisjon som skal ha kommet med tyske håndverkere på
1860-tallet som et symbol på hekser og onde ånder som skal holdes vekk. Også
flere steder i Norge er det heksefigurer på sankthansbålet.

I norrøn tid ble ikke sankthans feiret som midtsommer. Midtsommersdagen var da
synonym med midtsommerblotet, som i dag skriver seg til datoen 14. juli.

I Sverige er feiringen av midsommar særlig omfattende. Midsommardagen er der
offisiell flaggdag, og midsommarafton har siden 1953 alltid blitt lagt til den
fredagen som inntreffer i perioden 19. til 25. juni og er helligdag (med
arbeidsfri). Helgen markeres gjerne som en familiefest i det grønne med spesiell
midsommarmat og drikking, men også folkedans og bunader. Det tradisjonelle
svenske midsommarmåltidet består av matjessild (matjessill, fersk sild nedlagt
med eddik og krydder), rømme (gräddfil) og gressløk (gräslök), nypoteter
(färskpotatis) med dill samt jordbær (jordgubbar) til dessert. Tradisjonen med
sild og poteter, som tidligere var enkel fattigmannskost, oppstod i byene på
1920-tallet. Mange drikker dram (snaps) till maten. I løpet av helga blir det
ofte også drukket mye øl og andre alkoholholdige drikker.

Typisk er dansen rundt en maistang, på svensk kalt midsommarstången eller
majstången. Det er en høy, løv- og blomsterpyntet stolpe, formet som en pil og
utstyrt med to ringer, som blir reist på en slette. Majstång eller majad stång
betyr «løvdekket stang» og kom opprinnelig som et fruktbarhets- og fallossymbol
fra Tyskland i middelalderen. En variant av majstången som står oppreist hele
året og blir pyntet med spesielle dekorasjoner, har lange tradisjoner på Åland.
Også i Finland er midsommer lagt til denne fredagen, og dagen er en av årets
viktigste høytider. Mange går i sauna, og finlandssvensk tradisjon er veldig lik
den svenske.

Skikken med maistang eller maitre er også vanlig i Danmark, men er gjerne
knytett til vårfering i begynnelsen av mai. Olaus Magnus beskrev i 1555
feiringen slik:

Også i Norge er det utviklet lokale skikker i tilknytning til feiringen. Det har
vært, og er fortsatt, vanlig med bål langs kysten. Andre steder har man gått
høyt til fjells. Dette vises blant annet på Nikolai Astrups malerier og trykk av
midtsommerfeiring i hjemtraktene i Jølster.

I Oslofjordområdet og på Sørlandet har det tradisjonelt vært omfattende feiring
av sommernatta med bål ved sjøen, båtlliv og festing. I kystområdene i Vestfold
var det derfor fram til 1990-tallet vanlig å holde stengt i butikker og ha fri
fra arbeidet dagen etter, det vil si på sankthansdagen.

Mange steder er det blitt lokale forbud mot sankthansbål på grunn av brannfare
og forurensning – spesielt i tettbygde områder, og dersom været har vært
nedbørfattig den siste tiden før kvelden. Grilling og små kaffebål kan en
likevel finne de fleste steder når været er rimelig bra.

Det rundt 30 meter høye Slinningsbålet på Slinningsodden utenfor Ålesund er et
kjent landemerke og samler hundrevis av skuelystne både til lands og til vanns
hver sankthansaften. Sankthans 2007 kom det da 26 meter høye bålet til å brenne
sterkt fra bunnen av, med det resultat at det veltet. En person ble behandlet
for middels brannskader, ifølge melding i bl. a. Bergens Tidende. I 2010 satte
Slinningsbålet ny verdensrekord med 40,45m. Den forrige rekorden ble satt i
1993, Skjervabålet i Ålesund ble da målt til 37,84m.

I Bergen har feiring av sankthans en historie som går langt tilbake. Fra om lag
1665 frem til 1887 ble kvelden feiret på Sydneshaugen. Feiringen var en stor
folkefest for byens befolkning, besøkende sjøfolk av ulike nasjonaliteter og
bønder («striler») fra områdene rundt byen. Bålet ble bygget av de lokale
guttene som bodde på Sydnes av treverk og annet brennbart man fant eller stjal i
kaiområdene eller i fjæren. I smauene som førte opp til Sydneshaugen var det
bygget portaler og satt opp salgsboder. Det ble handlet «stomp, brøstsukker,
skoflikker, «jompegg», trimmelskringler, pepperkaker og spekelasi.» Feiringene
tok slutt i 1887 da hensyn til ny bebyggelse og påbud om brannvern satte en
endelig stopper for festlighetene.

Da feiringene på Sydnes tok slutt, fortsatte man å brenne bål på Laksevåg, som
lå utenfor tettbebyggelsen i bykjernen. Her samlet man fra gammelt av dotønner
og utbrukte sildetønner som ble stablet og spikret sammen til et høyt tårn som
ble brent ned i løpet av santhansnatten. Bålet har vært opp mot 30 m høyt.
Tønnebålet eksisterer fortsatt og blir bygget av Laksevågs Bueskyttere, men har
opplevd problemer med å få råstoff nok til stabling i gamle høyder. Det er også
blitt restriksjoner på hvor høyt bål en kan bygge for at det ikke skal antenne
annen bebyggelse i tilfelle vind.

Flekkefjord har en skikk som startet en gang på 1800-tallet, med at lærlinger og
ungdom dro på land en utrangert robåt, fylte den med brennbart materiale, som de
dro brennende gjennom byen. Etter et par tilløp til brann, ble det til at båten
ble ankret opp midt i fjorden og satt fyr på. Til «Spira» har det vært brukt alt
fra store fiskeskøyter til dagens flåte av tomme tønner. I etterkrigstiden
reiste man ut i alle båter som kunne flyte, for å ta en runde rundt bålet. De
som hadde plass til det, tok gjerne med seg folk som sto på land. Båttrafikken
er nå dabbet noe av, men spira tennes fortsatt.



https://no.wikipedia.org/wiki/Korn

Cerealier (latin etter Ceres, korngudinnen), fellesbetegnelse for kornartene
eller kornprodukter.

Korn er frukt fra grasfamilien som dyrkes for å kunne benyttes som føde for
mennesker og dyr. Menneskene har dyrket korn siden steinalderen og vi dyrker
korn av forskjellige arter over hele verden. Kornet er bygget opp av
karbohydrater, proteiner og fett. Utover det inneholder kornet også vitaminer og
mineraler. Innholdet av de ulike næringsemnene varierer mellom de ulike
kornartene, innen arten mellom sortene og påvirkes av klima, jordsmonn og
gjødsling.

Karbohydratene utgjør 70–80 % av kornet og består vesentlig av stivelse og
kostfiber. Kostfibrene finnes primært i det ytre laget av kornet og stivelsen i
den hvite delen av kornet.

Proteiner utgjør 8–16 % av kornet. Mengden protein og kvaliteten på proteinet
betyr mye for hvor egnet de ulike kornartene er til brødbaking. Hvete inneholder
glutenproteiner som er viktige når brød bakes. Glutenproteinene danner et
nettverk som gjør at deigen ikke faller sammen når den hever, og siden bakes.
Havre og bygg inneholder ikke gluten og egner seg derfor ikke til bakst som skal
heve, med mindre hvete tilsettes.

Fett utgjør bare 1–7 % av kornet, avhengig av art. Fettet finnes primært i kimen
og består hovedsakelig av umettet fett. I siktet mel er kimen fjernet, noe som
gjør at fettinnholdet blir svært lavt.

Korn er en av våre viktigste kilder til vitaminer, spesielt B-vitaminer, men
også vitamin E. B-vitaminene finnes primært i den ytre delen av kornet mens
e-vitamin finnes i kimen. Korn og melprodukter er viktige kilder til mineraler i
kosten vår. Spesielt jern og sink. Mineralene finnes også i den ytre delen av
kornet. Det betyr at siktet mel inneholder mindre vitaminer og mineraler enn
sammalt mel.

I Norge dyrkes det kornartene bygg, havre, hvete og rug. Av bygg og havre dyrkes
vårformene, de såes om våren. Av hvete dyrkes både vårformene og høstformene.
Arealene av høsthvete var 30% av det totale hvetearealet i gjennomsnitt for
årene 2006-2015. Det er stor variasjon i arealet av høsthvete mellom de ulike år
fordi bøndene er avhengig av en tør periode om høsten for å få sådd denne. Av
rug dyrkes stort sett bare høstformene. Også her er det stor årlig variasjon i
areal.

Det finnes spor etter et jordbrukssamfunn for omkring 3700 f.Kr. nær
Oslofjorden. De første kornartene som ble dyrket, var bygg, samt enkorn og emmer
som begge er primitive hvetetyper. 1000 år seinere kom også rug og havre, og
korndyrkingen spredde seg over det meste av landet. Bygg ble den dominerende
kornarten da hvete krever et varmere klima. Kornet ble malt til mel, og melet
ble kokt sammen med vann eller melk til en grøt, eller det kunne steikes på
oppvarmet steinhelle. De hadde ikke gjær eller andre hevingsmidler, og
resultatet ble en flat brødleiv ikke ulikt et morderne pitabrød i form, men mye
grovere. Det var først seinere man begynte med heving av deigen før steiking for
å få brød. Da måtte det brukes hvete. Her i landet var det vanskelig å få en god
nok kvalitet på hvetemelet til å bake brød. Derfor var grøter og flatbrød det
viktigste næringsmiddelet fram til at poteten kom i vanlig dyrking på 1700- og
1800-tallet.

Kornarealet var i begynnelsen av 1900-tallet på 1,65 mill. dekar, dvs. litt over
halvparten av arealet i dag. Hvete ble da dyrket bare på ca. 3% av kornarealet.
Krig og uro i Europa gjorde at man erfarte at importen av korn kunne variere fra
år til år. For å få større sikkerhet med forsyningen til Norge, ble Statens
Kornforretning etablert i 1928. Under 2. verdenskrig ble det vanskelig med
kornimport og da økte produksjonen av norsk hvete mye for å avta igjen på
50-tallet. Statens Kornforretning ønsket å få økt norsk matkornproduksjon. De
gamle hvetesortene var ikke gode nok da skurtreskeren ble tatt i bruk. For å
kunne høste kornet med skurtresker, måtte kornet stå ute lenger før det ble
høstet, og det ble utsatt for mer regn og fuktighet sammenlignet med gammel
høsteteknikk. Kornet ble skadet og dårlig egnet til brødbaking. Det måtte nye
hvetesorter til. Statens Kornforretning ga derfor Landbrukshøgskolen på Ås i
oppdrag å lage bedre sorter. Det ble jobbet med resistens mot aksgroing og annen
værskade, og det ble jobbet med sykdomsresistens og kortere strå. Etter to ti-år
kom resultatene, det ble laget nye hvetesorter som ga større avling og melet
kunne brukes til brødbaking.

Det har stort sett vært kornartene hvete og noe rug som brukes som menneskeføde.
For at hvete og rug skal kunne brukes til brødbaking, må stivelsen og proteinet
har han en viss mengde og kvalitet. Kravet for at hvete skal godkjennes som
matkorn, er at falltallet (angir kvaliteten på stivelsen) skal være større enn
200 sekunder, og større enn 120 sekunder for rug. I tillegg må proteinandelen i
kornet være høyere enn 11,3% (fra 2014).  Dersom kornet ikke oppfyller disse
kravene, blir det brukt til dyrefôr. Det settes også strenge krav til at
matkornet skal være hygienisk, dvs. fritt for soppgifter.

Andelen matkorn brukt i Norge som er norskdyrket, lå på 3-4 % fram til 1973. Da
de nye sortene kom i bruk, steg denne andelen til ca. 60 % i 1998. Denne andelen
har i årene deretter variert mellom 25 og 76 % avhengig av innhøstingsforholdene
for korn Ref Landbruksdirektoratet. Denne utviklingen skyldes ikke bare
innføring av nye kornsorter, men også fruktbart samarbeid mellom bønder,
industri og bakere. Importen var matkorn varierer derfor mellom de ulike årene.

I siste 10 årene har bruken av både bygg og havre til mat økt. Det er kommet på
markedet produkter som egner seg til både grøt og gryn, samt innblanding i
hvetemelet for i gi en annen smak og innhold.

Det er særlig kornartene bygg og havre som brukes til fôr. Arealet av bygg og
havre økte mye etter hvert som landbrukspolitikken på 70- og 80-tallet
stimulerte til å flytte husdyrproduksjon fra Østlandet og sentrale strøk i
Trøndelag til områder hvor det var vanskeligere å dyrke korn, men egnet til
grasproduksjon og hold av drøvtyggere. Arealene for bygg og havre har vært
relativt stabile over år.

Fusarium er en stor soppslekt med mange arter som angriper korn og diverse
kulturplanter. Soppene overlever på planterester, i jord og på frø/såkorn.
Fusarium kan angripe kornplantene på ulike utviklingsstadier gjennom hele
vekstsesongen og utvikle soppgifter, mykokoksiner.



https://no.wikipedia.org/wiki/Ungarn

Ungarn (ungarsk: Magyarország) er et land i Sentral-Europa. Landets hovedstad er
Budapest, og det grenser til Østerrike, Slovakia, Ukraina, Romania, Serbia,
Kroatia og Slovenia. Ungarn har omtrent 10 millioner innbyggere (pr. mai 2009),
og har et flateinnhold på ca. 93 000 km².

Store deler av det ungarske landskapet domineres av sletter (Den ungarske slette
og Den lille ungarske slette), med noe fjell i Karpatene i nord. Elven Donau
deler landet i to, og utgjør sammen med bielvene Tisza og Drava Ungarns
viktigste vassdrag.

Ungarns historie strekker seg tilbake til slutten av det første årtusen e.Kr.,
og like etter årtusenskiftet ble landet et selvstendig kongedømme under Stefan
I. I middelalderen tilfalt den ungarske tronen habsburgerne, og Ungarn var i
union med nabolandet Østerrike frem til slutten av første verdenskrig. Etter
andre verdenskrig kom landet under sovjetisk innflytelse, og var en kommunistisk
ettpartistat frem til 1989. Siden den gang har Ungarn vært en demokratisk
republikk, og ble med i NATO i 1999 og i EU i 2004.

Store deler av Ungarn består av slettelandskap, på ungarsk puszta. I
forhistorisk tid var det ungarske slettelandskapet under vann. Da vannet trakk
seg tilbake var det etterlatt store avleiringer. Sammen med løsjord som senere
har blåst til, utgjør dette jordsmonnet et meget fruktbart område for
jordbruksproduksjon.

To tredjedeler av Ungarn er oppdyrket mark. Først og fremst dyrkes hvete og
mais, men det finnes også stor produksjon av frukt, sukkerroer, grønnsaker og
hamp. Ungarn har også en omfattende vinproduksjon, blant annet i de ungarske
vinområdene Tokaj og Eger.

Budapest er den største byen i landet, med over to millioner innbyggere. Den
gamle bydelen Buda ligger på Donaus vestre bredd, og den mer moderne bydelen
Pest på østre bredd. Byen var besatt av tyrkerne 1541–1686. Byen ble påført
store skader under andre verdenskrig og ved opprøret i 1956.

Ungarn har et kontinentalt klima, med kalde, fuktige vintre og varme somre.
Gjennomsnittlig temperatur på årsbasis er 9.7 °C. Temperaturen svinger mellom
ca. 38 °C om sommeren til −22 °C om vinteren. Temperaturen om sommeren er
vanligvis mellom 27 til 32 °C, og om vinteren 5 +til −15 -°C. Gjennomsnittlig
årsnedbør er ca. 600 millimeter. En mindre del av landet i syd omkring Pécs
nyter middelhavsklima.

Den topografiske avgrensning av det karpatiske basseng gjør at Ungarn er utsatt
for tørke, og effektene fra drivhuseffekten merkes allerede. Den allmenne
oppfatning, som deles av mange forskere, har landet igjennom de seneste tiår
blitt stadig tørrere, og tørkeperioder er blitt forholdsvis vanlig, Somrene er
blitt varmere og vintrene mildere. Av denne grunn er snerike vintre blitt mer
sjeldent enn før. Den allmenne oppfatning er også at Ungarns værmønster er i
ferd med å gå over fra fire til kun to årstider, ettersom vår- og høstperiodene
blir kortere og kortere, og er enkelte år helt fraværende. Denne antatte
tendensen ble uventet reversert i 2006 da landets to største elver, Donau og
Tisza gikk over sine bredder samtidig, som førte til at flere hundre hjem ble
ubeboelige til tross for intenst arbeid med å forsterke dikene langsmed
mesteparten av elvene med sandsekker (ved hjelp av universitetsstudenter og det
ungarske heimevernet ("Honvédség")).

På 800-tallet innvandret madjarske stammer vestover fra det nåværende Russland.
Noen av disse slo seg ned mellom Donau og Tisza. Stammene ble forent i ett rike
av Stefan I år 1001. Rikets storhetstid var på 1300- og 1400-tallet, og mange
tyskere slo seg også ned her. På 1500-tallet ble størstedelen av Ungarn etter
slaget ved Mohács okkupert av Det ottomanske rike. Samtidig arvet huset Habsburg
den ungarske kongekronen, og Ungarn kom derfor i personalunion med Østerrike.

På 1600-tallet ble tyrkerne drevet tilbake og landet gjenerobret. I 1867 ble
fellesskapet mellom keiserriket Østerrike og kongedømmet Ungarn formalisert, og
det såkalte keiserlige og kongelige monarkiet, eller dobbeltmonarkiet
Østerrike-Ungarn, oppsto. Drapet på den østerriksk-ungarske tronfølgeren Franz
Ferdinand i Sarajevo i 1914 førte til utbruddet av første verdenskrig, som
landet tapte, noe som førte til at det gikk i oppløsning, og Ungarn ble adskilt
fra Østerrike.

Etter krigen forsøkte kommunisten Béla Kun å gripe makten, men ble styrtet av
motrevolusjonære styrker ledet av Miklós Horthy med hjelp fra rumenske
antikommunister. Ungarns parlament proklamerte landet som monarki, men den
eksilerte ungarske kongen (og østerrikske keiseren) fikk aldri tilbake tronen,
tross flere forsøk, da seierherrene fra første verdenskrig la sterkt press på
Ungarn for å forhindre det. Isteden ble Horthy utnevnt til riksforstander på
ubestemt tid. Ungarn mistet to tredjedeler av sitt territorium etter første
verdenskrig; noe som fremdeles preger landets politiske liv. Nasjonalistiske
krefter krever de tapte territoriene tilbake.

Landet deltok i annen verdenskrig på tysk side, og ble etter krigen okkupert av
Sovjetunionen, som innsatte et Moskva-vennlig regime som styrte landet
diktatorisk frem til Sovjetunionens sammenbrudd i 1989. Et opprør som brøt ut i
1956 ble slått brutalt ned av sovjetiske tropper.

I 2011 ble ny grunnlov vedtatt, som trådte i kraft 1. januar 2012.
Grunnlovsendringene var omstridte, og innebar blant annet at landet endret navn
fra Republikken Ungarn til Ungarn.

Den ungarske statsministeren er regjeringssjef, og er ansvarlig for både å
utpeke og eventuelt sparke statsråder. Siden 2010 har Viktor Orbán vært
statsminister. Presidenten har kun er seremoniell rolle, og velges av
parlamentet for femårsperioder.

Det ungarske parlamentet (Országgyűlés) har 199 representanter. Sperregrensen er
på 5 prosent.

Ungarns politiske liv domineres stort av to politiske blokker. I
parlamentsvalget i 2010 ble Fidesz – Ungarsk borgerforbund (Fidesz – Magyar
Polgári Szövetség) + KDNP landets største parti koalisjon med 263 mandater,
kvalifisert flertall. Det ungarske sosialistpartiet (Magyar Szocialista Párt,
MSZP) fikk 59 mandater.

Fra Parlamentsvalget i Ungarn 2014 133 mandater Fidesz + KDNP / 199, kvalifisert
flertall.

I 2016 blir det avholdt en folkeavstemning om fordelingen av kvoteflyktninger
kommet til Italia og Hellas etter flyktningekrisen i 2015.

Ungarn er delt inn i 19 fylker (megyék, entall: megye). Hovedstaden Budapest har
i tillegg en spesiell status, og er ikke underlagt noe fylke. Fylkene deles
videre inn i 173 kommuner (kistérségek, entall: kistérség). Landet har også 23
byer med noe som ligner fylkesrettigheter, men selv om disse har utvidede
rettigheter er de likevel underlagt fylket de ligger i.

Siden 1996 har også landet blitt delt inn syv regioner for statistiske og
utviklingsmessige formål.

Allerede bak Jernteppet var Ungarn kjent for sin metallbearbeiding. Mye av
eksporten gikk til Russland. Omstilling til nye markeder har endret bildet noe,
men der lages fortsatt biler og bildeler til europeiske bilmerker.

Vin er blitt dyrket lenge, for eksempel rundt byen Eger, hvor Vinmonopolet fikk
sin Egri Bikavér (en rød vin) fra. Lokale druesorter som Kékfrankos og Kadarka
blir gjerne blandet med mer kjente som Merlot og Cabernet Sauvignon.

Ungarn har siden tidlig middelalder vært den vestlige sivilisasjons østlige
utpost i Europa. I samband med økende autonomi innen det østerrikske
keiserdømmet blomstret en moderne høykultur opp, og i dag står Budapests kaféer
og kulturinstitusjoner ikke tilbake for hva man kan finne i Wien.

Mellom elvene Donau og Tisza finnes en stor rikdom i folkedrakter, folkesanger
og folkedanser. Sporene av balkanisme kan iakttas i blandingen av serbisk,
svabisk, slovakisk, rumensk og romsk folkekultur i dets møte med den ungarske
kulturen.

Den ungarske kulturinnflytelse er også merkbart til stede i tilliggende
provinser i nabolandene, som Vojvodina, Transilvania, sørlige deler av Slovakia
og Østerrike, hvor man mange steder også finner store ungarske
minoritetsgrupper.

Ungarn dyrker mye paprika, hvilket gjenspeiles i matveien med retter som Gulyás,
pörkölt og lecsó samt krydderet Pirosarany.



https://no.wikipedia.org/wiki/L%C3%B8nn_(%C3%B8konomi)

Lønn er en godtgjørelse eller inntekt som mottas av en arbeidstaker, også kalt
lønnsmottaker. Lønnen består normalt av penger og utbetales av arbeidsgivere som
motytelse for en gitt mengde utført arbeid.

I økonomisk teori brukes ofte begrepet prisen for arbeidskraft istedenfor lønn.
I regnskap er lønnskostnader en egen kontoklasse for lønnsrelaterte utgifter.

Det kan skilles mellom to typer lønnsformer. Lønn for tid og lønn for resultater
og effektivitet. En kombinasjon av disse er også mulig. Arbeidstakeren får
utbetalt en fast sum per måned, og en tilleggssum beregnet på grunnlag av antall
solgte eller produserte enheter.

Timelønn: Arbeidstakeren har en fast lønn per time som utbetales ved
periodeslutt, det kan være ukentlig, hver 14. dag eller månedlig.

Fastlønn: Arbeidstakeren får utbetalt en fast sum for en periode, vanligvis
månedlig.

Akkordlønn: Lønn basert på resultater. Brukes ofte innenfor salg hvor selgeren
får en viss sum per solgt enhet. Brukes i tillegg til tidslønn for å skape
motivasjon for å øke effektivitet og resultater.

Flere land opererer med en minstelønn for å unngå misbruk av lavt lønnede
arbeidstakere, såkalt sosial dumping. De fleste samfunnsøkonomer mener at
minstelønn fører til høyere arbeidsledighet, fordi teorien om tilbud og
etterspørsel sier at de som blir lønnet under minstelønnen vil miste jobbene
sine.

Naturalytelser er goder som arbeidstaker nyter fordel av, men som ikke utbetales
i penger. Det kan for eksemel være fri bil, fri telefon eller andre varer og
tjenester. Slike fordeler i arbeidsforholdet vil i rekke land være gjenstand for
beskatning for arbeidstakeren, ved at disse verdsettes og beskattes etter
nærmere regler.

Lønn må skilles fra begrep som vederlag, honorar, salær og lignende former for
betalinger til selvstendig næringsdrivende for et utført oppdrag. Oppdragstakere
som er selvstendig næringsdrivende plikter oftest å føre regnskap for sin
næringsvirksomhet og betale skatt av sitt overskudd. Selvstendig næringsdrivende
kan velge å organisere eier- og ansvarsforhold for virksomheten i ulike
selskapsformer.

Etter norske bestemmelser er arbeidsgivere pålagt å trekke skatt og
pensjonsinnskudd fra bruttolønnen før nettolønn utbetales til arbeidstakere,
samt regelmessig innbetale dette skattetrekket til skatteetaten. Alle som bor i
Norge er pliktet til å betale skatt på inntekt. Hvor mye skatt som skal betales
avhenger av flere faktorer som f. eks. lønnsnivå, gjelds- og formuesforhold.
Skatten hver enkelt skatteyter skal betale fastsettes av skatteetaten som sender
ut skattekort til lønnstakere. Arbeidstakeren skal levere skattekort til
arbeidsgiver som plikter å trekke skatt i følge skattekortet fra lønnen til
arbeidstakeren. Hvis arbeidstakeren ikke har levert skattekort skal arbeidsgiver
trekke 50% av bruttolønnen til skatt. Hvis lønnsmottaker tjener under 39 997
(2010) i løpet av et år kan man søke om frikort og skatter dermed ikke for lønn
opptil dette beløpet. Tjener man over frikortbeløpet, skal man bare beskattes
for lønn over dette beløpet.

En del lønnsmottakere får også ekstra goder, naturalytelser, som tillegg til
ordinær lønn, f. eks. fri bruk av telefon, fri avis, fri reise, fri bil osv. I
Norge skal pengeverdien av disse ytelsene tas med helt eller delvis på
lønnsoppgaver og blir skattlagt etter egne regler i skatteloven.

Godtgjørelse til frilansere og styrehonorar utbetalt til styremedlemmer
behandles om lønn i Norge. For oppdragstakere som er selvstendig næringsdrivende
gjelder det egne regler, disse betaler skatt av sitt overskudd. I
oppdragsforhold skal som hovedregel oppdragstakeren også kreve inn
merverdiavgift («moms») og viderebetale dette til Skatteetaten. Selvstendig
næringsdrivende er oftest regnskapspliktige eller bokføringspliktige.



https://no.wikipedia.org/wiki/Kristiansund

Kristiansund (tidligere Christianssund) er en by og kommune på Nordmøre i Møre
og Romsdal med 24 526 innbyggere. Kommunen består av fire større øyer i tillegg
til en rekke mindre øyer, holmer og skjær. Kristiansund er omgitt av hav og
fjorder: I nordøst, over Trondheimsleia, ligger Smøla kommune; øst for Talgsjøen
ligger Aure; sørøst for Freifjorden Tingvoll og i sør Gjemnes kommune. Vest for
Bremsnesfjorden ligger Averøy kommune og mot nord, nordvest ligger Norskehavet.

Tettstedet Kristiansund ligger på fire øyer, helt ut mot havet og har 18 355
innbyggere per 1. januar 2016. Her vokste ladestedet Lille-Fosen fram på
1600-tallet og fikk offisiell bystatus i 1742 under navnet Christianssund. Før
kommunesammenslåingen med Frei i 2008 var Kristiansund kommune begrenset til tre
øyer, Nordlandet, Gomalandet/Kirklandet og Innlandet.

Den gode naturlige havna og plasseringen ved skipsleia er sammen med fjordene
mot bygdene på Nordmøre bakgrunnen for at en by ble etablert nettopp her.
Kristiansund vokste fram basert på trelasteksport, fiskeri og
klippfiskproduksjon, mens næringslivet i dag er sentrert rundt olje- og
gassvirksomheten på Haltenbanken.

De sentrale deler av byen Kristiansund var fra 1600-tallet et ladested med
navnet Lille-Fosen. Fosen eller Fosna betyr sannsynligvis et sted man finner ly
eller ei god havn. Man antar Fosen kommer av det gammelnorske folskn
(skjulested). Da ladestedet i 1742 fikk status som kjøpstad gjennom kongelig
resolusjon ble det gitt navnet Christianssund, etter den dansk-norske kongen
Christian VI. På starten av 1900-tallet gikk man inn for en fornorsking av
danske stedsnavn i Norge, og byens navn fikk en alternativ skrivemåte:
Kristiansund, fremfor det opprinnelige Christianssund.

I 1929 ble det avholdt folkeavstemning over hvorvidt byen i stedet skulle ta
tilbake sitt gamle navn, Fosna. Av 4740 stemmer var kun 41 for navneendringen,
og bystyret valgte derfor å beholde navnet Kristiansund.

Det første funnet fra eldre steinalder i Norge ble gjort ved Voldvatnet på
Nordlandet i Kristiansund så tidlig som i 1909 av Anders Nummedal. Fosnakulturen
fikk sitt navn etter byen på Nordmøre og går helt tilbake til 8000 år f.Kr.
Disse ytre distriktene var tidlig isfrie, og i havet fantes rikelig med føde,
folk kan ha bodd på Nordmørskysten før istiden var slutt. Dessuten var det
tilgang på flint og andre harde bergarter. I Kristiansund er det også hellere
med spor etter veidefolk fra yngre steinalder.

Slaget på Rastarkalv er kjent fra Snorres kongesagaer. Slagstedet fra år 955
ligger på sørsiden av øya Frei. Kong Håkon den gode kjempet mot Eirikssønnene
som hadde støtte fra Danmark. Det står tre bautasteiner på Raskarkalv, på haugen
bak Frei kirke, til minne om dette slaget.[trenger referanse]

Tørrfisk var et viktig eksportprodukt fra Norge i middelalderen, gjennombruddet
foregikk på 1100-tallet. Fiskeværet Grip var et av produksjonsstedene. Kysten
utenfor Nordmøre var et viktig gyteområde for skrei, og var naturgrunnlaget for
et viktig fiskeri på seinvinteren. Det er grunn til å tro at fiskeværet på denne
tiden hadde fast bosetning, og at tilreisende fiskere fra fjordene innenfor var
sesongarbeidskraft i den viktigste fisketiden. I middelalderen var Grip den
eneste tettbebyggelsen i det som i dag er Kristiansund kommune med blant annet
erkebiskopen i Nidaros som væreier. Stavkirken er et viktig kulturminne fra
denne tiden og blant annet alterskapet forteller om handelsforbindelsene til
Hansabyene i Nord-Tyskland. Men fiskeværet hadde ingen plassering som kunne
utvikles til en by, og på 1500-tallet ble det stadig dårligere lønnsomhet i
fiskeriene. Nå var det fjordbygdene som hadde den mest etterspurte ressurs,
nemlig skog.

Skipsleia og ei god havn er grunnlaget for byens eksistens, og havna i
Lille-Fosen er kjent så langt tilbake som det finnes kilder. Fosna gård i Vågen
regnes for å være byens vugge, men det er usikkert i hvilken grad det var fast
bosetning rundt havna allerede i middelalderen.

På 1600-tallet utviklet det seg en liten tettbebyggelse ved havna mellom de tre
øyene. Her opprettet staten tollstasjon for å kontrollere trelasthandelen på
Nordmøre. Stedet fikk status som ladested underlagt Trondheim, en by med en
tillatelse til å drive handel med begrenset utvalg varer. 1600-tallet kalles for
hollendertiden i Kristiansunds historie. Nederlandske sjøkart fra denne tiden
har mange navn langs fjordene på Nordmøre. Det var trelast nederlenderne var
interessert i. Tollstedet ble først og fremst opprettet for å kontrollere
trelasthandelen. De første kjøpmennene i Lille-Fosen handlet med trelast,
tørrfisk og sild.

I 1690-årene brakte nederlenderen Jappe Ippes med seg kunnskaper om produksjon
av klippfisk til Norge. Den 11. august 1691 fikk han et kongelig privilegiebrev
som gav ham tillatelse til å drive med tilvirkning og eksport av klippfisk i
ladestedet Lille-Fosen og på Tustna. Etter noen år måtte han gi opp.

I 1733 hadde Lille-Fosen besøk av Christian VI og dronning Sophie. Noen år
senere skulle han, tross protester fra kjøpmennene i Trondheim og Bergen, gi
status som kjøpstad og bynavn til ladestedet på Nordmøre.

Den 29. juni 1742 fikk ladestedet status som kjøpstad og nytt navn,
Christianssund, av kong Christian VI. Byen utviklet seg hurtig og ble en viktig
by for fiskehandel. Dette trakk utenlandske kjøpmenn til byen, spesielt
britiske.

Skotten John Ramsay var en av de som igjen tok til med klippfiskproduksjon, og
midt på 1700-tallet utviklet dette seg til en stor virksomhet. De mest driftige
av kjøpmennene i Kristiansund skaffet seg kontroll over alle ledd i
klippfiskproduksjonen: De kjøpte opp fiskeværene og innførte et system som ble
kalt for værtvang. De tok imot fangsten og sto for produksjonen av klippfisk, og
de var eksportører. Klippfisk var på denne tiden ukjent i norsk matstell.
Klippfiskproduksjonen var arbeidsintensiv, og krevde mange hender i
tørkesesongen på våren og sommeren. Fisken skulle saltes og vaskes, før den
skulle saltes igjen og vekselvis tørkes og presses på «fiskbergan». Milnbrygga
og Milnbergan, midt i Kristiansund sentrum, er viktige kulturminner fra denne
tiden.

Klippfisken skulle eksporteres, og de mest velstående kjøpmennene kunne skaffe
seg egne skip. I årene etter 1776 bygde byen opp en stor skipsflåte med flere
skipsverft og reperbaner. Kompetanse på skipsbygging ble hentet fra København.
Videre fram mot 1806 hadde næringslivet i Kristiansund en eksplosjonsartet
utvikling, hvor byen ble tilført store rikdommer.

I Napoleonskrigene var Danmark-Norge alliert med Frankrike, og 7. juli 1808 ble
Kristiansund angrepet av engelske krigsskip, «Cygnet» og korvetten «Tartar».
Angrepet ble slått tilbake fra byens kanonbatterier. Flere hus i byen fikk
skader, og én ble drept. En 11 meter høy bautastein ble reist til minne om
slaget i anledning hundreårsmarkeringen i 1908.

Kjøpstaden sorterte under Bremsnes sogn i Kvernes til Kristiansund prestegjeld
ble opprettet ved kongelig resolusjon av 20. august 1827.

Spansketida kalles perioden fra 1830 og utover på 1800-tallet da spanske skip
kom til Kristiansund for å kjøpe klippfisk direkte fra kjøpmennene i
Kristiansund. Denne perioden var viktig for utviklingen av byens næringsliv. Det
var de spanske sjøfolkene som besøkte Kristiansund som gies æren av å ha innført
bacalao til byen.

Midt på 1800-tallet ekspanderte klippfiskproduksjonen ut over det fiskeriene på
Nordmøre, Romsdal og Trøndelag ga av råstofftilgang. Byens kjøpmenn måtte satse
på oppkjøp av råfisk i Lofoten og Finnmark for å tilfredsstille etterspørselen.
Byen fikk en stor flåte av små seilfartøyer, jakter og galeaser til denne
trafikken. Markedet ble også utvidet, blant annet til Amerika. Byens
klippfiskkjøpmenn tjente godt og Nicolai H. Knudtzon ble på slutten av
1800-tallet regnet som Norges rikeste mann.

I 1884 ble klippfisknæringen rammet av et økonomisk krakk som rammet alle
firmaer i bransjen hardt. Krakket skyldtes en plutselig fall i prisene på
markedet i Spania, med det resultat at alle klippfiskeksportører, med ett
unntak, gikk konkurs.

Byens navn var en periode et stridstema; det ble tatt til orde for at det gamle
norske Fosna, byens navn som ladested, skulle erstatte Kristiansund, et navn
byen fikk i dansketiden. Allerede i midten av 1890-årene ble navnebyttet
foreslått av enkelte i lokalavisene, men særlig hard ble striden etter første
verdenskrig. Dette er samtidig med at mange andre norske byer og steder fikk
tilbake tidligere norske navn. I Kristiansund kulminerte navnestriden i 1929 med
folketog hvor halve byen befolkning deltok og til sist folkeavstemning.
Resultatet var overveldende: 4699 (99,1%) stemte mot navneendring, kun 41 for.
Bystyret gjorde kuvending i saken og byen beholdt navnet den hadde hatt siden
1742.

I postal sammenheng ble byen hetende Kristiansund N for å skille den fra
Kristiansand S. Spesielt håndskrevne adresser kunne ellers lett lage problemer
dersom a eller u var slurvet skrevet. Problemet opphørte etterhvert etter
innføring av postnumre.

Kristiansund var på slutten av 1800-tallet en særdeles vakker by med mange store
kjøpmannsgårder og sjøboder eller brygger. Byen var likevel preget av at det
ikke var noen spesiell reguleringsplan for oppføring av bygninger. Dette skulle
vise seg å være upraktisk da bilene på 1900-tallet gjorde sitt inntog i
bybildet.

Byen bestod i hovedsak av trehus med stående panel, men utover første halvdel av
1900-tallet ble det bygget flere murhus og større bygårder. Blant nevneverdige
bygg som preget Kristiansund på den tiden var Festiviteten, Norges Banks filial,
Grand Hotell og Nordlandet kirke.

I april 1940 ble Kristiansund bombet av tyske fly. Etter bombingen var store
deler av byen totalskadd. Rundt 800 av byens 1300 bygninger ble helt eller
delvis ødelagt, noe som tilsvarer 28 prosent av landets samlede krigsskader på
bygninger under 2. verdenskrig. Under krigen startet Brente steders regulering
planleggingen av gjenreisingen, men lite kunne likevel bli bygget i krigstid. De
fleste innbyggerne som hadde blitt bostedsløse måtte bo i brakker til krigens
slutt.

Den tyske okkupasjonsmakten hadde også vesentlige anlegg i kommunen, blant annet
Kvalvik fort østligst på øya Frei.

Gjenreisingen ble innledet i 1940 i regi av Brente steders regulering og
professor Sverre Pedersen. Pedersen hadde skisse reguleringsplan klar i august
1940 og endelig reguleringsplan fra 1941 ble vedtatt etter krigen uten
vesentlige endringer. Pedersen la særlig vekt på ny oppfartsgate fra havna.
Kristiansund ble etter krigen gjenoppbygd med en markant gjenreisningsarkitektur
i en nøktern funkisstil. De sentrale deler av Kirkelandet og Nordlandet ble
totalt endret. Den gamle trebyen med en selvgrodd struktur på ferdselsårer og
eiendomsgrenser ble erstattet av rette gateløp. Kirkelandet ble nå dominert av
Kaibakken, en bred ny gate som forbinder kaiene med øvre bydel. Arkitekturens
akser er rettet mot storslagne naturmotiver som Freikollen og Jørgenvågsalen i
nabokommunen Aure. I sentrale boligstrøk ble enkelte hus utstyrt med
klassistiske detaljer som for eksempel dørportalene. I enkelte gater, som
(Vuggaveien), ble det oppført ferdighus sendt fra Sverige som nødhjelp.
Reisingen av Kirkelandet kirke i 1964 markerte at gjenreisingen var sluttført.

Gjenreisningsbyen Kristiansund er trukket fram som et av de 20. århundrets mest
verneverdige kulturmiljøer i Norge. Dette begrunnes med at byens sentrum er et
av de best bevarte eksemplene på etterkrigsarkitektur.

1950-årene var preget av gjenreising og et rikt sildefiske om vintrene. Byen
hadde på denne tiden også en trålerflåte som skaffet råstoff til
klippfiskproduksjonen.

1. januar 1964 skjedde store endringer i kommunegrensene i Norge, et resultat av
Schei-komiteens arbeid. Grensene ble endret som følge av overgang fra sjøveis
til landeveis kommunikasjon, dessuten ble mindre kommuner slått sammen til
større enheter. Grip som da var landets minste kommune, ble innlemmet i
Kristiansund. Deler av Nordlandet hadde fram til nå vært en del av daværende
Bremsnes kommune, men ble nå overført til Kristiansund. Samtidig ble Bolga og
Vadsteinsvik på Frei overført fra Bremsnes til Frei kommune.

Kommunene Kristiansund og Frei ble 1. januar 2008 slått sammen etter
folkeavstemning. I Kristiansund ble resultatet 95,5 % ja-stemmer og 4,5 %
nei-stemmer, og på Frei ble resultatet 1330 ja-stemmer (51,5 %) og 1252
nei-stemmer (48,5 %).

Frei er den største øya i Kristiansund kommune, med 62,5 km². Omkring Frei er
det flere mindre øyer som Flatsetøya, Husøya, Fugløya, Hansøya, Rensvikholmen,
Amundøya og Brattøya. På Frei ligger kommunens høyeste punkt, Freikollen, 629
moh.

Kristiansund sentrum ligger fordelt på tre øyer: Nordlandet er den største øya
og tilhørende Kvernberget. Den nest største øya består av to sammenhengende
«land»: Kirkelandet og Gomalandet som er geografisk adskilt ved Vågen og et
dalsøkk i forlengelsen av denne. Innlandet er den minste av de tre øyene i byen
Kristiansund.

Innlandet og Kirkelandet er forbundet med Sørsundbrua, mens Gomalandet og
Nordlandet er forbundet med Nordsundbrua. Den gamle bybebyggelsen er fordelt på
alle de tre øyene, mens selve forretningssenteret ligger på Kirkelandet. Et nytt
sentrum har vokst fram på Nordlandet,blant annet med Futurasenteret, et stort
kjøpesenter. Omsundbrua forbinder Nordlandet med Frei.

Også øya Skorpa er en del av byen, og øyas areal er faktisk større enn arealet
til Innlandet. Skorpa har broforbindelse over til Gomalandet. På Skorpa
planlegges stor utbygging med nye boliger.

Øya Grip som ligger ute i havet, nord for byen, er også en del av Kristiansund
kommune. Fiskeværet Grip hadde tettbebyggelse og kirke allerede i middelalderen.

I byhistorien omtales Kristiansund som byen på de tre øyene. En kristiansunder
omtaler hjembyen som byen med fire land: Kirkelandet, Gomalandet, Nordlandet og
Innlandet. Omkring havna ligger fire markante land. At to av dem er forbundet
ved et smalt eid (slik at de tilsammen utgjør en øy) forhindrer ikke at de
omtales som to land.

Bremsnesfjorden ligger vest for Kristiansund kommune, i øst ligger Talgsjøen, og
Freifjorden ligger i sør og sørøst. Nord for Kristiansund er det vestlige
utløpet av Trondheimsleia.

Bolgsvaet og Omsundet skiller øya Frei fra Innlandet og Nordlandet. De tre
innløpene til Kristiansund havn går gjennom Sørsundet, Markussundet og
Nordsundet. En viktig del av havneområdet i Kristiansund by var Vågen.

Kristiansund kommune har kystklima, med relativt mild og kort vinter, og moderat
varm sommer. Været varierer en god del fra ytre og nordligste del av kommunen
til den indre og sørligste del som ligger skjermet fra havet av høye fjell. For
perioden 1960–1990 er august gjennomsnittlig den varmeste måneden med en
middeltemperatur på 13,0 °C, mens januar var kaldest med 1,1 °C. September var i
samme perioden den mest nedbørrike måneden med gjennomsnittlig 160 mm, mens mai
var tørrest med 55 mm nedbør. Målestasjonen ligger sentralt i gamle Kristiansund
kommune.

Kristiansund har 24 131 innbyggere (1. januar 2013), og er med det den mest
folkerike kommunen på Nordmøre. Innbyggertallet er stigende, og
befolkningsframskrivinger anslår at over 31 000 vil bo i kommunen i 2040 ved
middels nasjonal vekst.

Tettbebyggelsen i byen danner tettstedet Kristiansund, og ligger fordelt på
øyene Kirkelandet, Innlandet, Skorpa og Nordlandet. Dette defineres av SSB som
ett sammenhengende tettsted med en befolkning på 18 355.

På Frei er det ett større og to mindre tettsteder. Det største, Rensvik, som
tidligere var administrasjonssenter for Frei kommune, har 2 545 innbyggere. På
østsiden av øya ligger Solsletta med 658, mens 682 bor på Storbakken som ligger
på sørsiden av Frei. Kvalvåg regnes ikke lenger som et eget tettsted.

Grip stavkirke er kommunens eldste kirke og ligger i det tidligere fiskeværet
Grip, Nordmøres eneste tettbebyggelse i middelalderen. Stavkirken er fra
1400-tallet.

Kirkelandet kirke er kommunens nyeste kirke, og den er bygd sentralt på hovedøya
Kirkelandet som siste brikke i gjenreisingen av byen etter ødeleggelsene under
annen verdenskrig. Kirkelandet kirke er et hovedverk i moderne norsk
kirkearkitektur, og den ligger plassert øverst i en akse gjennom Øverparken med
Freikollen som fondmotiv. Dagen kirke på Kirkelandet er den tredje i rekken. En
kirke fra 1700-tallet ble revet midt på 1800-tallet for å gi plass til en stor
kirke i nygotisk stil i Øverparken. Denne brant under bombingen i 1940.

Nordlandet kirke ligger på øya Nordlandet, og er en av de få bygningene i denne
bydelen som ikke brant ned i aprildagene 1940. Kirken er i huggensten og er
oppført 1914.

Betania Kristiansund er en frikirkelig menighet tilsluttet den norske
pinsebevegelsen. Betania Kristiansund ble stiftet 1936.

St. Eystein kirke er en katolsk kirke som ligger sentralt på Kirkelandet. Den
første kirka brant ned ved bombingen i 1940, mens dagens kirke ble bygd i 1958.
St. Eysteins menighet ble opprettet i 1934 og dekker den katolske kirke på
Nordmøre.

Totalt er det ni barneskoler i Kristiansund. Allanengen barneskole og Dalabrekka
barneskole ligger på Kirkelandet, Gomalandet barneskole ligger på Gomalandet,
Nordlandet barneskole og Dale barneskole ligger på Nordlandet, Innlandet
barneskole ligger på Innlandet, mens Rensvik skole, Frei skole og Bjerkelund
barneskole ligger på Frei.

Det finnes tre ungdomsskoler innenfor kommunens grenser. Nordlandet ungdomsskole
og den nyere Atlanten ungdomsskole ligger begge innenfor den gamle bygrensen til
Kristiansund, mens Frei ungdomsskole ligger i tettstedet Rensvik på Freiøya.

Byen har to videregående skoler: Den studieforberedende Atlanten vgs. og den
yrkesfaglige Kristiansund vgs..

Avisen Tidens Krav ble etablert i 1906 og er enerådende i byen etter at
Romsdalsposten gikk inn på 80-tallet. Tidens Krav sender også lokal-TV med TKTV
som sender på TV Nordvests frekvenser på Nordmøre.

Havna er byens egentlige sentrum og grunnlaget for byens eksistens. Havna har
tre innseilingsløp. Sundbåten driver lokal passasjertrafikk mellom de fire
landene i byen.

Kristiansund har anløp av hurtigruta to ganger hver dag. Kystekspressen
trafikkerer strekningen Kristiansund-Trondheim med hurtigbåt.

En undersjøisk tunnel, Atlanterhavstunnelen, forbinder Kristiansund med
nabokommunen Averøy. Tunnelen gir forbindelse til Atlanterhavsveien til
Hustadvika. Til nabokommunen i nordøst, Aure, går det stadig bilferge.

Kristiansund hadde lenge ingen fast veiforbindelse til riksvegnettet. Tidlig i
1950-åra ble ideen om en undersjøisk tunnel lansert, og høsten 1992 kunne
Krifast åpne. Kristiansund og Freis fastlandsforbindelse består av
Freifjordtunnelen under fjorden fra Fladsetøya i Frei til Bergsøy i Gjemnes,
derfra hengebru over fjorden til Gjemnes i retning Molde. Fra Bergsøya er det
flytebru østover mot Tingvoll i retning Sunndalsøra og Trondheim.

Fra Kristiansund er det bussforbindelse blant annet til Trondheim, Sunndalsøra,
Oppdal , Molde, Ålesund, Ørsta og Volda.

Fra Kristiansund lufthavn, Kvernberget er det daglige flyvninger til Oslo,
Bergen, Haugesund, Kristiansand, Stavanger og Trondheim. Kvernberget lufthavn
har også en helikopterbase for oljevirksomheten på Haltenbanken.

Næringslivet i Kristiansund domineres i dag av olje- og gassvirksomheten på
Haltenbanken. Oljeforsyningsbasen Vestbase er viktig i denne sammenheng, sammen
med flyplass og helikopterbase. Den oljebaserte næringen er i dag i kraftig
vekst, og en analyse fra 2013 anslår at næringen har behov for 1600 nye
stillinger i tiden fram mot 2020.

Klippfiskproduksjon var lenge hovednæringen i Kristiansund og det som gjorde
byen kjent, ikke bare i Norge, men først og fremst i de landene som klippfisken
eksporteres til. Firmaet Lorenz A. Lossius AS produserte og eksporterte fram til
om lag 2010 klippfisk fra Kristiansund og hadde produksjonslokaler og kontorer
på Innlandet. Klippfisken har også inspirert byens kulturliv, og Operaen Donna
Bacalao, som ble satt opp i Kristiansund for første gang i 2008, har sitt motiv
fra arbeidslivet og klassemotsetningene på klippfeskbergan.

Fiskefett ga grunnlag for varig industrivirksomhet med produksjon av margarin og
såpe. Goma fabrikker startet margarinproduksjon fra Vågen i 1900. I 1930 ble
produksjonen lagt om til såpeprodukter. Margarinproduksjonen ble senere faset ut
og i 1976 flyttet fabrikken til det nye industriområdet på Løkkemyra. Selskapet
skiftet navn til Ello før det i 1995 fusjonerte med Lilleborg, og navnet er i
dag Lilleborg AS, avd. Ello. Fabrikken produserer i dag produkter som Lano og
Solidox.

Jonas Eriksen AS er en tradisjonsrik skipshandel og jernvareforretning i
bysenteret.

Kommunestyret i den nye Kristiansund kommune har fra 2008 i alt 45
representanter. Kjell Neergaard fra Arbeiderpartiet ble i 2015 valgt til
Kristiansunds ordfører.

Kristiansund var i en lengre periode midt på 1900-tallet styrt av et rent
arbeiderpartiflertall. I 1990-årene ble Høyre det dominerende partiet. Ved det
første valget til den nye storkommunen i 2007 fikk Arbeiderpartiet igjen
ordføreren, og over 46 % av stemmene. Partiets popularitet ble bekreftet ved
valget i 2011 da Arbeiderpartiet fikk rent flertall i bystyret. Situasjonen
etter kommunevalget i 2015 var at Arbeiderpartiet gikk sterkt tilbake, men var
fortsatt det største partiet og beholdt ordføreren. Senterpartiet hadde stor
framgang og fikk 24,5 prosent av stemmene, en økning på 21,7 prosent.

Byvåpenet blasoneres: I blått en kløyvd spiss over bjelker i bølgesnitt. På
dette tre fisker, alt sølv. I beskrivelsen av våpenskjoldet trykt i
privilegiebrevet heter det Hvori forestilles et Vandløp af en høi Klippe, imot
hvilket springer laks. Året for grunnleggelsen av kjøpstaden Christiansund
(1742) er også inkludert, noe som er svært uvanlig i norske byvåpen. På
byvåpenets øvre rand er det en femtindet murkrone i gull. Våpenet er laget i
København, og heraldikerens manglende geografikunnskap om Kristiansund i forhold
til de omlandet det er trolig forklaringen på at kommunen uten en eneste
lakseførende foss har fått dette i kommunevåpenet.

Til Kristiansunds 200-årsjubileum i 1942 kunne første bind i den store
byhistorien (som i dag er på seks bind) presenteres, forfattet av historikeren
Arne Odd Johnsen. Jubileet for byen på de tre øyene ble ellers feiret under
trøstesløse forhold. Fremdeles lå hele sentrum i ruiner etter bombingen 1940.

I anledning 250-årsjubileet til Kristiansund i 1992, fikk Kristiansund sin egen
maskot. Maskoten kalles klippfiskkjerringa, tegnet av grafiker Tor Johansen. En
statue av klippfiskkjerringa er å finne på piren i Kristiansund sentrum på
Kirkelandet. Den ble laget av billedhuggeren Tore B. Skjølsvik, og avduket av
Dronning Sonja den 29. juni 1992. Kristiansund har en egen bysang, «By ved hav»,
skrevet av Paul Ohrvik og satt til musikk av Edvard Bræin.

Kristiansunderne har lang tradisjon for matretter som bacalao, blandaball og
fishan. Innbyggernes kjærlighet til blandaball har gitt byen tilnavnet
Baillsund.

Helt siden 1928, da komponisten Edvard Bræin skapte den norske folkeoperaen i
Kristiansund, har byen vært kjent for sin opera. Kristiansund hadde opera i hele
32 år før den norske opera ble etablert i Oslo. Hvert år i februar arrangeres
operafestukene i Festiviteten. I 2002 mottok festivalen Reiselivsbedriftenes
Landsforening i Møre og Romsdal sin heiderspris. En av byens kjente var
revyforfattere var Paul Ohrvik. Etter krigen gikk haun uner oppnavnet "Puck".

Hvert år arrangeres bacalaofestival i Norsk klippfiskmuseum, og her konkurrerer
byens bacalaokokker om å by på byens beste bacalao.

Tahitifestivalen er Kristiansunds musikkfestival, og arrangeres på øya
Innlandet. Ildsjelen bak festivalen er Frode Alnæs, som arrangerte den for
første gang sommeren 1999. Alnæs kjøpte cafeen Dødeladen på Innlandet på slutten
av 1990-tallet, og ønsket i den forbindelse å skape entusiasme rundt bydelen,
som tidligere ble kalt Tahiti. I 2006 var det konserter med blant andre
Madrugada, Åge Aleksandersen og Sambandet, Kari Bremnes Trio, Lynni og Frode,
D'Sound, Bigbang og Di Derre.

Nordic light er en fotofestival som arrangeres i Kristiansund. Festivalen ble
for første gang arrangert sommeren 2006, og inneholdt blant annet foredrag og
fotoutstillinger over hele byen.

Nordmøre Museum har hovedsete i Kristiansund, og er senter for den konsoliderte
museumsvirksomheten på hele Nordmøre. Museet har sine røtter i Kristiansund
Museum som ble opprettet 1894. Museet har flere formidlingsarenaer i
Kristiansund, blant annet Norsk klippfiskmuseum som holder til i en autentisk
klippfiskbrygge fra 1700-tallet. Her vises alle sider ved byens
klippfiskproduksjon. Mye av museumsvirksomheten i Kristiansund er lokalisert til
det gamle havneområdet Vågen, der Mellemværftet er et bevart seilskuteskipsverft
i tilknytning til klippfiskvirksomheten. Nordmøre Museum har flere bygninger
omkring Vågen.

Kristiansund brannmuseum er byens brannvesens eget museum, der en kjørbar
brannbil er hovedatraksjonen.

Arnulf Øverlands Galleri viser internasjonal kunst men hovedvekten ligger på
salgsutstillinger med norske malere. Mellom hver utstilling vises det arbeider
av, og arbeidsplassen til, Arnulf Øverland. Utvalg av separatutstillinger: Aksel
Waldemar Johannessen (2007), John Andreas Savio (2008), Odd Nerdrum (2009),
Reinhardt Søbye (2010). Galleriet ligger i Wirum-brygge på Innlandet, et
restaurert bøkkerverksted.

Kristiansund har flere klubber og foreninger innenfor idretten, sentralt står
Idrettslaget Braatt fra 1914. Klubben er en av norges fremste innen bryting
sendte blant annet Karl Pedersen og brødrene Arne og Robert Gaupseth til
Sommer-OL i mellomkrigstiden. Kristiansund har også en lang tradisjon for
svømming med flere rene svømmeklubber og svømmeaktiviteter i idrettslag som
driver organisert svømming i Atlanterhavsbadet.

De største lokale fotbalklubbene er Clausenengen Fotballklubb og har fosteret
flere talenter som Ole Gunnar Solskjær, Arild Stavrum og Øyvind Leonhardsen som
senere har havnet i utlandet, samt Kristiansund Fotballklubb som har fostret
spillere som Anders Giske og bronselagets Magnar Isaksen.

Det fraflyttede fiskeværet Grip er et mye besøkt sted for turister i
Kristiansund. Turistbåter går jevnlig fra kaia om sommeren.

Sundbåtene er en passasjerferge som går i rute mellom de fire øyene/landene.
Sundbåtene er nå verdens eldste kollektive transportselskap i kontinuerlig
drift. Båten tar omkring 40 personer, og er stadig et populært transportmiddel i
Kristiansund. I 1876 ble sundbåtselskapet opprettet i Kristiansund.

Varden er en gammel vaktpost og utkikksplass, og ligger sentralt plassert på en
høyde midt i friluftsområdet Kringsjå i sentrum av byen. Like ved ligger
Vanndamman, opprinnelig gamle vannsamlingsanlegg som i dag er omgjort til park
med oppbygde stier. Området er kjennetegnet av usedvanlig rik vegetasjon og
kalles en botanisk kysthage.

Atlanterhavsbadet er et moderne badeanlegg som inneholder en rekke basseng,
sklier og sauna.

Stormvarselet på Bjørnehaugen er Norges eneste stormvarsel i daglig drift. Det
varsler om kuling eller storm for byens befolkning, og kan sees fra store deler
av Kristiansund tettsted. Opprinnelig var varslet først og fremst beregnet på
mannskap ombord i skip på havna.

En årlig tradisjon før jul er pepperkakebyen i Kristiansund, som er en av de
største i landet. Husene i byen blir da bygget av pepperkake, og i 2011 besto
pepperkakebyen av cirka 300 produserte hus. I 2007 ble den satt opp i gamle
Langveien ungdomsskole. De senere årene har utstillingen hatt sin faste plass i
Folkets Hus i sentrum av byen. Initiativtaker er aksjeselskapet By'n oss
Kristiansund, og alle som ønsker kan bidra. Barnehager og skoler er spesielt
oppfordret til å komme med sine byggverk.

Vågen i Kristiansund er et havneområde med mange interessante kulturminner og
museer fra byens store periode som fiskeriby. Her ligger blant annet de gamle
kjøpmannsgårdene Brodtkorpgården og Christiegården, bøkkerverkstedet Woldbrygga
og klippfiskbrygga Hjelkrembrygga; her finner man Mellemværftet og Milnbrygga
med Norsk klippfiskmuseum.

Gamlebyen på Innlandet ble skånet av bombene under krigen og gir således et
bilde på hvordan resten av byen så ut tidligere, kjennetegnet av trange smug og
bygninger tilfeldig satt opp uten særlig regulering. I dag er området et
verneverdig kulturområde med blant annet Dødeladen Café, brygger, Lossiusgården
og Thon Hotel. Hønebukta, Sjursvika og Lossiusgården er bebyggelse som er
vernet.

Gjenreisningsbyen med Kaibakken er Kristiansunds gamle sentrum og byens
tusenårssted, planlagt gjenreist under 2.verdenskrig og oppført i årene etter
krigen i funkisstil. Kirkelandet kirke var siste brikke i gjenoppbyggingen av
byen.

Atlanterhavsvegen Bud–Kristiansund er ett av pilotprosjektene i
Verdiskapningsprosjektet til Riksantikvaren, og ligger en halvtimes kjøretur
utenfor byen. Den ble i 2005 kåret til århundrets byggverk 1905-2005

Deler av Kristiansund sentrum er omfattet av NB!-registeret, Riksantikvarens
liste over bymiljøer i Norge som har nasjonal kulturhistorisk verneinteresse.

Kristiansund var gjennom mange år sterkt knyttet til middelhavslandene og
Sør-Amerika på grunn av den store klippfiskeksporten til disse områdene. Derfor
har en rekke land hatt konsulær virksomhet i byen. Dagens kontakt med
utenriksmarkedet fra Kristiansunds side er i hovedsak knyttet til olje-, gass-
og logistikknæringen.

Samarbeidet mellom de fire nordiske byene startet i 1948, og en viktig del av
samarbeidet har vært Nordiske Dager; en idrettsturnering som alternerner mellom
byene. Barn og ungdommer fra de fire byene er deltakere. Turneringen hadde
60-årsjubileum i 2008, og ble feiret med Nordiske Dager i Kristiansund.



https://no.wikipedia.org/wiki/Gibraltar

Gibraltar er siden 1713 et britisk oversjøisk område og ble i 1830 en britisk
kronkoloni. Området ligger i Sørvest-Europa, nærmere bestemt på Den iberiske
halvøys sørkyst, strategisk plassert ved Gibraltarstredet som forbinder
Atlanterhavet og Middelhavet. FN regner Gibraltar som et ikke-selvstyrt område.

Navnet Gibraltar kommer fra det arabiske جبل الطارق Ġabal al-Ṭāriq, som betyr
«Ṭāriqs fjell» (navngitt etter Ṭāriq ibn Ziyād). Tidligere kalte fønikerne det
Calpe, en av kolonnene til Herkules. I dag er Gibraltar også kjent som «Gib»
eller «the Rock».

Gibraltar er i dag det eneste stedet i Europa hvor det lever aper i vill
tilstand. Denne arten heter berberape og er også utbredt i Nord-Afrika.

Trekkfugler mellom Europa og Afrika følger vanligvis en av to hovedtrekkruter.
Mens de østlige fuglene flyr via Bosporosstredet, flyr de vestlige fuglene langs
vestafrikas kyst over Gibraltar. Området huser derfor et meget stort antall
fuglearter i trekksesongene og er derfor et attraktivt reisemål for ornitologer.

Engelsk er offisielt språk, men spansk er også vanlig. Det lokale språket
Llanito er ispedd engelsk og spansk

Det er bevis på menneskelig bosetning i Gibraltar som går så langt tilbake som
neandertalere, en utdødd art av homo genus. De første historiske mennesker som
det er kjent som har bosatt seg der var fønikere en gang rundt 950 f.Kr. Delvis
permanente bosetninger ble senere etablert av karthagere og romere. Etter at
Romerriket falt sammen kom Gibraltar for en kort tid under kontroll av
vandalene, og ble senere en del av vestgotiske kongedømmet Hispania inntil det
gikk under grunnet til den muslimske erobringen i 711 e.Kr. På den tiden var
Gibraltar navngitt etter en av Herkules' søyler, etter legenden om dannelsen av
Gibraltarstredet.

Den 30. april 711 ledet umajjadenes general Tariq ibn Ziyad en berberdominert
hær over stredet fra Ceuta. Han forsøkte først å gå i land ved Algeciras, men
feilet. Deretter gikk han i land på et ubevoktet sted ved den sørlige punktet av
The Rock fra dagens Marokko som første skritt i å erobre Spania. Svært lite ble
bygd i Gibraltar i løpet av de fire første århundrene med maurisk kontroll.

Den første permanente bosetning ble bygget av almohadske sultanen Abd al-Mu'min
som beordret bygging av en festning på fjellet The Rock, ruinene finnes fortsatt
og kalles Moorish Castle (Mauriske festning). Gibraltar ble senere en del av
kongedømmet Granada fram til 1309 da det en kort tid var okkupert av tropper fra
Castilla. I 1333 ble det erobret av de arabiske marinidere som hadde invadert
muslimske Spania. Mariniderne avga Gibraltar til kongedømmet Granada i 1374. I
1462 ble Gibraltar endelig erobret av hertugen av Medina-Sidonia og dermed endte
750 år under maurisk kontroll.

I de første årene under hertugen av Medina-Sidonia ble Gibraltar et hjem for en
befolkning av forviste sefardiske jøder. Pedro de Herrera, en jødisk converso
(spanske jøder som var blitt tvangskonvertert til katolisismen) fra Córdoba som
hadde ledet erobringen av Gibraltar førte en gruppe på 4 350 jøder fra Córdoba
og Sevilla for å etablere seg i byen. Et samfunnet ble bygget og en garnison ble
etablert for å forsvare halvøya. Imidlertid varte dette kun tre år. I 1476 ble
Medina-Sidonia regulert i henhold til den spanske kronen og de sefardiske jødene
ble tvunget tilbake til Córdoba og den spanske inkvisisjonen. I 1501 ble
Gibraltar underlagt den spanske kronen, noe som var blitt etablert i 1479.
Gibraltar ble gitt eget våpenskjold ved kongelig fullmakt i Toledo ved Isabella
I av Castilla i 1501. Våpenskjoldet blir fortsatt brukt.

Sjøslaget ved Gibraltar skjedde den 25. april 1607 i løpet av åttiårskrigen da
en hollandsk flåte overrasket og angrep en spansk flåte som var ankret opp i
Gibraltarbukta. I løpet av det fire timer lange slaget ble hele den spanske
flåten ødelagt.

I løpet av den spanske arvefølgekrigen dannet britiske og hollandske tropper,
allierte av erkehertug Karl, den østerrikske pretendent til den spanske krone,
en forent krigsflåte og angrep ulike byer på den spanske sørkysten. Den 4.
august 1704, etter seks timer med bombardement, erobret den forente flåten,
ledet av admiral George Rooke assistert av feltmarskalk prins Georg von
Hessen-Darmstadt, bestående av rundt 1 800 soldater, byen Gibraltar og krevde
den i navnet til erkehertug Karl. Vilkårene for overgivelse ble fastsatt og
deretter valgte de fleste beboerne å forlate byen fredelig.

Franske og spanske soldater feilet i å gjenerobre byen, og britisk
overherredømme over Gibraltar var deretter anerkjent Utrecht-traktaten i 1713
som avsluttet krigen. I denne traktaten avga Spania Gibraltar (Artikkel X) og
Menorca (Artikkel XI) til Storbritannia i perpetuitet (for bestandig).
Storbritannia har siden hatt overherredømme til tross for spanske forsøk på å
gjenerobre Gibraltar.

I løpet av den amerikanske revolusjon førte Spania, som hadde gått inn i
konflikten mot Storbritannia, en streng blokade mot Gibraltar som en del av en
lite suksessfull beleiring (den store beleiringen av Gibraltar) som varte i mer
enn tre år fra 1779 til 1783. Den 14. september 1782 ødela britene de flytende
batteriet til franskmennene og spanjolene, og i februar 1783 ble en fredsavtale
signert som avsluttet beleiringen.

Gibraltar ble deretter en viktig marinebase for den kongelige britiske marine og
spilte en betydelig rolle i slaget ved Trafalgar. Dets strategiske verdi økte
med åpningen av Suezkanalen da den kontrollerte en viktig sjørute mellom
Storbritannia og kolonier som India og Australia. I løpet av den andre
verdenskrig ble de sivile beboerne av Gibraltar evakuert og fjellet, The Rock,
ble omdannet til en festning. En flyplass ble bygget over en sivil
veddeløpsbane. Gibraltars kanoner kontrollert inngangen til Middelhavet, men
planer fra Tyskland om å erobre The Rock, kodenavn «Operasjon Felix», senere
navngitt «Llona», ble forhindret av Spanias motvilje mot tyske soldater på
spansk jord. Tysklands admiral Wilhelm Canaris, leder av Abwehr, gikk i
hemmelighet i mot planene, og da Hitler sendte Canaris for å forhandle med
Franco skal sistnevnte i hemmelighet ha rådet Franco om at det var tåpelig av
ham å delta eller samarbeide med aksemaktene. Franco krevde ublutt for hans
samarbeid og oppførte sperringer i betong på veiene som førte til Pyreneene.

På 1950-tallet fornyet fascistiske Spania under Francisco Franco sine krav om
overherredømme over Gibraltar, framprovosert av et besøk fra dronning Elisabeth
II av Storbritannia i 1954 for å feire 250-årsjubileet for erobringen av The
Rock. I løpet av de neste tredve årene forhindret eller begrenset Spania
bevegelser mellom Gibraltar og Spania i henhold til en av artiklene i traktaten.
Gibraltars første selvstendige folkeavstemning ble holdt 10. september 1967 hvor
de avgjorde spørsmålet om de ville bli spansk eller fortsatt under britisk
overherredømme. Avgjørelsen var i klart flertall for fortsatt britisk
overherredømme med 12 138 mot 44 stemmer. Det førte til opprettelsen av
Gibraltars grunnlov om selvstyre i mai 1969 til tross for protester fra den
spanske regjering. Som svar stengte Spania helt den påfølgende måneden grensen
mellom Gibraltar og forvansket all kommunikasjon.

I 1981 ble det annonsert at hvetebrødsdager for det kongelige bryllup mellom
prins Charles og Diana Spencer ville begynne i Gibraltar. Den spanske regjering
svarte at kong Juan Carlos I av Spania og dronning Sofia hadde avslått
invitasjon til seremonien som protest.

Grensen til Spania ble delvis gjenåpnet i 1982 og helt åpnet i 1985 i anledning
Spanias søknad om medlemskap i Det europeiske fellesskap. Det har vært
forhandlinger om framtiden til The Rock mellom Storbritannia og Spania siden
slutten av 1980-tallet under avtalen i Brussel.

I 1988 skjøt og drepte britiske spesialsoldater tre medlemmer av IRA som planla
et terroristangrep.

I juli 2002 ble det avslørt av Jack Straw et forslag om planer av et felles
overherredømme med Spania. En andre folkeavstemming ble organisert i Gibraltar i
november 2002 og den avviste enhver tilnærming om felles overherredømme med
17 900 (98,97%) stemmer mot 187 (1,03%). Den britiske regjering kom med en ny
erklæring hvor de, i henhold til formålsparagraf i Gibraltars grunnlov
uttrykker: «Storbritannia vil aldri gå inn i avtaler hvor folket i Gibraltar vil
bli lagt inn under overherredømmet til en annen stat mot deres frie og
demokratisk uttrykte ønsker.»

I september 2006 konkluderte representanter fra Storbritannia, Spania og
Gibraltar med samtaler i Córdoba i Spania med en enighet om en rekke saker som
fjernet en del av restriksjoner som har vært opprettholdt av Spania. Denne
enigheten løste en rekke langvarige problemer; forbedret flyt av trafikk ved
grensen, bruken av flyplassen, anerkjennelsen av telefonkoden +350 og
båndleggelsen av en rekke strider om pensjonene til tidligere spanske arbeidere
i Gibraltar som mistet jobben da Spania stengte grensene i 1969.

Denne prosessen fortsetter og den britiske regjering uttrykker i dag som sin
politikk at den vil ikke gå inn i samtaler om spansk overherredømme uten
tillatelse fra Gibraltars regjering og folk. I august 2013 innførte Spania
streng grensekontroll mellom Gibraltar og fastlandet.

FNs spesialkomité for avkolonisering overvåker implementeringen av Erklæringen
om uavhengighet for koloniland og -folk og følger den politiske utviklingen i
Gibraltar. Storbritannia er som administrasjonsmakt forpliktet til å rapportere
til avkoloniseringskomiteen. Storbritannia argumenterte i 2012 for at FNs
spesialkomite for avkolonisering ikke lenger fylte noen relevant rolle for de
britiske oversjøiske territoriene, som den britiske regjeringen viser til har
indre selvstyre og burde vært fjernet fra listen over ikke-selvstyrte områder.
Samtidig anerkjente Storbritannia territorienes rett til selv å bestemme sin
framtid.

Gibraltars førsteminister ba i 2012 om at området ble fjernet fra FNs
avkoloniseringsliste. Spania advarte mot dette. Regjeringssjefene i de britiske
oversjøiske territoriene ble i desember 2012 enig om en felleserklæring som ba
avkoloniseringskomiteen stryke de territoriene som ønsket det av listen over
ikke-selvstyrte områder.

Generalsekretær Ban Ki-moon bekreftet i august 2013 FNs forpliktelse til
arbeidet med å få slutt på kolonialisme og tok til orde for uavhengighet for de
gjenværende ikke-selvstyrte områdene. Samtidig anerkjente han at folket i de
ikke-selvstyrte områdene ikke nødvendigvis ønsker uavhengighet, men la vekt på
at de må få et valg. FN anser retten til selvstyre folket i et område som
Gibraltar har for å være oppfylt dersom folket fritt kan velge mellom tre
alternativer: 1) bli en selvstendig stat, 2) bli en assosiert stat i tilknytning
til en annen uavhengig stat, eller 3) bli helt integrert i en annen uavhengig
stat.



https://no.wikipedia.org/wiki/Boeing_737

Boeing 737 er et kort- og mellomdistanse tomotors jetfly. Flyet ble egentlig
utviklet for å være en kortere og billigere versjon av Boeings 707 og 727, men
har etter hvert blitt bygget i ni ulike modeller med kapasitet fra 85 til 220
passasjerer. 737 er det eneste kortdistanse flyet som produseres av Boeing i
dag, med modellene -700, -800, og -900ER i produksjon. En ny generasjon 737 MAX
er planlagt satt i produksjon fra 2017.

Det første flyet var egentlig planlagt å være i produksjon i 1964, men den
første modellen 737-100 hadde ikke sin første flyvning før i 1967 og ble satt i
rutetrafikk i februar 1968. Den neste modellen, 737-200 ble satt i trafikk i
april 1968. På 1980-tallet lanserte Boeing modellene -300, -400, og -500 models,
også kalt for Boeing 737 Classic-serien. 737 Classic-serien hadde utvidet
kapasitet og hadde nye CFM56 turbofan-motorene. På 1990-tallet introduserte
Boeing de nye 737 Next Generation flyene med redesignede vinger, oppgradert
cockpit og ny kabin. 737 Next Generation-serien består av modellene -600, -700,
-800, -900, som er fra 31 til 41 meter lange. Boeing har også laget en Boeing
Business Jetversjon av 737 Next Generation.

Boeing 737 er det mest solgte jetflyet i historien. Flyet har blitt produsert
sammenhengende av Boeing siden 1967 og det har blitt levert 8 880 fly (per 7.
Februar 2016). Det er per Februar 2016, 4 417 fly i bestilling. 737 produseres
hovedsakelig i Boeing Renton Factory i Renton, Washington. 737 betjener
stortsett ruter som tidligere ble fløyet av 707, 727, 757, DC-9, og MD-80/MD-90
og flyet konkurrerer i dag i hovedsak mot Airbus A320-serien. Det er i
gjennomsnitt 1 250 Boeing 737 i luften til en hver tid, med to fly som tar av og
lander hvert femte sekund.

Boeing 737 ble utviklet i slutten av 1960-årene som et kort- og
mellomdistansefly. Flytypen skulle møte konkurransen fra blant andre Douglas
DC-9. For å forkorte utviklingstiden valgte man å benytte skroget fra Boeing 707
og Boeing 727. Den første varianten, som ble levert til Lufthansa i 1968, var
ikke populær og man valgte derfor å utvikle en forlenget variant som fikk
modellbetegnelsen Boeing 737-200. Denne varianten slo godt an i markedet og var
i produksjon helt frem til 1988. 737-300 kom i 1984 og var den første 737 med
CFM56 motor.

I 1983 kom den varianten som senere skulle bli omtalt som 737 Classics. Dette
var en kraftig oppgradert versjon med en ny og stillere motortype, oppgradert
cockpit samt at man hadde gjort en liten endring av halen. I brukt versjon har
denne varianten blitt svært populær hos lavprisselskapene som ønsker rimelige og
driftssikre fly. Braathens S·A·F·E var launch customer på 737-500 og hadde på
det meste 27 stk -500 og 4 stk -400.

For å møte konkurransen fra Airbus ble 737 Next Generation lansert i 1997. Denne
versjonen har nye motorer, nytt og lengre understell, en oppgradert cockpit, mer
moderne interiør samt at man har konstruert nye lengre og mer aerodynamiske
vinger til flytypen. SAS var launch customer på 737-600 med 41 stk. Braathens
var også et av de første selskapene som bestilte 737-500, som er arvtakeren til
-200. 737-600 var arvtakeren til 737-500, 737-700 var arvtakeren til 737-300,
737-800 var arvtakeren til 737-400 og 737-900 var en forlenget versjon av -800
for å ta opp kampen mot Airbus 321. I dag er det -800 som er den mest populære
737-modellen.

Denne kjennetegnes ved Pratt & Whitney JT8D turbofanmotorer. 737-100 ble
produsert mellom 1967 og 1969, og 737-200 fra 1967 frem til 1988.

Dette var den første varianten av 737-serien som Boeing leverte. Det ble bygd 30
737-100, og den første flyturen fant sted 9. april 1967. Opprinnelig ble det
valgt å bruke Pratt & Whitney motorer av typen JT8D-1 som hadde en skyvekraft på
14,000 pund, men da forhandlingene med Lufthansa var ferdige, ble det bestemt at
det skulle benytter JT8D-7 motorer i stedet. Fordelen med JT8D-7 motorene var at
de utviklet høyere skyvekraft ved høyere omgivelsestemperatur enn JT8D-1.

Den første flyet ble levert 28. november 1967 til Lufthansa og det siste flyet
ble levert 2. november 1969. Det ble bare bygget 30 Boeing 737-100 fly, hvorav
29 av disse ble levert til flyselskaper; 22 til Lufthansa, 5 til Malaysia
Airlines og 2 til Avianca. Boeings prototype av flyet, ble etter hvert brukt av
NASA og ble pensjonert over 30 år etter sin første tur. Flyet er i dag utstilt
på Museum of Flight i Seattle. Den aller siste 737-100 ble pensjonert i 2005 og
hadde da fløyet for Aero Continente i Peru under registreringen OB-1745.

737-200 var en versjon med forlenget skrog. Denne fløy første gang 8. august
1967 og de første flyene ble levert til United Airlines i desember samme år. I
alt 1 114 737-200 ble bygget før produksjonen stanset i 1988, inkludert 104
737-200C konvertible passasjer-/transportfly og 19 T-43.

737-200 levert til bl.a Braathens og Busy Bee i Norge. I dag er det ingen
nordiske flyselskaper som lenger benytter første generasjons 737.

To militære varianter av 737-200 ble utviklet, T-43 som er et treningsfly for
navigatører levert til United States Air Force, og 737-200 Surveiller, som er et
maritimt rekognoseringsfly utstyrt med to 4,87 m lange bladantenner levert til
Indonesias flyvåpen.

Produsert i perioden 1983-1997. Disse variantene hadde nye CFM56-3
-turbofanmotorer i stedet for de lange og tynne Pratt & Whitney JT8D motorene
til de tidligere utgavene. I tillegg ble cockpit kraftig oppgradert med blant
annet Flight Management System (FMS). En rekke analoge instrumenter ble byttet
ut med mer moderne CTR displays.

Basisutgaven. Typen er noe lengre enn -200 serien. Denne varianten ble brukt av
Norwegians flåte fra 2002 til 2015, og utgjorde en periode hoveddelen av flåten.
På det høyeste hadde Norwegian 29 fly av denne varianten, mens SAS aldri
benyttet denne varianten.

Er en forlenget utgave av 737-300. Først fløyet i 1988. Motorene hadde diverse
problemer da Fan'en (Viften) noen ganger ble skadet pga. vibrasjoner. Den
alvorligste inntraff i 1989 da motoren på et British Midland fly havarerte og
pilotene ved en feiltagelse slo av den gode motoren. Resultatet var 47 omkomne.
Flytypen ble satt på bakken for å få motorene utbedret. Braathens kjøpte inn
flere 737-400 maskiner, som SAS tok over da de kjøpte opp Braathens. Ingen
brukes nå lengre av SAS.

Produsert i perioden 1997– Flyet gjennomgikk en totaloverhaling der stort sett
bare det ytre skallet er likt forrige modell. Blant annet ble vingene større noe
som tillot høyere marsjhøyder, høyere cruisehastigheter, lavere
drivstoff-forbruk og større drivstoffkapasitet. Hele cockpit ble redesignet til
ren "glasscockpit", der alle tradisjonelle instrumenter blir erstattet av 6
store MFD's (Multi Function Displays) som kan vise forskjellige eller
kombinasjoner av parametre, og også fungerer som backup for hverandre. Disse
variantene er utstyrt med CFM56-7 motorer. (SAS bestilte også en mer avansert
utgave, CFM56-7BE ("Evolution") som skulle være mer miljøvennlig med 40 % lavere
NOx utslipp enn standardvarianten, men hadde en del vibrasjonsproblemer på lavt
turtall)

Minste variant og samme størrelse som Boeing 737-200 og -500. Den ble satt i
tjeneste i 1998. SAS var første kunde av denne varianten, og har 28 fly i
flåten. På grunn av sin korte og butte kropp, blir denne versjonen omtalt som
smågrisen i det norske luftfartsmiljøet. Frem til kjøpet av 737, brukte SAS
MD-80 og DC-9 i ulike varianter på kortrutenettet. Disse var lange og slanke i
skrogformen, og 737 (spesielt 737-600) fremstod som liten, kortbent og tjukk ved
siden av. Selv den korteste varianten av MD (MD-87) var noen cm lengre enn den
lengste 737'en (737-800). Begrepet oppstod gjennom en karikatur av en 737
fremstilt som en gris, i fagforeningsbladet til den norske pilotforeningen i
SAS. Kallenavnet spredte seg som ild i tørt gress. Som eksempel brukte danske
flygeledere navnet etter relativt kort tid. En MD-80 fra SAS som ble tildelt ny
gate etter landing i CPH, fikk av flygelederen beskjed om ny gate "between the
four company piglets" (fire 737-600 som stod parkert parvis ved pir C i
København). Salg av -600 serien var imidlertid ganske laber, og siste -600
modell ble levert i 2006, og siden 2012 har den ikke vært tilgjengelig for
bestilling. Det er ikke planlagt noen -600 erstatter i den kommende 737MAX
generasjonen.

Samme størrelse som Boeing 737-300. Kjøpt både av SAS og Braathens. SAS har i
dag 24 (pr april 2013) fly av denne varianten.

Den mest suksessfulle typen av Boeing 737 modellene. En forlenget utgave, som
erstatter Boeing 737-400. Den ble fløyet først i juli 1997. SAS har 25 Boeing
737-800 fly i flåten. Norwegian har 105 Boeing 737-800 fly per oktober 2016, og
mange flere i bestilling.

Ryanair er det selskapet i Europa som har flest Boeing 737-800 i flåten sin i
dag med 275 stk. Boeing 737-800 har plass til opptil 189 passasjerer.

Videre forlenget. Først fløyet august 2000. Maksimal kapasitet på -900 serien er
imidlertid ikke høyere enn på -800 serien på grunn av krav til nødutganger.
Ingen nordiske flyselskaper har denne varianten i sin flåte. KLM (Nederland)
flyr denne typen til norske destinasjoner fra tid til annen. 737-900 ble tatt ut
av produksjon kort etter at -900ER kom på markedet, da det viste seg at denne
modellen var langt mer populær.

737-900ER ("Extended range") er en oppgradert versjon av 737-900 med lengere
rekkevidde (som navnet tilsier). Første leveranse var til Lion Air (Jakarta,
Indonesia) i 2007. Modellen har samme lengde som Boeing 737-900, men den har
ekstra nødutganger og ekstra drivstofftanker samt winglets som standardutstyr,
som tillater en kapasitet på opptil 220 passasjerer, og en rekkevidde på 3 265
nautiske mil (fullastet). Ingen nordiske flyselskaper har denne varianten i sin
flåte. Lion Air er klart største kunde. United (USA) samt noen Europeiske
charter-selskaper er blant operatørene av denne.

Boeing 737-BBJ er et stort «executive jet» eller «privatfly», versjon med tre
ganger så stor kabinplass som de vanligste forretningsfly og innredning
tilpasset den enkelte eier med prislapp på fra om lag 350 mill NOK og oppover.
Kjell Inge Røkke var én av 83 eiere (leasingavtale) av et slikt fly frem til
hans BBJ ble videresolgt i november 2003. Hans versjon hadde det selvironiske
navnet «Rebel's Tool».

Det har blitt utviklet en rekke militære versjoner av alle tre generasjoner
Boeing 737. En av disse er en modell som er tenkt brukt til maritim overvåking
og ubåtangrep, kalt Boeing P-8 Poseidon, basert på 737-800ERX. Denne kom i bruk
fra 2013.



https://no.wikipedia.org/wiki/Alzheimers_sykdom

Alzheimers sykdom er en tilstand karakterisert av et gradvis, jevnt og
irreversibelt tap av nerveceller i hjernebarken. Nedbrytningen av nerveceller
resulterer i nedsatt hukommelse, svekkelse av andre kognitive funksjoner og
endringer i personligheten. Sykdommen er den vanligste årsaken til demens.
Omtrent halvparten av alle pasienter med demens har Alzheimers sykdom. Lidelsen
ble først beskrevet i 1906 av den tyske psykiateren og nevropatologen Alois
Alzheimer og er oppkalt etter ham. De fleste som diagnostiseres er over 65 år.
Den mindre utbredte tilstanden Alzheimers sykdom med tidlig debut, også kalt
«presenil demens», oppstår langt tidligere. I 2006 var det 26,6 millioner
mennesker som led av sykdommen på verdensbasis. I 2050 vil mer enn én prosent av
verdens befolkning kunne ha sykdommen.

Selv om forløpet av Alzheimers sykdom er unikt for hver enkelt, er det mange
felles symptomer. De tidligste symptomene blir ofte feilaktig antatt å være
aldersrelaterte bekymringer eller uttrykk for stress. I de tidlige stadiene er
det hyppigst observerte symptomet en manglende evne til å huske noe nytt, og
vedkommende har vanskelig for å erindre nylig observerte fakta. Ved mistanke om
Alzheimers sykdom blir diagnosen vanligvis søkt bekreftet gjennom vurderinger av
atferd og kognitive tester (forstandstester), eventuelt med tillegg av
billeddiagnostikk av hjernen.

Etter hvert som sykdommen forverres, tilkommer symptomer som forvirring,
irritabilitet og aggresjon, humørsvingninger, dårligere språkferdigheter og
nedsatt langtidshukommelse. Pasienten trekker seg gjerne mer og mer tilbake
etter hvert som sansene svekkes. Det er vanlig at pasienten blir deprimert av å
oppleve at ferdigheter og funksjoner forsvinner, og av at pasienten derfor kan
bli behandlet med lite verdighet av pårørende, pleiepersonell og andre. Gradvis
går kroppsfunksjonene tapt, noe som til slutt har dødelig utgang. Prognosen for
enkeltpersoner er vanskelig å vurdere. Alzheimers sykdom utvikler seg i en
tidsperiode av ukjent lengde, før symptomene blir åpenbare. Lidelsen kan forbli
udiagnostisert i mange år. Utviklingen av sykdommen er langsom til å begynne med
og får et stadig akselererende forløp. Den gjennomsnittlige levealderen etter at
diagnosen er stilt er rundt sju år. Færre enn tre prosent av pasientene lever
mer enn 14 år etter at de fikk diagnosen.

Årsaken til Alzheimers sykdom er ikke godt forstått. Forskning viser at
sykdommen er forbundet med plakk og fiberknuter i hjernen. Dagens behandlinger
har liten effekt på symptomene. Ingen behandling som kan stanse utviklingen av
sykdommen, er foreløpig tilgjengelig. Antikolinesteraser som Aricept og Exelon
er medikamenter som hos enkelte pasienter kan gi et noe bedre funksjonsnivå, men
med samme forverring av tilstanden som de ellers ville hatt. Frem til og med
2008 var mer enn 500 kliniske studier gjennomført med det mål å identifisere en
mulig behandling for Alzheimers sykdom. En rekke ikke-invasive tiltak og
livsstilstiltak har blitt foreslått for å forebygge Alzheimers sykdom. Det fins
lite forskningsmessig dokumentasjon for en sammenheng mellom anbefalinger som
blir gitt og redusert nevrodegenerasjon. Psykisk stimulering, mosjon og et
balansert kosthold har blitt foreslått for å forebygge og å håndtere sykdommen.

Ettersom Alzheimers sykdom ikke kan helbredes og gradvis gjør pasienten mindre i
stand til å ta vare på seg selv, er god ivaretakelse av pasientene viktig. Den
viktigste omsorgspersonen er ofte ektefellen eller en nær slektning. Alzheimers
sykdom er ofte en stor belastning for omsorgspersoner, både sosialt, psykisk,
fysisk og økonomisk. I utviklede land er Alzheimers en av de sykdommene som
koster samfunnet mest.

De første symptomene relateres ofte feilaktig til alder eller stress. Grundige
nevropsykologiske tester kan avsløre mild kognitiv svikt opp til åtte år før en
person oppfyller kliniske kriterier for diagnostisering av Alzheimers sykdom.
Disse tidlige symptomene kan påvirke de mest komplekse daglige gjøremålene. Den
mest merkbare svekkelsen er hukommelsestap, som viser seg som i vansker med å
huske nylig innlærte fakta, og manglende evne til å tilegne seg ny informasjon.

Subtile problemer med å løse oppgaver som krever oppmerksomhet, planlegging,
fleksibilitet og abstrakt tenkning, eller svekkelser i semantisk minne (minner
om betydninger og begrepsrelasjoner), kan også være symptomer på tidlige stadier
av Alzheimers sykdom. Apati kan observeres på dette stadiet, og er fortsatt det
viktigste, vedvarende, nevropsykiatriske symptomet gjennom hele sykdomsforløpet.
De prekliniske stadiene av sykdommen har også blitt kalt mild kognitiv
svekkelse, men om dette begrepet betegner en annen diagnose eller identifiserer
det første trinnet i Alzheimers, er omstridt.

Hos personer med Alzheimers sykdom fører gradvis økende svekkelse av læring og
hukommelse til slutt til en definitiv diagnose. Hos noen få personer er
vanskeligheter med språket, eksekutivfunksjoner, persepsjon (agnosi) eller
gjennomføring av bevegelser (apraksi) mer fremtredende enn problemer med
hukommelsen. Alzheimers sykdom påvirker ikke all minnekapasitet likt. Eldre
minner fra pasientens liv (episodisk minne), fakta som er innlært (semantisk
minne) og implisitt hukommelse (kroppens minne om hvordan man gjør ting, som å
bruke en gaffel til å spise) påvirkes i mindre grad enn nye minner.

Språkproblemer er hovedsakelig preget av et snevrere ordforråd og redusert
ordflyt, noe som gir et generelt fattigere muntlig og skriftlig språk. I denne
fasen er personer med Alzheimers sykdom vanligvis i stand til å formidle
grunnleggende tanker. Svekkelse i utføring av motoriske oppgaver som skriving,
tegning eller påkledning, koordinering av visse bevegelser og vansker med
planlegging kan være til stede, men de er ofte lite tydelige for omgivelsene.
Etter hvert som sykdommen utvikler seg, kan pasienter med Alzheimers sykdom ofte
fortsette å utføre mange oppgaver selvstendig, men kan trenge hjelp eller tilsyn
med de kognitivt mest krevende aktivitetene.

Sykdommen forverrer seg gradvis, og pasientene blir til slutt avhengige av
hjelp. De kan etterhvert ikke utføre de fleste daglige gjøremål. Talevansker
blir tydelige og skyldes manglende evne til å huske ord, noe som fører til
hyppig feil bruk av ord (parafasi). Lese- og skriveferdigheter går også gradvis
tapt. Komplekse bevegelser blir mindre koordinerte når Alzheimers sykdom
utvikler seg, slik at risikoen for å falle øker. I løpet av denne fasen
forverres hukommelsesproblemene, og det hender at pasienten ikke gjenkjenner
nære slektninger. Langtidsminnet, som tidligere var intakt, blir svekket.

Atferds-og nevropsykiatriske endringer blir mer uttalte. Vanlige symptomer er
vandring, irritabilitet og et ustabilt følelsesliv der pasienten for eksempel
gråter lett, viser plutselig aggresjon eller gjør motstand mot å ta i mot
omsorg. «Sundowning» kan også forekomme, dette er en tilstand hvor personen blir
mer forvirret eller agitert sent på ettermiddagen eller tidlig på kvelden.
Omtrent 30 % av pasientene utvikler ulike former for vrangforestillinger.
Pasientene mister også innsikt i sykdommen og i sine egne begrensninger
(anosognosi). Inkontinens kan tilkomme. Disse symptomene kan være belastende for
pårørende og omsorgspersoner. Omsorgsbyrden kan reduseres ved å flytte pasienten
fra hjemmet til institusjon.

I denne siste fasen av Alzheimers sykdom er pasienten helt avhengig av hjelp.
Språket er redusert til enkle setninger eller enkelte ord, og til slutt
forsvinner taleevnen fullstendig. Til tross for tapet av verbale
språkferdigheter, kan pasienter ofte forstå og gjengjelde emosjonelle signaler.
Selv om aggressivitet fortsatt kan opptre, er ekstrem apati og utmattelse langt
vanligere. Pasientene vil til slutt ikke kunne utføre selv de enkleste oppgaver
uten hjelp. Muskelmasse og bevegelsesevne går ned, og pasientene blir til slutt
sengeliggende og mister evnen til å spise selv. Alzheimers sykdom er en dødelig
sykdom, men dødsårsaken vil typisk være en ytre faktor som infeksjon i et
trykksår eller lungebetennelse, ikke selve sykdommen.

Flere konkurrerende hypoteser forsøker å forklare årsakene til sykdommen. Den
eldste, som de fleste tilgjengelige medisinske behandlinger er basert på, er den
kolinerge hypotesen, som forklarer Alzheimers som et resultat av redusert
syntese av signalstoffet acetylkolin. Den kolinerge hypotesen har ikke lenger
bred støtte, hovedsakelig fordi medisiner beregnet på å behandle
acetylkolinmangelen ikke har vært særlig effektive. Opptreden av store
ansamlinger av proteinet amyloid i nervesystemet, som fører til generalisert
nevroinflammasjon, er foreslått som en kolinerg effekt.

Amyloidhypotesen ble lansert i 1991 og hevdet at amyloid beta (Aβ)-avleiringer
er den grunnleggende årsaken til sykdommen. Støtte for dette synet har en funnet
i plasseringen av genet for amyloid-beta-forløperprotein (APP) på kromosom 21,
sammen med det faktum at mennesker med trisomi 21 (Downs syndrom) som har en
ekstra genkopi, nesten alltid får Alzheimers sykdom i 40-årsalderen. Også APOE4,
den viktigste genetiske risikofaktoren for Alzheimers sykdom, fører til stor
ansamling av amyloid i hjernen før alzheimerssymptomer oppstår. Dermed skjer
Aβ-deponering forut for klinisk Alzheimers. Ytterligere dokumentasjon kommer fra
det faktum at transgene mus som uttrykker en mutant form av det menneskelige
APP-genet, utvikler fibrillære amyloidplakk og Alzheimerslignende hjernepatologi
med spatiale læringsproblemer.

En eksperimentell vaksine fjernet amyloide plakk i tidlige forsøk med mennesker,
men hadde ikke noen vesentlig effekt på demens. Forskere har mistenkt ikke-plakk
Aβ-oligomerer (aggregater av mange monomerer) som primær sykdomsfremkallende
form av Aβ. Disse toksiske oligomerene, også kalt amyloid-avledede diffusible
ligander (ADDLs), binder seg til en overflatereseptor på nerveceller og endrer
strukturen av synapsen, og forstyrrer derved signaloverføringen mellom
nervecellene. En reseptor for Aβ-oligomerer kan være prionproteinet, det samme
proteinet som har vært knyttet til kugalskap og den beslektede menneskelige
tilstanden, Creutzfeldt-Jakobs sykdom. Prionproteinet kan potensielt knytte den
underliggende mekanismen for de to nevrodegenerative lidelsene til mekanismen
bak Alzheimers sykdom.

I 2009 ble det foreslått at en nær slektning av beta-amyloid protein, og ikke
nødvendigvis beta-amyloid i seg selv, kan være en årsak til sykdommen. Ifølge
denne nye teorien vil en amyloid-relatert mekanisme som poder nevronkoblinger i
hjernen i den raske vekstfasen tidlig i livet, kunne bli utløst av
aldringsprosesser senere i livet og føre til ødeleggelsen av nerveceller i
Alzheimers sykdom. N-APP, et fragment av APP fra peptidets N-terminal, ligner
beta-amyloid og spaltes fra APP av et av de samme enzymene. N-APP utløser en
selvdestruerende kjede ved å binde seg til en reseptor kalt nevronal
dødsreseptor 6 (DR6, også kjent som TNFRSF21). DR6 er i høy grad uttrykt i de
menneskelige hjerneregionene som er mest berørt av Alzheimers, så det er mulig
at N-APP/DR6-kjeden kan utløses i den aldrende hjernen og gi skade. I denne
modellen spiller beta-amyloid en komplementær rolle ved å undertrykke synapsenes
funksjon.

En studie fra 2004 fant at deponering av amyloide plakk ikke korrelerer godt med
tap av nevroner. Denne observasjonen støtter tau-hypotesen , ideen om at
tau-protein-abnormiteter utøser sykdomskaskaden. I denne modellen begynner
hyperfosforylert tau å koble seg med andre tråder av tau. Etter hvert danner de
nevrofibrillære fiberknuter inne i nervecellene. Når dette skjer, disintegrerer
mikrotubuliene, og nervecellens transportsystem kollapser. Resultatet blir først
til feil i den biokjemiske signaloverføringen mellom nervecellene, og fører
senere til celledød. Herpes simplex-virus type 1 er også blitt hevdet å spille
en utløsende rolle hos mennesker som er bærere av de mottakelige versjonene av
apoE-genet.

En annen hypotese hevder at sykdommen kan være forårsaket av alders-relatert
myelinhenfall i hjernen. Demyelinisering fører til forstyrrelser i aksonal
transport, noe som fører til tap av nevroner. Jern som utskilles i løpet av
myelinhenfall, er antatt å forårsake ytterligere skade. Homeostatiske
myelinreparasjonsprosesser bidrar til utvikling av proteinavleiringer som
amyloid-beta og tau.

Hos pasienter med Alzheimers sykdom finner en at 70 % av locus coeruleus-celler
som avgir noradrenalin, er tapt. Cellene, som i tillegg til sin rolle som
nevrotransmittere, lokalt diffunderer fra «knuter» som et endogent,
antiinflammatorisk middel i mikromiljøet rundt nervecellene, gliacellene, og
blodkar i neocortex og hippocampus. Det er vist at noradrenalin stimulerer
mikroglia hos mus til å undertrykke Aβ-indusert produksjon av cytokiner og
fagocytosen av Aβ. Funnet kan tyde på at degenerasjon av locus ceruleus kan være
ansvarlig for økt Aβ- deponering i alzheimersrammede hjerner.

Alzheimers sykdom karakteriseres av tap av nevroner og synapser i hjernebarken
og i enkelte subkortikale regioner. Tapet resulterer i atrofi («henfall») av de
berørte regionene, inkludert degenerasjon i tinninglappen og parietallappen og
deler av frontal cortex og gyrus cinguli. Studier ved hjelp av MR og PET har
dokumentert at størrelsen på bestemte områder av hjernen ble redusert hos
pasienter, sammenlignet med tilsvarende bilder fra friske eldre. Samtidig med at
størrelsen på hjerneområdene ble redusert, utviklet mild kognitiv svekkelse seg
til Alzheimers sykdom hos pasientene.

Både amyloid plakk og neurofibrillære fiberknuter er klart synlige ved
mikroskopi av hjernevev fra pasienter rammet av Alzheimers sykdom. Plakk er
tette, for det meste uoppløselige avleiringer av amyloid-beta peptid og
cellemateriale utenfor og rundt nervecellene. Fiberknuter (nevrofibrillære
floker) er oppsamlinger av det microtubuli-assosierte proteinet tau som har
blitt hyperfosforylisert og akkumulert inne i cellene. Mange eldre utvikler
plakk og fiberknuter som følge av aldring, men hjernen til Alzheimers-pasienter
har et større antall plakk i bestemte områder av hjernen, som tinninglappen.
Lewy-legemer er ikke sjeldne i alzheimerspasientens hjerne.

Alzheimers sykdom har blitt identifisert som en proteinsykdom (proteopati)
relatert til feil i sammenføyningen av proteiner, forårsaket av opphopning av
unormalt brettede A-beta og tau-proteiner i hjernen. Plakk består av små
peptider, 39-43 aminosyrer lang, kalt beta-amyloid (også skrevet som A-beta
eller Aβ). Beta-amyloid er et fragment fra et større protein kalt amyloid
forløperprotein (APP), et transmembran-protein som penetrerer nevronets membran.
APP er kritisk viktig for nevroners vekst og overlevelse og for reparasjon etter
skade. Ved Alzheimers sykdom fører en ukjent prosess til at APP deles opp i
mindre fragmenter av enzymer gjennom proteolyse. Ett av disse fragmentene gir
opphav til fibriller av beta-amyloid, som danner klumper som avleires utenfor
nevronene i tette depoter som kalles senile plakk.

Alzheimers sykdom er også ansett som en tauopati på grunn av unormal oppsamling
av tau-protein. Hver nervecelle har et cytoskjelett, en intern støttestruktur
som delvis består av strukturer som kalles mikrotubuli. Mikrotubuliene er en
form for kanaler som fører næringsstoffer og molekyler fra cellelegemet til
endene av aksonene og tilbake. Et protein kalt Tau stabiliserer mikrotubuli når
det er fosforylert, og kalles derfor et mikrotubulus-assosiert protein. Ved
Alzheimers sydkom gjennomgår tau kjemiske endringer og blir hyperfosforylert.
Proteinet begynner da å koble seg sammen med andre tråder og det dannes
neurofibrillære fiberknuter. Til slutt går nevronets transportsystem i
oppløsning.

Nøyaktig hvordan forstyrrelsene i produksjon og aggregering av
beta-amyloid-peptid gir opphav til Alzheimer-patologi er ikke kjent.
Amyloid-hypotesen peker tradisjonelt på opphopning av beta-amyloid-peptider som
den sentrale hendelsen som utløser degenerasjon av nevroner. Akkumulering av
amyloid-fibriller, som antas å være den giftige formen for proteinet, forstyrrer
cellens kalsium-ion-homeostase og induserer programmert celledød (apoptose). Det
er også kjent at Aβ selektivt bygger seg opp i mitokondriene i cellene i
Alzheimers-pasienters hjerne, der det også hemmer visse enzymfunksjoner og
utnyttelse av glukose hos nevronene.

Ulike inflammatoriske prosesser og cytokiner kan også ha en rolle i patologien
bak Alzheimers sykdom. Betennelse er en generell markør for vevsskade ved alle
sykdommer, og kan enten være sekundær til vevsskade ved Alzheimers sykdom eller
utgjøre en markør for en immunologisk respons.

Endringer i fordelingen av ulike nevrotrope faktorer og i uttrykket til
reseptorer som hjernederivert nevrotrop faktor (BDNF) har blitt beskrevet ved
Alzheimers sykdom.

De aller fleste tilfeller av Alzheimers sykdom opptrer sporadisk, noe som betyr
at sykdommen ikke er arvelig, selv om forekomsten av bestemte gener gir risiko
for å utvikle sykdommen. Den andre ytterligheten er familiære former for
autosomal-dominant arv, som vanligvis har en debut før fylte 65 år. Forekomsten
av denne formen for Alzheimers sykdom er 0,1 prosent.

De fleste tilfeller av autosomal, dominant, familiær Alzheimers kan tilskrives
mutasjoner i ett av tre gener: amyloid forløperprotein (APP) og preseniliner 1
og 2. De fleste mutasjoner i APP og presenilin-gener øker produksjonen av et
lite protein kalt Aβ 42, som er den viktigste komponenten i senile plakk. Noen
av mutasjonene endrer bare størrelsesforholdet mellom Aβ42 og andre viktige
varianter, for eksempel Aβ40, uten å øke Aβ42-nivåer. Dette tyder på at
presenilin-mutasjoner kan forårsake sykdom, selv om den lavere totale mengden Aβ
som er produsert kan peke på andre roller for presenilin eller en rolle for
endringer i funksjonen av APP og /eller fragmentene av det enn Aβ.

De fleste tilfeller av Alzheimers sykdom viser ikke autosomal-dominant arv og
kalles sporadisk opptredende Alzheimers sykdom. Genetiske forskjeller kan
likevel fungere som risikofaktorer. Den mest kjente genetiske risikofaktoren er
arv av ε4-allelet av apolipoprotein E (APOE). Mellom 40 og 80 % av pasientene
med Alzheimers sykdom har minst ett apoE4 allel. APOE4-allelet øker risikoen for
sykdommen til det tredobbelte hos heterozygote (toeggede) tvillinger og med 15
ganger hos homozygote (eneggede) tvillinger. Genetikere er enige om at mange
andre gener også fungerer som risikofaktorer eller har beskyttende effekter, og
påvirker utviklingen av sent debuterende Alzheimers sykdom. Over 400 gener har
blitt testet for tilknytning til sent innsettende sporadisk opptredende
Alzheimers sykdom, de fleste uten resultat.

Alzheimers sykdom blir vanligvis diagnostisert klinisk utfra pasientens
sykehistorie, sammenholdt med slektningers historie, og kliniske observasjoner,
basert på tilstedeværelse av karakteristiske nevrologiske og nevropsykologiske
funksjoner, og fravær av andre mulige sykdommer. Avansert medisinsk
billeddiagnostikk med computertomografi (CT) eller magnetisk resonans-imaging
(MRI), og med «single photon emission computed tomografi» (SPECT) eller
«positron-emisjons-tomografi» (PET) kan brukes til å ekskludere annen cerebral
patologi, og andre undergrupper av demens. Videre kan teknikken predikere
(forutsi) overgangen fra prodromalstadier (mild kognitiv svekkelse) til
Alzheimers sykdom.

Vurdering av hvordan pasienten fungerer intellektuelt, inkludert minnetesting,
kan videre karakterisere sykdommens stadier. Medisinske organisasjoner har
utviklet diagnostiske kriterier for å lette og standardisere den diagnostiske
prosessen for praktiserende leger. Diagnosen kan bekreftes med svært høy
nøyaktighet ved obduksjon når hjernematerialet er tilgjengelig og kan bli
undersøkt histologisk.

De amerikanske organisasjonene The National Institute of Neurological and
Communicative Disorders and Stroke (NINCDS) og Alzheimer's Disease and Related
Disorders Association (ADRDA, nå kjent som Alzheimer's Association), etablerte
den mest brukte NINCDS-ADRDA Alzheimers-kriterier for diagnosen i 1984,
Kriteriene ble grundig revidert i 2007.

Disse kriteriene krever at både kognitiv svekkelse og et mistenkt demenssyndrom
er til stede, bekreftet ved nevropsykologisk testing som konkluderer med mulig
eller sannsynlig Alzheimers. En histopatologisk bekreftelse inkludert en
mikroskopisk undersøkelse av hjernevev er nødvendig for en definitiv diagnose.
God statistisk reliabilitet og validitet har blitt vist mellom de diagnostiske
kriteriene og definitiv histopatologisk bekreftelse. Åtte kognitive domener er
mest svekket i Alzheimers – minne, språk, perseptuelle ferdigheter,
oppmerksomhet, konstruerende evner, orientering, problemløsning og
funksjonsevne. Disse domenene er sammenfallende med NINCDS-ADRDA
Alzheimers-kriterier som angitt i Diagnostic and Statistical Manual of Mental
Disorders (DSM-IV-TR) publisert av American Psychiatric Association.

Nevropsykologiske tester som Mini Mental Status (MMS) er mye brukt for å
evaluere kognitiv svikt. Mer omfattende testing er nødvendig for å få resultater
med høy pålitelighet, særlig i de tidligste stadier av sykdommen. Nevrologisk
undersøkelse tidlig i forløpet av Alzheimers sykdom vil vanligvis gi normale
resultater, med unntak av åpenbar kognitiv svikt, som ikke nødvendigvis avviker
fra bildet ved andre sykdomsprosesser, inkludert andre årsaker til demens.

Grundigere nevrologisk utredning er avgjørende for differensialdiagnose av
Alzheimers og andre sykdommer. Intervjuer med familiemedlemmer blir også
benyttet for å vurdere hvor alvorlig sykdommen er. Omsorgspersoner kan gi viktig
informasjon om evnen til å gjennomføre vanlige daglige gjøremål, og hvordan
vedkommendes mentale fungering har blitt dårligere over tid. Omsorgspersoners
synspunkter er særlig viktige, ettersom en person med Alzheimers sykdom ofte
ikke er klar over sin egen svekkelse. Mange ganger har også familiene
vanskeligheter med å oppdage de første demenssymptomene og er ikke i stand til å
formidle nøyaktig informasjon til legen.

En annen, nyere og objektiv markør for sykdommen, er analysen av spinalvæske for
amyloid beta- eller tau-proteiner. Testen omfatter både totalt tau-protein og
fosforylert tau-181P-protein-konsentrasjoner. Når man søker etter disse
proteinene ved hjelp av en spinalpunksjon kan man predikere (forutsi) utbruddet
av Alzheimers med en sensitivitet på mellom 94 og 100 %. Påvisning av proteiner
sammen med eksisterende bildediagnostiske teknikker setter leger i stand til å
identifisere pasienter med signifikant hukommelsestap og som allerede er i ferd
med å utvikle sykdommen. Spinalvæske-testene er kommersielt tilgjengelige, i
motsetning til den nyeste billeddiagnostiske teknologien. Alzheimers sykdom ble
i en studie i 2010 diagnostisert hos en tredjedel av personer som ikke har noen
symptomer, noe som betyr at sykdommen oppstår lenge før symptomene tilkommer.

Supplerende tester gir ekstra informasjon om aspekter ved sykdommen eller
benyttes for å utelukke andre diagnoser. Blodprøver kan identifisere andre
årsaker til demens enn Alzheimers sykdom, årsaker som i sjeldne tilfeller kan
være reversible. Det er vanlig å utføre tester på skjoldbruskkjertelfunksjonen,
vurdere vitamin B12-status, utelukke syfilis, utelukke metabolske problemer
(inkludert tester for nyrefunksjonen, elektrolyttnivåer og for diabetes),
vurdere nivåer av tungmetaller (for eksempel bly, kvikksølv) og anemi. (Se
differensialdiagnose for aldersdemens). Det er også nødvendig å utelukke delir.

Psykologiske tester for depresjon er også i bruk, fordi depresjon kan
sammenfalle med Alzheimers sykdom (se depresjon ved Alzheimers sykdom), og være
et tidlig tegn på kognitiv svikt, vel så viktig er at depresjon kan være årsaken
til kognitiv svikt, en svikt som kan gå tilbake ved vellykket behandling av
depresjonen.

Når de er tilgjengelige som diagnostiske verktøy, brukes single photon emission
computed tomography (SPECT) og positronemisjonstomografi (PET) til å bekrefte en
Alzheimers-diagnose i forbindelse med undersøkelse av mental status. Hos en
person som allerede har demens, synes SPECT å være overlegen i å differensiere
Alzheimers sykdom fra andre mulige årsaker, sammenlignet med vanlige psykiske
tester og analyse av personens medisinske historie. Fremgangen har ført til
forslag om nye diagnostiske kriterier.

En ny teknikk som kalles PiB PET, har blitt utviklet for direkte og tydelig
billedbehandling av beta-amyloid-avleiringer in vivo ved hjelp av en «tracer»
som binder seg selektivt til A-beta-avleiringer. PiB-PET bruker karbon-11
PET-scanning. Nylige studier antyder at PiB-PET er 86 % nøyaktig i å forutsi
hvilke personer med mild kognitiv svikt som vil utvikle Alzheimers sykdom i
løpet av to år, og 92 % nøyaktig i å utelukke sannsynligheten for å utvikle
Alzheimers sykdom.

Et lignende radiologisk stoff for PET-skanning kalt florbetapir-fluor-18, eller
bare florbetapir, som inneholder det mer tidsstabile, radioaktive fluor-18, har
nylig blitt utviklet og testet som et mulig diagnostisk verktøy for Alzheimers.
I likhet med PiB binder florbetapir seg til beta-amyloid, men på grunn av bruken
av fluor-18 har stoffet en halveringstid på 110 minutter, i motsetning til PiBs
radioaktive halveringstid på bare 20 minutter. Wong et al. fant at jo lenger
levetid for traceren, jo mer akkumuleres den i hjernen til Alzheimer-pasientene,
særlig i regionene kjent for å være assosiert med beta-amyloid avleiringer.

En systematisk oversikt mener at amyloid-bildeteknikker i årene fremover
sannsynligvis vil bli brukt som et supplement til andre markører, snarere enn
som et alternativ.

Volumetrisk MR kan oppdage endringer i størrelsen av hjerneregionene. Måling av
de regionene som atrofierer under utvikling av Alzheimers sykdom er lovende som
en diagnostisk indikator, og kan vise seg billigere enn andre
billledfremstillende metoder.

Nyere studier tyder på at metabolitt-nivåer i hjernen kan brukes som biomarkører
for Alzheimers sykdom.

I dag fins det ingen endelig dokumentasjon for at ett bestemt tiltak effektivt
forebygger Alzheimers sykdom Globale studier av tiltak for å hindre eller
forsinke utbruddet av Alzheimers sykdom har ofte gitt resultater som ikke henger
godt sammen mellom studiene. Epidemiologiske studier har sett på sammenhenger
mellom visse faktorer som er mulige å påvirke, og sannsynligheten for å utvikle
Alzheimers sykdom i en befolkningsgruppe. Kjente faktorer er kosthold, risiko
for hjerte- og karsykdom, medikamenter og intellektuelle aktiviteter. Bare
videre forskning, herunder kliniske studier, vil avdekke om å påvirke disse
faktorene i gunstig retning kan bidra til å forebygge Alzheimers sykdom.

Selv om risikofaktorer for hjerte-karsykdom, som for eksempel
hyperkolesterolemi, hypertensjon, diabetes og røyking er assosiert med høyere
risiko for Alzheimers sykdom, har ikke statiner, som er kolesterolsenkende
medisiner, effektivt kunnet forebygget eller bedre sykdommen. Det er mulig at
ingrediensene i en middelhavsdiett, som frukt og grønnsaker, brød, hvete og
andre kornprodukter, olivenolje, fisk og rødvin, hver for seg eller i
kombinasjon kan redusere risikoen for og utviklingen av Alzheimers sykdom.
Diettens gunstige effekt på hjerte- karsystemet har vært foreslått som
virkningsmekanismen. Det fins begrenset dokumentasjon på at lett til moderat
bruk av alkohol, særlig rødvin, er forbundet med lavere risiko for Alzheimers
sykdom.

Vitaminer har vært foreslått å kunne forebygge Alzheimers sykdom, men en har
ikke funnet en tilstrekkelig godt dokumentert effekt. Verken c-vitamin, E, eller
folinsyre med eller uten vitamin 12 B, er sikkert vist å kunne forebygge eller
behandle Alzheimers sykdom. Vitamin E er blitt knyttet til helserisiko. Studier
som har undersøkt folat (B9) og andre B-vitaminer kunne ikke å vise noen
signifikant sammenheng med kognitiv svikt.

Langvarig bruk av ikke-steroide anti-inflammatoriske medikamenter (NSAIDs) er
assosiert med redusert sannsynlighet for å utvikle Alzheimers sykdom.
Undersøkelser av vev fra avdøde personer (post mortem-studier), dyremodeller, og
in vitro-undersøkelser støtter også teorien om at NSAIDs kan redusere
betennelser relatert til amyloide plakk. De undersøkelsene som har testet ut
NSAIDs brukt som palliativ behandling, har ikke vist positive resultater.
Curcumin fra karrikrydderet gurkemeie har vist noe effekt i å forebygge
hjerneskade hos mus. Hormonbehandling, som tidligere ble benyttet, antas ikke
lenger å forebygge demens, og kan i noen tilfeller være assosiert med demens.
Det fins sprikende og lite overbevisende dokumentasjon for at ginkgo biloba har
positiv effekt på kognitiv svikt og demens, og en fersk undersøkelse konkluderer
med at midlet ikke reduserer forekomsten av Alzheimers sykdom. En studie over 21
år fant at middelaldrende personer som drakk 3-5 kopper kaffer hver dag, hadde
en 65 % redusert risiko for demens sent i livet.

Personer som deltar i intellektuelt stimulerende aktiviteter som å lese, spille
brettspill, løse kryssord, spille musikkinstrumenter eller delta i vanlig
sosialt samvær, har en redusert risiko for Alzheimers sykdom. Dette er forenlig
med kognitiv reserve-teorien, som sier at noen livserfaringer gir mer effektiv
nevral funksjon, noe som utgjør en form for kognitiv «reserve» som forsinker
demens-symptomene. Utdanning forsinker utbruddet av Alzheimers syndrom, men er
ikke relatert til tidligere død etter diagnose. Fysisk aktivitet er også
forbundet med redusert risiko for Alzheimers.

Noen studier har vist en økt risiko for å utvikle Alzheimers sykdom ved
eksponering for miljøfaktorer som metaller, spesielt aluminium eller eksponering
for løsemidler. Kvaliteten på noen av disse studiene har vært kritisert, og
andre studier har konkludert med at det ikke fins noen sammenheng mellom disse
miljømessige faktorene og utviklingen av Alzheimers sykdom.

Mens noen studier antyder at ekstremt lavfrekvente elektromagnetiske felt kan
øke risikoen for Alzheimers sykdom, har andre forskere konkludert med at flere
epidemiologiske og laboratoriemessige undersøkelser av hypotesen er nødvendig.
Røyking er en betydelig risikofaktor for Alzheimers sykdom. Systemiske markører
i det medfødte immunsystemet er risikofaktorer for sent innsettende Alzheimers.

Fire medisiner er nå godkjent av offentlige instanser som for eksempel den
amerikanske Food and Drug Administration (FDA) og European Medicines Agency
(EMA). Alle behandler kognitive uttrykk for Alzheimers sykdom. Tre er
acetylkolinesterase-hemmere og den siste er memantin, en NMDA-reseptor
antagonist. Ingen medikamenter ser ut til å utsette eller stanse utviklingen av
sykdommen.

Redusert aktivitet i kolinerge nevroner er et velkjent trekk ved Alzheimers
sykdom. Acetylkolinesterase-hemmere reduserer hastigheten på nedbrytningen av
acetylkolin (ACH). Dermed øker konsentrasjonen av ACH i hjernen.
Kolinesterasehemmere godkjent for behandling av Alzheimers symptomer er
donepezil (preparatnavn Aricept ). galantamin (Razadyne) og rivastigmin
(preparat Exelon og Exelon Patch ) Det fins dokumentasjon for at medikamentene
har effekt ved mild til moderat Alzheimers sykdom, og noe dokumentasjon for
effekt når sykdommen er langt fremskreden. Bare donepezil er godkjent for
behandling av fremskreden Alzheimers demens. Bruken av legemidlene ved mild
kognitiv svikt er ikke vist å forsinke utvikling av Alzheimers sykdom. De
vanligste bivirkningene er kvalme og oppkast som begge er knyttet til kolinergt
overskudd. Bivirkningene oppstår hos omkring 10-20 % av pasientene og er milde
til moderate alvorlige. Mindre vanlige bivirkninger er muskelkramper, nedsatt
hjerterytme (bradykardi), redusert appetitt og vekt, og økt magesyreproduksjon.

Glutamat er en nyttig eksitatorisk nevrotransmitter i nervesystemet, men store
mengder av transmitteren i hjernen kan gi celledød. Prosessen bak kalles
eksitotoksisitet og inkluderer en overstimulering av glutamatreseptorene.
Eksitotoksisitet forekommer ikke bare ved Alzheimers sykdom, men også ved andre
nevrologiske sykdommer som Parkinsons sykdom og multippel sklerose. Memantin
(preparatnavn Akatinol, Axura, Ebixa / Abixa, Memox og Namenda ), er en
nonkompetitiv NMDA-reseptor-antagonist først benyttet mot influensa. Memantin
virker på det glutamaterge systemet ved å blokkere NMDA-reseptorer og hemme
overstimulering av glutamat. Memantin har vist seg å være moderat effektiv i
behandling av moderat til alvorlig Alzheimers sykdom. Effekten i de tidlige
stadiene av Alzheimers sykdom er ukjent. Rapporterte bivirkninger av memantin er
sjeldne og milde, inkludert hallusinasjoner, forvirring, svimmelhet, hodepine og
tretthet. Kombinasjonen av memantin og donepezil har vist seg å ha «statistisk
signifikant, men klinisk marginal effekt».

Antipsykotiske legemidler er i beskjeden grad nyttige for å redusere aggresjon
og psykose hos pasienter med Alzheimers sykdom og atferdsproblemer, men er
forbundet med alvorlige bivirkninger, for eksempel cerebrovaskulære hendelser og
bevegelsesvansker. Midlene skal derfor ikke benyttes rutinemessig. Når de brukes
på lang sikt, har de vist seg å være assosiert med økt dødelighet.

Medisinsk marihuana synes å være effektiv i å forsinke Alzheimers sykdom. Den
aktive ingrediensen i marihuana, THC, hindrer avleiringer i hjernen som
assosiert med Alzheimers sykdom. THC ble funnet å hemme acetylcholinesterase mer
effektivt enn kommersielt markedsførte legemidler. THC ble også funnet å
forsinke amylogenese.

Psykososiale tiltak brukes som et supplement til medikamentell behandling og kan
inndeles i atferds-, følelses-, kognisjons- eller stimulerings-orienterte
tilnærminger. Lite forskning om effekten er publisert, og er sjelden spesifikk
for Alzheimers sykdom, men handler i stedet om demens generelt.

Ved atferdsmessige tiltak er målet å identifisere og redusere utløsende
hendelser for, og konsekvenser av, problematferd. Denne tilnærmingen har ikke
hjulpet pasienten til å fungere bedre generelt, men kan bidra til å redusere
spesifikk problematferd, som for eksempel inkontinens. Det mangler data av høy
kvalitet om effektiviteten av disse teknikkene for andre atferdsproblemer, som
vandring.

Emosjonelt orienterte tiltak omfatter erindringsterapi, valideringsterapi,
støttende psykoterapi, sensorisk integrasjon (snoezelen) og simulert
tilstedeværelsesterapi. Støttende psykoterapi har vært gjenstand for få eller
ingen formelle vitenskapelige studier, men noen leger finner tiltaket nyttig for
å hjelpe mildt rammede pasienter med å tilpasse seg sykdommen. Erindringsterapi
(RT) innebærer å drøfte tidligere erfaringer individuelt eller i gruppe, ofte
ved hjelp av fotografier, husholdningsartikler, musikk og lydopptak, eller andre
kjente elementer fra fortiden. Selv om det fins få kvalitetsstudier av effekten
av RT, kan tiltaket være gunstig for kognisjon og humør.

Simulert tilstedeværelsesterapi (SPT) er basert på tilknytningsteorier og
innebærer å spille av et opptak med stemmene til de nærmeste slektningene til
pasienten. Det finnes delvis dokumentasjon som tyder på at SPT kan redusere
problematferd. Valideringsterapi tar utgangspunkt i betydningen det har å
akseptere virkeligheten og å erkjenne det som er sant for et annet menneske,
mens sensorisk integrasjon benytter øvelser som har som mål å stimulere sansene.
Det fins dokumentasjon som viser nytte av disse terapiene.

Målet med kognisjons-orienterte behandlinger, som inkluderer
virkelighetsorientering og kognitiv gjenlæring, er å redusere kognitiv svikt.
Virkelighetsorientering består i å presentere informasjon om tid, sted eller
person for å lette pasientens forståelse av sine omgivelser og hvor vedkommende
hører hjemme i omgivelsene. Kognitiv gjenlæring tar sikte på å forbedre nedsatt
kapasitet ved å øve opp mentale evner. Begge tiltakene har vist noe effekt i å
bedre kognitiv kapasitet, men i enkelte studier var effektene forbigående, og
negative effekter, som frustrasjon, har også blitt rapportert.

Stimuleringsorienterte behandlinger inkluderer kunst, musikk og kjæledyrterapi,
mosjon og alle andre typer fritidsaktiviteter. Stimulering som et middel for å
bedre atferd, humør, og, i mindre grad, funksjon, har i beskjeden grad støtte i
forskning. Selv om effektene er viktige, er den viktigste begrunnelsen for å
benytte stimuleringsterapi å endre pasientens rutiner.

I tidlige og moderate stadier vil tilpasninger av bomiljøet og pasientens
livsstil kunne øke pasientsikkerheten og redusere belastningen på
omsorgspersonene. Eksempler på slike tilpasninger er å hjelpe pasienten til å
følge forenklede rutiner, bruk av sikkerhetslåser, og merking av
husholdninggjenstander, for å hjelpe pasienten til å bruke vanlige hjelpemidler
i hverdagslivet. Pasientene kan bli ute av stand til å spise selv, og trenger da
å få maten i mindre biter, eller most. Når svelgvansker oppstår, kan bruk av
materør være nødvendig. I slike tilfeller er det viktige at omsorgspersoner og
pårørende vurderer både den medisinske effekten og den etiske siden av tiltaket.
Bruk av fysisk tvang kan i sjeldne tilfeller være nødvendig for å hindre skade
på pasientene eller deres omsorgspersoner.

Etterhvert som sykdommen utvikler seg, kan pasienten få forskjellige medisinske
problemer, slik som sykdommer i munnhulen, og tannsykdomer, trykksår,
feilernæring, hygieneproblemer eller luftveis- hud- eller øyeinfeksjoner.
Oppmerksom pleie kan forhindre problemene, men behandling ved fagpersonell er
nødvendig når plagene oppstår. I de siste fasene av sykdommen, hos den
etterhvert døende pasienten, er behandlingen sentrert om å lindre ubehag.

En liten studie konkluderer med at når omsorgspersonene til en pasient hadde en
realistisk forståelse av prognosen og de kliniske komplikasjonene ved sen
demens, så var sannsynligheten for å overbehandle døende pasienter, lavere.

Tidlige stadier av Alzheimers sykdom er vanskelige å diagnostisere. En definitiv
diagnose stilles vanligvis når kognitiv svikt hindrer pasienten i å utføre
daglige gjøremål, selv om personen fortsatt kan bo for seg selv. Symptomene vil
utvikle seg fra først å omfatte milde kognitive problemer, som for eksempel
hukommelsestap, til å omfatte både kognitive og ikke-kognitive forstyrrelser,
som til slutt eliminerer enhver mulighet for selvstendig liv.

Forventet levealder hos folk med sykdommen er redusert. Den gjennomsnittlige
levealderen etter at diagnosen er satt er rundt sju år. Færre enn 3 % av
pasientene lever mer enn fjorten år. Sykdomstegn som har vært signifikant
assosiert med redusert overlevelse, er alvorlig kognitiv svikt, nedsatt
funksjonsnivå, fall, og nevrologiske forstyrrelser. Andre sykdommer, som
hjerteproblemer, diabetes, eller tidligere alkoholmisbruk er også assosiert med
kortere overlevelse. Selv om lav alder ved sykdomsdebut gir høyere forventet
levealder, sammenlignet med høy alder ved sykdomsdebut, er den forventede
levetiden hos yngre pasienter betydelig redusert sammenlignet med forventet
levetid hos friske jevnaldrende. Menn har lavere forventet levealder,
sammenlignet med kvinner.

Sykdommen er den underliggende dødsårsak i 70 % av alle tilfeller.
Lungebetennelse og dehydrering er de hyppigste umiddelbare dødsårsakene, mens
kreft er en mindre hyppig dødsårsak, sammenlignet med den generelle
befolkningen.

To viktige mål brukes i epidemiologiske studier: insidens og prevalens. Insidens
er antall nye tilfeller per enhet av person og tid (vanligvis antall nye
tilfeller per tusen personer årlig), mens prevalensen er det totale antall
tilfeller av sykdommen i befolkningen til enhver tid.

Når det gjelder forekomst, gir kohort longitudinelle studier (studier hvor en
sykdomsfri befolkning er fulgt opp gjennom årene) rater mellom 10 og 15 per
tusen person-år for alle demens-sykdommer og 5-8 for Alzheimers, hvilket betyr
at halvparten av nye demenstilfeller hvert år er Alzheimers. Høy alder er primær
risikofaktor for sykdom og forekomst er ikke lik for alle aldre: hvert femte år
etter fylte 65 år fordobles omtrent risikoen for å få sykdommen, og den øker fra
3 til så mye som 69 per tusen personår. Det er også kjønnsforskjeller i
insidensen, kvinner har en høyere risiko for å utvikle Alzheimers, særlig i
populasjonen eldre enn 85.

Utbredelse av Alzheimers i populasjoner er avhengig av ulike faktorer, inkludert
forekomst og overlevelse. Siden forekomst av Alzheimers øker med alderen, er det
spesielt viktig å inkludere gjennomsnittsalderen i befolkningen. I USA ble
Alzheimer-prevalensen anslått til 1,6 % i 2000 både totalt og i aldersgruppen
65-74, og prevalensen økte til 19 % i 75-84 gruppen og 42 % gruppen over 84.
Prevalensen i mindre utviklede regioner er lavere.[død lenke] Verdens
helseorganisasjon anslår at i 2005 hadde 0,379 % av mennesker over hele verden
demens, og at forekomsten vil øke til 0,441 % i 2015 og til 0.556 % i 2030.
Andre studier har kommet til lignende konklusjoner. En annen studie beregnet at
i 2006 var 0,40 % av verdens befolkning (område 0,17-0,89 %; absolutte tall 26.6
million 11.4–59.4 million ) rammet av Alzheimers, og at prevalens ville
tredobles, og det absolutte antallet ville firedobles i løpet av 2050.

De gamle greske og romerske filosofene og legene forbandt alderdom med økende
demens. Det var ikke før i 1901 at den tyske psykiateren Alois Alzheimer
oppdaget det første tilfellet av lidelsen som ble kjent som Alzheimers sykdom,
hos en femti år gammel kvinne som han kalte Auguste D. Alzheimer fulgte kvinnen
frem til hun døde i 1906, da han rapporterte tilfellet offentlig. I løpet av de
neste fem årene ble elleve lignende saker rapportert i den medisinske
litteraturen. Noen av forfatterne benyttet allerede betegnelsen Alzheimers
sykdom. Lidelsen ble først beskrevet som en egen sykdom av Emil Kraepelin etter
å ha tonet ned noen av de kliniske (vrangforestillinger og hallusinasjoner) og
patologiske funnene (arteriosklerotiske endringer) som finnes i den opprinnelige
rapporten om Auguste D. Han inkluderte Alzheimers sykdom , også kalt presenil
demens av Kraepelin, som en subtype av senil demens i den åttende utgaven av
hans Textbook of Psychiatry, utgitt i 1910.

I mesteparten av det 20. århundre var diagnosen Alzheimers sykdom reservert for
personer mellom 45 og 65 år som hadde utviklet symptomer på demens.
Terminologien ble endret etter 1977 da en konferanse om Alzheimers sykdom
konkluderte med at de kliniske og patologiske manifestasjoner av presenil og
senil demens var nesten identiske. Forfatterne la til at de sammenfallende
symptomene ikke utelukker muligheten for at årsakene var forskjellige. Dette
førte til slutt til diagnostisering av Alzheimers sykdom uavhengig av alder.
Begrepet senil demens av Alzheimers type (SDAT) ble i en periode benyttet for å
beskrive tilstanden hos mennesker over 65 år, mens klassisk Alzheimers sykdom
ble benyttet for de yngre. Begrepet Alzheimers sykdom ble til slutt formelt
vedtatt i medisinsk nomenklatur for å beskrive personer i alle aldre med et
karakteristisk, vanlig symptommønster, sykdomsforløp og nevropatologi.

Demens, og spesielt Alzheimers sykdom, er i Europa og USA en av de sykdommer som
koster samfunnet mest. Kostnadene i andre land som Argentina og Sør-Korea er
også høye og økende. Kostnadene vil trolig øke etterhvert som befolkningen blir
eldre, og bli et viktig samfunnsproblem. Alzheimers-relaterte kostnader omfatter
direkte helseutgifter som for eksempel sykehjemsomsorg og hjemmesykepleie, men
også indirekte kostnader som for eksempel tapt produktivitet for både pasient og
personell. Tallene varierer mellom studier, men kostnadene knyttet til demens på
verdensbasis er beregnet til rundt 160 milliarder dollar, mens kostnadene for
Alzheimer i USA kan bli 100 milliarder dollar hver år.

De høyeste kostnadene for samfunnet skyldes langtids omsorg ved helsepersonell,
spesielt opphold i institusjon, som tilsvarer 2 / 3 av de totale kostnadene.
Kostnaden for hjemmeboende er også svært høy, spesielt når dårlig definerte
kostnader for familien, som pleietid og tapt arbeidsfortjeneste hos
omsorgspersonen, blir tatt hensyn til.

Kostnadene øker med alvorlighetsgrad av demens og tilstedeværelse av
adferdsforstyrrelser, og er relatert til den økende bruken av tid som er
nødvendig for å gi fysisk omsorg. Derfor vil enhver behandling som bremser
kognitiv svikt, utsetter institusjonalisering eller reduserer omsorgspersonenes
tidsbruk, bety økonomiske fordeler. Økonomiske evalueringer av nåværende
behandlinger har vist positive resultater.

Rollen som viktigste omsorgsperson fylles ofte av ektefelle eller en nær
slektning.[død lenke] Det er godt kjent at Alzheimers sykdom innebærer en stor
belastning på omsorgspersonene, inkludert sosiale, psykologiske, fysiske og
økonomiske forhold. Pasienter og familier foretrekker vanligvis at pasienten
blir ivaretatt hjemme, fremfor i institusjon. Hjemmebehandling utsetter eller
eliminerer også behovet for kostbar omsorg i regi av fagpersoner. To tredeler av
sykehjemsbeboere har demens.

Omsorgspersoner for pasienter med Alzheimers sykdom har økt risiko for fysiske
og psykiske lidelser. Faktorer assosiert med økte psykososiale problemer for
primære omsorgspersoner inkluderer å ha en pasient med Alzheimers sykdom boende
hjemme hos seg, at pleieren er ektefelle, og krevende atferd hos pasienten som
depresjon, atferdsforstyrrelser, hallusinasjoner, søvnproblemer eller vandring
og sosial isolasjon. Når det gjelder økonomiske problemer, tar omsorgspersoner i
familien ofte fri fra jobben, og tilbringer i gjennomsnitt 47 timer i uken
sammen med pasienten, samtidig som omsorgskostnadene er høye. Direkte og
indirekte kostnader for omsorg for en pasient med Alzheimers sykdom er
gjennomsnittlig mellom 18 000 dollar og 77 500 dollar per år i USA.[død lenke]

Kognitiv atferdsterapi og undervisning i mestringsstrategier, enten individuelt
eller i gruppe, kan bedre omsorgspersoners psykiske helse.

Ettersom Alzheimers sykdom er svært utbredt, har mange kjente mennesker utviklet
sykdommen. Kjente eksempler er USAs forhenværende president Ronald Reagan og den
irske forfatteren Iris Murdoch, der sykdommen hos begge ble omtalt i
vitenskapelige artikler som beskrev hvordan deres kognitive kapasitet ble
forverret med sykdommen. Andre kjente tilfeller er Norges tidligere
fiskeriminister Jan Henry T. Olsen, tidligere statsminister Harold Wilson
(Storbritannia) og Adolfo Suárez (Spania) skuespillerinnen Rita Hayworth
skuespilleren Charlton Heston og forfatteren Terry Pratchett.

Alzheimers sykdom har også blitt portrettert i filmer som: Iris (2001), basert
på John Bayleys biografi om hans kone Iris Murdoch The Notebook (2004), basert
på Nicholas Sparks roman med samme navn, A Moment to Remember (2004); Thanmathra
(2005), Memories of Tomorrow (Ashita no Kioku) (2006 ), basert på Hiroshi
Ogiwaras roman med samme navn, Away from Her (2006), basert på Alice Munros
novelle, «The Bear Came over the Mountain» og den svenske filmen En sang for
Martin. Dokumentarer om Alzheimers sykdom inkluderer Malcolm og Barbara: A Love
Story (1999) og Malcolm og Barbaras:Love's Farewell (2007), begge med Malcolm
Pointon.

Frem til 2008 var sikkerheten og effekten til mer enn 400 medikamenter undersøkt
gjennom klinisk utprøving over hele verden, omkring en fjerdedel i fase
III-studier, det siste trinnet før medikamentet vurderes godkjent av
tilsynsorganer.

Ett område av klinisk forskning fokuserer nå på å behandle den underliggende
sykdommens patologi. Reduksjon av amyloid beta-nivåer er et felles mål for
bruken av nye preparater (for eksempel apomorfin) som det forskes på.
Immunterapi eller vaksinasjon mot amyloid-protein blir også testet i forsøk. I
motsetning til forebyggende vaksinering, vil vaksine mot Alzheimers sykdom
benyttes til å behandle mennesker som allerede har fått diagnosen. Bakgrunnen er
konseptet om at det er mulig å trene immunsystemet til å gjenkjenne, angripe, og
reversere deponering av amyloid, og dermed endre sykdomsforløpet. Et eksempel på
en vaksine som ble testet ut i vitenskapelige forsøk, er ACC-001. Men forsøkene
ble avviklet i 2008. Et annet, lignende preparat er bapineuzumab, et antistoff
designet så det er identisk med det naturlig induserte anti-amyloid-antistoffet.
Andre tilnærminger er nervebeskyttende agenter, slik som AL-108, og
metall-protein interaksjonsdempende agenter, for eksempel PBT2. Et TNFα reseptor
fusjonsprotein som etanercept har vist lovende resultater.

I 2008 viste to separate, kliniske studier positive resultater i å endre
forløpet av sykdommen ved mild til moderat Alzheimers sykdom med
metyltioninklorid, et stoff som hemmer tau-aggregering, og dimebon, et
antihistamin. De påfølgende fase-III studiene av Dimebon kunne imidlertid ikke
vise positive effekter på primære og sekundære endepunkter.

Muligheten for at Alzheimers sykdom kan behandles med antivirale medikamenter er
foreslått av en studie som viser samlokalisering av herpes simplex-virus med
amyloide plakk.

Foreløpig forskning som er gjennomført på virkningen av meditasjon for å hente
frem minner og bedre kognitive funksjoner, har gitt lovende resultater.
Begrensningene ved denne forskningen kan bli tatt opp i fremtidige studier med
mer detaljerte analyser.



https://no.wikipedia.org/wiki/Schizofreni

Schizofreni er en psykisk lidelse preget av psykose (vrangforestillinger,
hallusinasjoner og tankeforstyrrelser, enkeltvis eller i kombinasjon),
uorganisert tale og «negative symptomer». Med negative symptomer menes avflatede
følelser, mangel på vilje, manglende evne til nytelse, oppmerksomhetssvikt,
utarmet tale og språk, og stereotyp atferd (hensiktsløs, repeterende atferd).
Symptomene må være til stede over en periode på minst 1 måned og være knyttet
til minimum en 6-måneders periode med nedsatt fungering. Lidelsen kommer som
oftest til uttrykk som auditive hallusinasjoner, som innebærer at pasienten
hører stemmer, paranoide eller bisarre vrangforestillinger, eller desorganisert
tale og tenkning, og ledsages av betydelig sosial eller yrkesmessig dysfunksjon.
Symptomene oppstår vanligvis i ung voksen alder, med en total livstidsprevalens
på rundt 1 %. Diagnosen baseres på pasientens selvrapportering av opplevelser og
på observert atferd, om nødvendig supplert med informasjon fra pårørende. Det
finnes ingen laboratorieprøver som kan påvise schizofreni.

Genetikk, oppvekstmiljø, nevrobiologiske, psykologiske og sosiale prosesser
synes alle å være viktige, medvirkende faktorer. Enkelte narkotiske stoffer og
reseptbelagte legemidler ser ut til å kunne utløse eller forverre symptomene.
Psykiatrisk forskning har fokusert mye på nevrobiologiens rolle, uten at denne
forskningen har kunnet isolere en enkeltstående, organisk årsak. Som et resultat
av de mange mulige kombinasjonene av symptomer, er det omdiskutert om diagnosen
beskriver én enkelt lidelse, eller om det er snakk om flere, adskilte syndromer.

Det er funnet uvanlig høy dopaminaktivitet i det mesolimbiske området av hjernen
hos mennesker med schizofreni. Grunnpilaren i behandlingen av schizofreni er
antipsykotiske medisiner. Denne typen medikamenter fungerer primært ved å
undertrykke dopaminaktiviteten i hjernen. Dagens dosering av antipsykotika er
generelt lavere enn den var i de første tiårene disse stoffene ble tatt i bruk.
Psykoterapi og yrkesrettet og sosial rehabilitering er også viktig. I mer
alvorlige tilfeller, der pasienten kan være en fare for seg selv og andre, kan
tvungen sykehusinnleggelse være nødvendig, selv om sykehusopphold nå er kortere
og mindre hyppige enn tidligere.

Lidelsen påvirker kognitive evner, og gir vanligvis også kroniske problemer med
atferd og følelser. Personer med schizofreni har ofte samsykdommer, herunder
alvorlig depressiv lidelse og angstlidelser; Livstids-forekomsten av rusmisbruk
hos mennesker med schizofreni er rundt 40 %. Sosiale problemer som langvarig
arbeidsledighet, fattigdom og bostedsløshet er vanlig. Gjennomsnittlig forventet
levealder for personer med schizofreni er 10 til 12 år lavere enn for personer
uten lidelsen. Hovedårsakene til den nedsatte levealderen er større fysiske
helseproblemer som hjerte- karsykdom og høyere selvmordsrate (om lag 5 %).

En person diagnostisert med schizofreni kan oppleve hallusinasjoner (den mest
vanlige hallusinasjonen er å høre stemmer), vrangforestillinger (ofte av bisarr
eller paranoid art), og kaotisk tenkning og tale. Det kaotiske kan være alt fra
å miste tråden i en tankerekke, til å ytre setninger som bare løst henger
sammen, eller til å uttrykke seg fullstendig usammenhengende, kalt «ordsalat», i
alvorlige tilfeller. Følelsesmessige problemer forekommer ofte i et
åpenbart/observerbart mønster, som manglende respons eller tap av motivasjon.
Svekket sosial kognisjon og symptomer på paranoia assosieres med schizofreni, og
sosial isolasjon forekommer ofte. I en uvanlig undergruppe av schizofreni kan
pasienten være stum, innta underlige, fastlåste stillinger, eller være agitert
uten åpenbar grunn. Disse symptomene er tegn på katatoni.

Schizofreni debuterer som oftest sent i puberteten eller i tidlig voksen alder.
Hos 40 % av mennene og 23 % av kvinnene diagnostisert med schizofreni, oppstod
tilstanden før fylte 19 år. Tenårene er en kritisk periode i et menneskes
sosiale og yrkesrettede utvikling. Mye arbeid er nylig blitt gjort for å kunne
identifisere og behandle den prodromale fasen (forstadiet) av sykdommen (før
debuten) for å kunne minimalisere den forstyrrede, hemmede utviklingen som
schizofreni kan forårsake. Den prodromale fasen er blitt oppdaget opp til 30
måneder før symptom-utbrudd, men den kan være til stede også over lengre tid.
Personer som senere utvikler schizofreni kan oppleve uspesifiserte symptomer som
sosial tilbaketrekning, irritabilitet og dysfori i prodromalfasen, og
forbigående eller selvbegrensende, psykotiske symptomer, før psykosen blir
tydelig.

Psykiateren Kurt Schneider (1887-1967) listet opp de psykotiske symptomene som
han mente skilte schizofreni fra andre psykotiske lidelser. Symptomene har blitt
kalt førsterangssymptomer eller «Schneiders førsterangssymptomer», og omfatter
vrangforestillinger om å bli kontrollert av en ekstern kraft, opplevelsen av
tanketyveri eller tankepåvirkning, at tanker blir satt inn i eller trukket ut av
ens bevisste sinn, overbevisningen om at ens tanker blir kringkastet til andre
mennesker, og opplevelsen av å høre stemmer som kommenterer ens tanker eller
handlinger, eller som fører en samtale med andre hallusinatoriske stemmer.

Selv om spesifiseringen av førsterangssymptomene har bidratt betydelig til
gjeldende diagnostiske kriterier, er det blitt satt spørsmålstegn ved dem. En
gjennomgang av diagnostiske studier utført mellom 1970 og 2005 viste at disse
studiene verken bekrefter eller avviser Schneiders påstander, og det ble
foreslått å legge mindre vekt på førsterangssymptomene i fremtidige revisjoner
av diagnosesystemer.

Schizofreni blir ofte beskrevet i form av positive og negative symptomer.
Begrepet positive symptomer viser til symptomer som de fleste normalt ikke
opplever, men som er til stede ved schizofreni. De omfatter vrangforestillinger,
hallusinasjoner og tankeforstyrrelser, og blir vanligvis betraktet som uttrykk
for psykose. Negative symptomer betegner fenomener hentet fra pasientens
personlighet, og er symptomer i form av tapte eller fraværende, normale
egenskaper eller evner. Vanlige negative symptomer er følelsesavflatning, svak
kommunikasjon (alogi), manglende evne til å oppleve glede (anhedoni), manglende
ønske om å inngå i fortrolige forhold (asosialitet), og mangel på motivasjon
(apati). Forskning tyder på at negative symptomer i høyere grad enn positive
symptomer bidrar til dårligere livskvalitet og nedsatt funksjonsevne.

Diagnosen er basert på pasientens egen beskrivelse av opplevelser, og på unormal
atferd rapportert av familiemedlemmer, venner eller kolleger, etterfulgt av en
klinisk vurdering ved psykiater, sosialarbeider, klinisk psykolog, psykiatrisk
sykepleier eller andre fagfolk innen psykisk helse-feltet. Psykiatrisk vurdering
inkluderer psykiatrisk sykehistorie og fagpersonens undersøkelse av mental
status, også kalt «objektiv undersøkelse» eller «status presens».[trenger
referanse]

De mest benyttede, standardiserte, diagnostiske kriteriene for schizofreni er
utgitt i diagnosesystemene Diagnostic and Statistical Manual of Mental Disorders
(DSM-IV-TR), utgitt av the American Psychiatric Association, og fra the
International Statistical Classification of Diseases and Related Health Problems
(ICD-10), utgitt av Verdens helseorganisasjon. Sistnevnte kriterier benyttes
mest i europeiske land, mens DSM-kriteriene benyttes i USA og resten av verden,
og er rådende i forskningsstudier. ICD-10-kriteriene legger mer vekt på
Schneiders førsterangssymptomer, men i praksis er enigheten mellom de to
systemene stor.

Ifølge den reviderte, fjerde utgaven av DSM (DSM-IV-TR), må tre diagnostiske
kriterier være oppfylt for å stille diagnosen schizofreni:

Dersom tegn på forstyrrelsen er til stede i mer enn en måned, men mindre enn
seks måneder, brukes diagnosen schizofreniform lidelse. Psykotiske symptomer som
varer mindre enn én måned kan bli diagnostisert som kortvarig psykotisk lidelse,
og ulike tilstander kan klassifiseres som uspesifisert psykotisk lidelse.
Schizofreni kan ikke diagnostiseres dersom symptomer på stemningslidelse er
tydelig til stede (selv om diagnosen schizoaffektiv lidelse kan settes).
Schizofreni kan heller ikke diagnostiseres dersom det finnes symptomer på en
gjennomgripende utviklingsforstyrrelse, med mindre det også finnes fremtredende
vrangforestillinger eller hallusinasjoner, eller dersom symptomene er en direkte
følge av en generell, medisinsk tilstand eller en substans (som misbruk av
rusmidler eller medikamenter).

Psykotiske symptomer kan være til stede i flere andre psykiske lidelser,
deriblant bipolar lidelse og emosjonelt ustabil personlighetsforstyrrelse, eller
ved forgiftning og rusindusert psykose. Vrangforestillinger («ikke-bisarre») er
også til stede ved andre psykotiske lidelser, og sosial tilbaketrekning er et av
sympomene ved sosial angstlidelse, unnvikende personlighetsforstyrrelse og
schizotyp personlighetsforstyrrelse. Langt oftere enn hva tilfeldigheter kan
forklare, opptrer schizofreni samtidig med tvangslidelse, selv om det kan være
vanskelig å skille tvangstanker som oppstår ved en tvangslidelse, fra
vrangforestillingene ved schizofreni.

En mer generell medisinsk og nevrologisk undersøkelse kan være nødvendig for å
utelukke somatiske sykdommer som i sjeldne tilfeller kan gi psykotiske,
schizofrenilignende symptomer, som metabolske forstyrrelser, systemisk
infeksjon, syfilis, HIV-infeksjon, epilepsi og hjerneskader. Det kan også være
nødvendig å utelukke delir, også kalt «akutt forvirring», som er karakterisert
av visuelle hallusinasjoner, hurtig innsettende symptomer, og vekslende grad av
bevissthet, og som ofte indikerer en underliggende, somatisk sykdom. Medisinske
undersøkelser blir generelt ikke gjennomført ved nye psykotiske episoder hos
pasienter med schizofreni, med mindre det finnes bestemte medisinske
indikasjoner for slike undersøkelser, eller det er mistanke om bivirkninger av
antipsykotiske medikamenter.

DSM-IV-TR opererer med fem underkategorier av schizofreni. Gruppene er anbefalt
tatt ut av DSM-5:

Den vitenskapelige gyldigheten av schizofreni og symptomene som definerer
sykdommen, som vrangforestillinger og hallusinasjoner, har blitt kritisert. I
2006 organiserte en gruppe forbrukere og fagfolk innen mental helse en kampanje
i Storbritannia (Campaign for Abolition of the Schizophrenic Label) for
avviklingen av diagnosen schizofreni. Kampanjen hevdet at diagnosen er for
uensartet og er stigmatiserende, og oppfordret til innføring av en
biopsykososial modell. Andre britiske psykiatere hevdet derimot at begrepet
schizofreni er et nyttig, om enn provisorisk konsept.

Et tilsvarende argument er at de underliggende problemene ville bli bedre
ivaretatt dersom schizofreni anses som et spekter av tilstander, enn som en
diagnostisk kategori basert på en vilkårlig grenselinje mellom hva som er
normalt og og hva som er sykt. Denne tilnærmingen viser seg å være i tråd med
forskning på schizotypi, og med en relativt høy forekomst av psykotiske
opplevelser blant den generelle befolkningen. I samsvar med denne observasjonen
påpekte psykologen Edgar Jones og psykiaterne Tony David og Nassir Ghaemi, etter
å ha kartlagt eksisterende litteratur om vrangforestillinger, at definisjonen av
vrangforestillinger av mange blir ansett som ufullstendig.

Nancy Andreasen, en ledende skikkelse innen schizofreniforskningen, har
kritisert de gjeldende DSM-IV og ICD-10-kriteriene, og sier at den diagnostiske
gyldigheten ofres til fordel for en kunstig pålitelighet. Hun hevder at et
overdrevet fokus på psykose i de diagnostiske kriteriene gjør at mer
grunnleggende, kognitive svekkelser blir ignorert fordi de arter seg på mange
ulike vis og derfor er vanskeligere å diagnostisere. Dette synet støttes av
andre psykiatere. På samme vis hevder Ming Tsuang og kolleger at psykotiske
symptomer kan være en felles tilstand ved en rekke lidelser, herunder
schizofreni, og advarer om at det finnes lite grunnlag for å anse definisjonen i
DSM-IV som den «sanne» definisjonen av schizofreni. Neuropsykolog Michael Foster
Green gikk enda lenger, ved å foreslå at forekomsten av spesifikke
nevrokognitive mangler kan brukes til å konstruere fenotyper som kan være
alternativer til de som er rent symptombasert. De nevrokognitive manglene kan
arte seg som svekkede, grunnleggende kognitive funksjoner som hukommelse,
oppmerksomhet, eksekutive funksjoner og problemløsning.

Det har også vært omstridt at affektive komponenter ikke er med i kriteriene for
en schizofrenidiagnose, til tross for at de er hyppig til stede i klinikken.
Utelukkelsen av affektive faktorer i DSM har resultert i en egen og «nokså
innviklet», separat lidelse - schizoaffektiv lidelse. Enkelte psykiatere har
helt og holdent avvist begrepet schizoaffektiv lidelse som egen lidelse. Det
kategoriske skillet mellom stemningslidelser og schizofreni, kjent som
Kraepelins dikotomi, har også blitt utfordret av data fra genetisk epidemiologi.

Anti-psykiatribevegelsen, mest aktiv på 1960-tallet, går imot det
skolemedisinske synet på schizofreni som en sykdom. Psykiater Thomas Szasz
hevder at psykiatriske pasienter er personer med ukonvensjonelle tanker og
atferd, diagnostisert av samfunnet som en form for sosial kontroll, og derfor er
diagnosen «schizofreni» bare en sosial konstruksjon. The Hearing Voices Movement
hevder at mange av de som er blitt diagnostisert som psykotiske, har behov for
at opplevelsene deres blir akseptert og verdsatt heller enn å bli medikalisert.

Reliabiliteten til diagnosen schizofreni gjør det vanskelig å måle den relative
effekten av gener og miljø (symptomene overlapper for eksempel til en viss grad
med alvorlig bipolar lidelse eller alvorlig depressiv lidelse), men
forskningsgrunnlaget tyder på at en kombinasjon av genetiske og miljømessige
faktorer kan gi schizofreni. Vitenskapelige undersøkelser tyder på at diagnosen
schizofreni har en betydelig arvelig komponent, men at lidelsen også i høy grad
påvirkes og kan utløses av miljømessige faktorer eller stressfaktorer. Ideen om
en iboende sårbarhet (eller diatese ) hos noen mennesker, som kan avdekkes av
biologiske, psykologiske eller miljømessige stressfaktorer, er kjent som
diatese-stress-modellen . En alternativ teori, at biologiske, psykologiske og
sosiale faktorer alle er viktige faktorer, er kjent som den biopsykososiale
modellen. I norsk psykiatri er denne modellen fortsatt rådende.

Beregninger av hvorvidt schizofreni er arvelig eller ikke, har en tendens til å
gi ulike resultater på grunn av vanskeligheter med å adskille effektene av gener
og miljø. Tvillingforskning har antydet en høy grad av arvelighet ved
schizofreni. Det har blitt foreslått at schizofreni er en tilstand med et
komplekst arvelighetsbilde, der mange forskjellige potensielle gener med liten
direkte påvirkning hver for seg, tilsammen kan gi ulike tydelige utslag i ulike
retninger hos enkeltpersoner. Enkelte har antydet at flere genetiske faktorer og
andre typer risikofaktorer må være til stede før en person blir berørt, men
dette er fortsatt usikkert. Nye genom-assosiasjonsstudier antyder at gener som
assosieres med økt risiko for schizofreni og bipolar lidelse, til dels
overlapper mellom de to lidelsene.

Metaanalyser av studier av genetiske koblinger har påvist kromosomale regioner
med økt mottakelighet, som samhandler direkte med «Disrupted in Schizophrenia 1»
(DISC1) genproteinet. Mer nylig har sinkproteinet 804A blitt implisert i tillegg
til kromosom 6 HLA-regionen. Men en stor og omfattende genetikk-studie fant
ingen holdepunkter for noen statistisk gyldig sammenheng mellom noen av de 14
tidligere identifiserte genkandidatene. Schizofreni har, i et lite mindretall av
tilfeller, vært assosiert med sjeldne slettinger eller duplikasjoner av ørsmå
DNA-sekvenser (kjent som kopitallvarianter) som forekommer vilkårlig blant gener
som er involvert i nevral signalisering og hjernens utvikling.

Det er påvist sammenhenger mellom autisme og schizofreni basert på duplikering
og sletting av kromosomer. Forskning tyder på at schizofreni og autisme er
betydelig mer vanlig i kombinasjon med 1q21.1 sletting-syndrom,
velo-cardio-facialt syndrom og Phelan-McDermid syndrom. Duplikasjoner av deler
av kromosomene som er motsetninger til disse syndromene, gir resultater mer
forenlige med autisme. Forskning på autisme / schizofreni-forbindelser for
kromosom 15 (15q13.3), kromosom 16 (16p13.1) og kromosom 17 (17p12) gir ikke noe
entydig svar.

Forutsatt en arvelig genetisk basis, er det et spørsmål for den evolusjonære
psykologien hva grunnen er til at gener som øker sannsynligheten for schizofreni
fortsatt eksisterer, dersom man antar at tilstanden evolusjonsmessig er en
ulempe. Så langt har alle forsøk på gi teoretiske forklaringer blitt avkreftet
eller er fortsatt ubekreftet.

Årsaksfaktorer som kan føre til økt risiko for utviklingen av schizofreni senere
i livet, antas å oppstå tidlig i nervesystemets utvikling. Et interessant funn
er at personer som er diagnostisert med schizofreni oftere er født om vinteren
eller våren (i alle fall på den nordlige halvkule). Det finnes nå dokumentasjon
for at eksponering for infeksjoner i fosterlivet øker risikoen for å utvikle
schizofreni senere i livet, noe som gir ytterligere støtte for en kobling mellom
utviklingspatologi under svangerskap, og risikoen for å utvikle tilstanden.

Å bo i et urbant miljø har gjennomgående vist seg å være en risikofaktor for
schizofreni. Ugunstige sosiale forhold som fattigdom og migrasjon knyttet til
sosiale konflikter, rasediskriminering, dysfunksjonelle familieforhold,
arbeidsledighet eller dårlige boforhold er risikofaktorer. Overgrep eller
traumer i barndommen antas også å være risikofaktorer for å få en
schizofreni-diagnose senere i livet. Mens det tidligere var vanlig å se negative
familieforhold, som eksempelvis "den kalde mor" som årsak til schizofreni, er
det rådende synet innen psykiatri idag at foreldre ikke bærer noe hovedansvar
for at et eller flere av barna utvikler schizofreni. Dysfunksjonelle relasjoner
kan imidlertid bidra til økt risiko.

I en studie som fulgte personer med schizofreni og rusmisbruk over en
tiårs-periode, «var en betydelig andel av pasientene over den grenseverdien
dobbeltdiagnose-pasienter selv hadde valgt som indikator på å ha frisknet til.»
Selv om halvparten av alle pasienter med schizofreni bruker narkotika eller
alkohol, og selv om de aller fleste røyker, har det vært vanskelig å bevise en
klar årsakssammenheng mellom bruk av rusmidler og schizofreni.

De to forklaringsmodellene som brukes mest, er «rusmiddelbruk forårsaker
schizofreni» og «bruk av rusmidler er en konsekvens av schizofreni». Begge kan
være korrekte. En metaanalyse gjennomført i 2007 anslo at cannabisbruk er
statistisk sett knyttet til en økt risiko for utvikling av psykotiske lidelser,
inkludert schizofreni. Forfatterne av analysen vedgår at det fortsatt finnes en
viss usikkerhet om eventuelle årsakssammenhenger mellom rusmidler og psykotiske
lidelser. Ett eksempel på dette er at selv om bruken av cannabis har økt
dramatisk i mange land i løpet av de siste tiårene, har antallet av tilfeller av
psykose og schizofreni generelt sett ikke økt.

Personer med psykose kan benytte rusmidler for å takle ubehagelige tilstander
som depresjon, angst, kjedsomhet og ensomhet, ofte kalt "selvmedisinering".
Mekanismen som ligger bak kan være at rusmidler øker nivået av bestemte
nevrotransmittersubstanser i hjernen, noe som gir en følelse av velvære. Ulike
studier har vist at amfetaminer øker konsentrasjonen av dopamin i den synaptiske
spalten, noe som øker responsen fra det postsynaptiske nevronet. Imidlertid
finnes det bred enighet om at bruk av metamfetamin og kokain kan føre til
metamfetamin-eller kokain-indusert psykose, der symptomene er svært like
symptomene ved schizofreni (metamfetamin-eller kokain-indusert psykose blir noen
ganger også feildiagnostisert som schizofreni), og kan vedvare selv når brukerne
forsetter å avstå fra rusmidlene. Det samme kan sies om alkohol-indusert
psykose, men i noe mindre grad.

En rekke psykologiske mekanismer kan knyttes til schizofreni. Ulikee former for
kognitiv forutinntatthet (bias) som har blitt identifisert hos personer med
schizofreni-diagnose eller hos personer i faresonen, og da særlig når de er
under stress eller i forvirrende situasjoner, er blant annet: overdreven
oppmerksomhet på mulige farer; for raskt å trekke konklusjoner; å skylde på noe
utenfor en selv når noe er galt; nedsatt evne til å resonnere om sosiale
situasjoner og mentale tilstander; vanskeligheter med å skille indre stemmer fra
faktiske stemmer; vanskeligheter med visuell prosessering og med å opprettholde
konsentrasjon. Enkelte kognitive trekk kan gjenspeile globale, nevrokognitive
svekkelser i hukommelse, oppmerksomhet, problemløsning, eksekutive funksjoner
eller sosial kognisjon, mens andre kan være knyttet til bestemte
problemstillinger og erfaringer.

Til tross for at «følelsesavflatning» er et fellestrekk, tyder nyere funn på at
mange personer diagnostisert med schizofreni er følelsesmessig responsive,
særlig ovenfor stress eller negative stimuli. En slik følsomhet kan muligvis ha
gitt økt sårbarhet for å utvikle schizofreni. Noe forskning tyder på at
innholdet i psykotiske opplevelser kan reflektere de emosjonelle årsakene til
lidelsen, og at personens tolkning av slike opplevelser kan påvirke
symptomatologien. Sikkerhets-søkende atferd for å unngå innbilte trusler kan
bidra til kroniske vrangforestillinger. Effekten av visse former for psykoterapi
på symptomene ved schizofreni støtter oppfatningen av at psykologiske mekanismer
spiller en rolle ved lidelsen.

Ved hjelp av nevropsykologiske tester og undersøkelser av funksjonelle
forskjeller i hjerneaktiviteten med teknologi som fMRI og PET, har studier vist
at forskjeller synes å forekomme hyppigst i frontallappene, hippocampus og
tinninglappene. Disse forskjellene er blitt knyttet til de nevrokognitive
svekkelsene som ofte forbindes med schizofreni.

Særlig oppmerksomhet har vært knyttet til funksjonen av dopamin i det
mesolimbiske området av hjernen. Fokuset er i stor grad et resultat av en
tilfeldig oppdagelse: en gruppe medikamenter som blokkerer dopaminfunksjonen,
kjent som fentiaziner, kan redusere psykotiske symptomer. Dette understøttes
også av det faktum at amfetaminer, som utløser frigjøring av dopamin, kan
forverre de psykotiske symptomene ved schizofreni. En innflytelsesrik teori,
kjent som Dopaminhypotesen om schizofreni, foreslo at over-aktivisering av D2
-reseptorer var årsaken til (de positive symptomene på) schizofreni. Selv om
hypotesen har vært postulert i nesten 20 år, var det ikke før i midten av
1990-årene at PET og SPET- tester ga en viss støtte til hypotesen. Forklaringen
er nå ansett for å være for enkel, blant annet fordi nyere antipsykotiske
medikamenter (atypiske antipsykotika), som også påvirker serotoninproduksjonen
og som kan ha en lavere dopamin-blokkerende effekt, kan være like effektive som
eldre medikamenter (typiske antipsykotika).

Forskningen har også fokusert på nevrotransmittoren glutamat og på den nedsatte
funksjonen av NMDA glutamatreseptoren ved schizofreni. Unormalt lave nivåer av
glutamatreseptorer er blitt påvist i hjerner fra avdøde mennesker som ble
diagnostisert med schizofreni, og glutamatblokkerende substanser som fensyklidin
(PCP) og ketamin kan etterligne symptomer og kognitive problemer assosiert med
schizofreni. Redusert glutamatfunksjon er knyttet til dårlige prestasjoner på
tester som aktiviserer frontallappen og hippocampus, og glutamat kan påvirke
dopaminfunksjonen. Begge fenomenene er knyttet til schizofreni, noe som kan tyde
på at glutamat spiller en viktig rolle som formidler (og muligens årsaksgivende
faktor) ved schizofreni. Positive symptomer responderer imidlertid ikke på
glutamatergisk medisinering.

Det er også funnet forskjeller i størrelsen og strukturen på visse områder av
hjernen ved schizofreni. En metaanalyse av MR-undersøkelser (2006) viste at hele
hjerne- og hippocampus- volumet er mindre og ventrikkelvolumet større hos
pasienter som har gjennomgått en psykotisk episode, sammenlignet med friske
personer. Nyere MR-studier, som har anvendt moderne metoder for måling av
tykkelse og overflateareal av hjernebarken (cortex cerebri), har demonstrert
redusert kortikal tykkelse i store områder i frontallappene, tinninglappene og
noe mindre områder i isse- og occipitallappene. En norsk studie fra 2012 viste
at redusert kortikalt volum hos pasienter med schizofreni hovedsakelig kan
forklares med fortynnet cortex, men at det også var redusert overflateareal i
mindre regioner over hele cortex. Det gjenstår å finne ut om schizofreni er en
nevrodegenerativ prosess som begynner nær symptomdebuten, eller om tilstanden
karakteriseres bedre som en nevroutviklingsprosess som gir unormale
hjernevolumer i ung alder. Typiske antipsykotika som haloperidol har i
dyreforsøk vært knyttet til en betydelig reduksjon i volumet av grå
hjernesubstans ved første episode-psykose; en slik reduksjon er ikke sett ved
bruk av atypiske antipsykotika som olanzapin. Studier av primater har vist
redusert grå og hvit hjernesubstans med bruk av både typiske og atypiske
antipsykotika.

En metaanalyse utført i 2009 av studier med «diffusion tensor imaging»
identifiserte to konsekvente plasseringer av redusert fraksjonsanisotropi ved
schizofreni. Forskerne forklarer funnet med at to nettverk av hvit
hjernesubstans kan påvirkes ved schizofreni, hvilket innebærer muligheten for en
«frakobling» fra områdene med grå hjernematerie som de er forbundet med. Under
fMRI - studier er det blitt observert tydeligere koblinger i hjernens
standard-nettverk og i oppgaveløsnings-nettverk hos pasienter diagnostisert med
schizofreni, hvilket kan vise seg å reflektere en økt orientering mot
henholdsvis introspeksjon og ekstrospeksjon.

Det finnes ingen pålitelige markører for utviklingen av schizofreni. Forskning
rettes nå mot hvorvidt kombinasjonen av genetisk risiko og en psykose-lignende
opplevelse kan forutsi en senere diagnose. Personer som oppfyller kriteriene for
en «ultra-høyrisiko mental tilstand», som inkluderer en familiehistorie med
schizofreni, og i tillegg har opplevd forbigående psykotiske opplevelser, har en
20-40 % risiko for å bli diagnostisert med tilstanden etter ett år. Psykologisk
behandling og medikamentell behandling kan redusere faren for at personer som
tilfredsstiller «høyrisiko»-kriteriene utvikler full schizofreni.

Å behandle mennesker som kanskje aldri vil utvikle schizofreni, er imidlertid
kontroversielt, sett i lys av bivirkningene ved bruk av antipsykotiske
medikamenter. Til de alvorlige, mulige bivirkningene hører tardive dyskinesier
og malignt nevroleptikasyndrom, en sjelden, men potensielt dødelig tilstand. Den
mest brukte formen for forebyggende helsetjenester mot schizofreni er offentlige
informasjonskampanjer om risikofaktorer og tidlige symptomer, der målet er å
tidligere påvise sykdommen og å gi behandling så tidlig som mulig. Den nye
kliniske tilnærmingen med tidlig intervensjon ved psykose, er en sekundær
forebyggingsstrategi for å forhindre flere episoder og for å unngå den
langvarige svekkelsen assosiert med schizofreni. Norge er et av de land som har
gjennomført mest forskning om tidlig intervensjon ved psykose (TIPS). Til tross
for den omfattende forskningsaktiviteten er tidlig intervensjon mindre benyttet
i Norge, sammenlignet med land som Storbritannia og Nederland.

Effektiviteten av behandlingen ved schizofreni måles ofte ved hjelp av
standardiserte metoder. En av de vanligste er en skala for positive og negative
symptomer (PANSS). Å behandle symptomer og forbedre funksjonsevnen er antatt å
være mer oppnåelig enn å helbrede sykdommen. Behandlingen av schizofreni ble
revolusjonert på midten av 1950-tallet med utviklingen og innføringen av
klorpromazin. En tilfriskningsmodell er i økende grad tatt i bruk, med vekt på
håp, «empowerment» (myndiggjøring) og sosial inkludering.

Sykehusinnleggelse kan være nødvendig ved alvorlige psykotiske episoder hos
pasienter med schizofreni. Innleggelsene kan være frivillige, eller dersom
lovgivningen tillater det, ufrivillige. Langvarig institusjonsopphold er mindre
vanlig i dag enn tidligere på grunn av færre døgnplasser i psykisk helsevern,
men er fortsatt vanlig. [161] Etter et sykehusopphold, kan pasienten få hjelp av
det tilgjengelige støtteapparatet, som å benytte ulike dagtilbud som
besøkssentre og tilrettelagte arbeidstiltak, og besøk fra ambulante team. og
støttegrupper ledet av pasienter.

I mange ikke-vestlige samfunn behandles schizofreni med mer uformelle metoder i
det sosiale fellesskapet. Internasjonale undersøkelser gjennomført av Verdens
helseorganisasjon over flere tiår har indikert at prognosen for mennesker
diagnostisert med schizofreni i ikke-vestlige land i gjennomsnitt er bedre enn
for mennesker i Vesten.

Førstevalget i psykiatrisk behandling av schizofreni er medisinering med
antipsykotika. Antipsykotiske medikamenter kan redusere positive symptomer ved
psykose. Det tar rundt 7-14 dager før de fleste antipsykotika gir maksimal
effekt. De antipsykotika som så langt er tilgjengelige, gir ingen betydelig
forbedring av negative symptomer.

De nyere, atypiske, antipsykotiske legemidlene foretrekkes vanligvis framfor
eldre, typiske antipsykotika ved førstegangsbehandling, på tross av at de er
dyre og kan innebære økt sannsynlighet for vektøkning og fedmerelaterte
sykdommer. I 2005-2006 viste resultater fra en stor studie finansiert av det
amerikanske National Institute of Mental Health at et representativt,
førstegenerasjons antipsykotikum, perfenazin, var like effektivt som, og mer
kostnadseffektivt enn, flere nyere medisiner som benyttes, i opptil 18 måneder.
Det atypiske antipsykotika-preparatet som pasientene var villige til å fortsette
med over lengst tid, olanzapin, var assosiert med betydelig vektøkning og risiko
for metabolsk syndrom. Klozapin var mest effektivt for personer med dårlig
respons på andre preparater, men ga plagsomme bivirkninger. Ettersom studien
ikke inkluderte pasienter med tardive dyskinesier, er relevansen av studien for
denne gruppen pasienter, uklar.

På grunn av en angivelig lavere risiko for bivirkninger som rammer
bevegelsesapparatet, har atypiske antipsykotika vært brukt ved schizofreni hos
barn og unge i mange år, også før enkelte legemidler i denne klassen ble
godkjent for bruk for denne pasientgruppen. Ulempen er økt risiko for metabolsk
syndrom og overvekt, noe som kan ha særlig betydning ettersom behandlingen ble
startet opp i ung alder. For barn og tenåringer med schizofreni, bør
medikamenter brukes i kombinasjon med individuell terapi og familiebaserte
tiltak.

Nylige revurderinger har tilbakevist påstandene om at atypiske antipsykotika har
gitt færre ekstrapyramidale bivirkninger enn typiske antipsykotika, særlig når
sistnevnte brukes i lave doser. Økte nivåer av prolaktin er blitt funnet hos
kvinner som står på atypiske antipsykotika. Det er fortsatt uklart om nyere
antipsykotika reduserer risikoen for å utvikle malignt nevroleptikasyndrom.

Medisinenes effekt på symptomene varierer, og behandlingresistent schizofreni er
et begrep som brukes når symptomene ikke går tilfredsstillende tilbake ved bruk
av minst to ulike antipsykotika. Pasienter i denne kategorien kan bli
foreskrevet klozapin, et medikament som er mer effektivt enn andre
antipsykotiske legemidler ved behandlingsresistent schizofreni og som derfor er
til nytte for mange pasienter, men som har potensielt dødelige bivirkninger,
inkludert agranulocytose og myokarditt. Behandling med klozapin anses for å være
trygg dersom pasienten avgir en regelmessig blodprøve, der hensikten er tidlig å
avdekke om preparatet påvirker pasientens blodlegemer. For andre pasienter som
ikke ønsker eller er ute av stand til å ta medisiner regelmessig, kan
langtidsvirkende depotpreparater av antipsykotika gis annenhver uke for å oppnå
kontroll over symptomene. Lovverket i flere land, blant annet USA, Australia og
Norge tillater tvungen administrasjon av denne type medisin for dem som nekter,
men som ellers er stabile og lever utenfor institusjon.

Psykoterapi er i utstrakt grad anbefalt og benyttet i behandlingen av
schizofreni, selv om tilbudet kan være begrenset til farmakoterapi grunn av
manglende offentlig, økonomisk støtte til psykoterapi, eller manglende
ferdigheter i psykoterapi hos behandleren.

Kognitiv atferdsterapi (KAT) er rettet mot spesifikke symptomer og å forbedre
viktige områder som selvfølelse, sosial fungering og innsikt. Selv om
resultatene fra tidlige studier av denne terapiformen var ufullstendige, er KAT
ifølge flere forskere en effektiv behandling for å redusere positive og negative
symptomer på schizofreni, og for å forbedre funksjonsevnen. Men i en artikkel i
Psychological Medicine med tittelen «Kognitiv atferdsterapi for alvorlige
psykiske lidelser: fungerer det virkelig?» (2010), hevder forfatterne at ingen
studier så langt har kunnet påvise at KAT er effektiv, verken når det gjelder å
redusere symptomer eller å hindre tilbakefall ved schizofreni.

En annen tilnærming er kognitiv trening, en teknikk som tar sikte på å reversere
kognitiv svikt, som ofte er en del av sykdomsbildet ved schizofreni. Metoden,
basert på nevropsykologisk rehabilitering, er ifølge enkelte forskere effektiv,
med målbare forbedringer i hjerneaktiviteten målt med fMRI. En lignende
tilnærming som fokuserer på sosial kognisjon samt nevrokognisjon, på engelsk
kjent som «cognitive enhancement therapy», har også vist effekt.

Familieterapi tar for seg hele familiesystemet rundt en person med diagnosen
schizofreni, og har gjennomgående vist seg å være gunstig, i det minste hvis
intervensjonen er langsiktig. Effekten av schizofreni på familier og pleiere har
fått mer oppmerksomhet med den økende tilgjengeligheten av selvhjelpsbøker om
emnet. Det finnes også noe dokumentasjon for at sosial ferdighetstrening kan
være gunstig, men man har også gjort betydelige negative funn vedrørende denne
metoden. Enkelte studier har utforsket de mulige fordelene med musikkterapi og
andre kreative terapier.

Den kontroversielle Soteriamodellen bruker en tilnærming med minimal
medisinering, og presenterer seg som et alternativ til sykehusbehandling.
Metoden er beskrevet som en «miljøterapeutisk tilfriskningsmodell», beskrevet av
grunnleggeren som «gjennom hele døgnet å benytte mellommenneskelige tiltak av
ansatte som ikke er fagfolk, vanligvis uten nevroleptika-behandling, i et lite,
hjemmekoselig, rolig, støttende, beskyttende og tolerant, sosialt miljø». Selv
om forskningen vedrørende effekten av denne metoden er begrenset, fant en
systematisk gjennomgang fra 2008 at programmet er like effektivt som behandling
med medikamenter.

Elektrokonvulsiv terapi (ECT) anses ikke som førstelinjebehandling, men kan
benyttes i bestemte situasjoner, når andre behandlinger har mislyktes. Metoden
er mer effektiv når symptomer på katatoni er til stede, og anbefales i
retningslinjene fra NICE-orgnasiasjonen i Storbritannia. Elektrokonvulsiv terapi
anbefales forøvrig ikke ved schizofreni. Psykokirurgi utføres sjelden og er ikke
lenger anbefalt behandling.

Organisasjoner opprettet av brukere har blitt en integrert del av
rehabiliteringen i Europa og USA; grupper som the Hearing Voices Network og the
Paranoia Network har utviklet en selvhjelps-tilnærming som tar sikte på å yte
støtte og hjelp utenfor den tradisjonelle medisinske modellen som fortsatt er
rådende i deler av verden. Ved å unngå å sette personlige erfaringer i
kriteriesett for psykisk sykdom eller psykisk helse, har organisasjonene som mål
å gjøre opplevelsene ved schizofreni mindre stigmatiserende, og å legge vekt på
og stimulere til individuelt ansvar og et positivt selvbilde. Samarbeid mellom
sykehus og brukerstyrte organisasjoner er blitt mer vanlig, og tiltakene skal
både hindre sosial tilbaketrekking, styrke sosiale ferdigheter og gi færre
sykehusinnleggelser.

Regelmessig mosjon kan være helsebringende både fysisk og psykisk, og gi økt
velvære hos mennesker med schizofreni.

The International Study of Schizophrenia (ISoS) var en langsiktig
oppfølgingsstudie av 1633 personer diagnostisert med schizofreni rundt om i
verden, koordinert av Verdens helseorganisasjon og publisert i 2001. Av de 75 %
som var tilgjengelige for oppfølging, hadde halvparten et gunstig utfall, mens
16 % opplevde en forsinket tilfriskning etter en tidligere uforandret utvikling.
Som oftest kunne det langsiktige utfallet leses ut av sykdomsutviklingen fra de
to første årene. Tidlig sosial intervensjon var også assosiert med bedre
prognose.

Konklusjonene i studien har vært ansett som viktige for å fjerne den utbredte
troen på at tilstanden alltid er kronisk, en oppfatning som kan finnes både hos
pasienter og helsepersonell. En gjennomgang av omfattende, longitudinelle
studier i Nord-Amerika bemerket denne variasjonen i utfallet ved schizofreni,
selv om resultatet gjennomsnittlig var dårligere enn ved andre psykotiske og
psykiske lidelser. Et moderat antall pasienter med schizofreni ble bedre og
forble friske. Gjennomgangen av studiene reiste spørsmålet om enkelte pasienter
trenger vedlikeholdsmedisinering eller ikke.

En klinisk studie med strenge tilfriskningskriterier (reduksjon av både positive
og negative symptomer og tilstrekkelig sosial og yrkesmessig fungering i
sammenhengende to år) fant en tilfriskningsrate på 14 % innenfor de første fem
årene. En 5-års samfunnsstudie fant at 62 % viste generell klinisk og
funksjonell forbedring.

Studier fra Verdens helseorganisasjon har registrert at personer med diagnosen
schizofreni har langt bedre. langsiktige utfall i utviklingsland (India,
Colombia og Nigeria) enn i industrielt utviklede land (USA, Storbritannia,
Irland, Danmark, Tsjekkia, Slovakia, Japan, og Russland), til tross for at
antipsykotiske medikamenter ikke er allment tilgjengelig i utviklingsland.

Eksakte definisjoner av remisjon eller tilfriskning ved schizofreni er ikke
fullt ut etablert, og frekvensene er derfor ikke alltid sammenlignbare på tvers
av studier. En «Arbeidsgruppe for remisjon ved schizofreni» har foreslått
standardiserte tilfriskningskriterier som «forbedringer i kjernesymptomer i den
grad at gjenværende symptomer er av så lav intensitet at de ikke lenger
forstyrrer atferden i særlig grad, og er under terskelen som vanligvis benyttes
når innleggelsesdiagnosen schizofreni stilles». Standardiserte
tilfriskningskriterier har også blitt foreslått av en rekke ulike forskere.
DSM-definisjonene «fullstendig tilbakevending til premorbide funksjonsnivåer»
eller «fullstendig tilbakevending til total fungering» har blitt sett på som
utilstrekkelige, umulige å måle, uforenlige med variasjoner i hvordan ulike
samfunn definerer normal psykososial fungering, og kan bidra til selvoppfyllende
pessimisme og stigmatisering.

Enkelte profesjonelle innenfor mental helse kan ha svært forskjellige
grunnleggende oppfatninger av og forestillinger om tilfriskning enn hva personer
med diagnosen selv har. Nesten alle forskningskriterier er svært begrensede og
mislykkes i å inkludere personenes egne vurderinger og følelser om eget liv.
Schizofreni og tilfriskning innebærer ofte et vedvarende tap av selvfølelse,
fremmedgjøring fra venner og familie, avbrudd i skolegang og karriere og sosial
stigmatisering, «erfaringer som ikke bare kan reverseres eller glemmes». En
stadig mer innflytelsesrik modell definerer tilfriskning fra schizofreni som en
prosess, i likhet med å være «i tilfriskning» fra rus- og alkoholproblemer, og
framhever tilfriskning som en personlig reise som inkluderer faktorer som håp,
valg, egenmakt, sosial inkludering og prestasjoner.

Flere faktorer er forbundet med en bedre prognose: Å være kvinne, rask (i
motsetning til snikende) symptomdebut, høyere alder ved første episode,
overveiende positive (i stedet for negative) symptomer, symptomer på
stemningslidelser, og god fungering før sykdommen brøt ut. Indre ressurser og
sterke sider hos den enkelte, for eksempel besluttsomhet eller psykologisk
motstandsdyktighet (resiliens), er også blitt assosiert med bedre prognose.
Holdningen til og støtten fra mennesker i vedkommendes liv kan ha en betydelig
innvirkning; forskning har konsekvent vist at kritiske kommentarer, fiendtlighet
og påtrengende eller kontrollerende holdninger, er knyttet til tilbakefall.
Forskning på prediktive faktorer er imidlertid for det meste korrelerende, og et
klart årsaks- og virkningsforhold er ofte vanskelig å fastslå.

I en studie av over 168 000 svenske statsborgere som gjennomgår psykiatrisk
behandling, var schizofreni assosiert med en gjennomsnittlig levealder på rundt
80-85 % av forventet levealder, med befolkningen forøvrig som målestokk. Kvinner
med schizofreni hadde litt høyere forventet levealder enn menn med sykdommen. En
schizofrenidiagnose viste seg å gi høyere forventet levealder enn diagnoser for
rusmisbruk, personlighetsforstyrrelser, hjerteinfarkt og hjerneslag. Andre
identifiserte faktorer inkluderer røyking, dårlig kosthold, lite mosjon og
bivirkninger av psykofarmaka.

Selvmordsraten ved schizofreni er høyere enn gjennomsnittet. Anslaget har vært
10 %, men en nyere analyse av studier og statistikk har justert tallene til
4,9 %. Selvmord forekommer oftest i tiden etter utbruddet, eller etter første
sykehusinnleggelse. Langt flere forsøker å begå selvmord. Det finnes en rekke
årsaker og risikoforhold knyttet til selvmordsatferden.

Forholdet mellom voldelige handlinger og schizofreni er omstridt. Dagens
forskning viser at andelen personer med schizofreni som begår voldelige
handlinger er høyere enn andelen personer uten noen lidelse, men lavere enn ved
lidelser som alkoholisme. Forskjellen er mindre eller ikke til stede ved
sammenligninger i samme nabolag når relaterte faktorer er tatt hensyn til, da
særlig sosiodemografiske variabler og rusmisbruk. Undersøkelser har vist at 5 %
til 10 % av dem som har begått mord i vestlige land har en
schizofrenispektrum-lidelse.

Forekomsten av psykose ved schizofreni har av og til blitt knyttet til høyere
risiko for voldelige handlinger. Forskning om betydningen av vrangforestillinger
eller hallusinasjoner ved voldsbruk har ikke gitt konsekvente funn. Fokus har
vært rettet mot vrangforestillinger med sjalusi og trusler som tema, og
kommanderende (imperative) hallusinasjoner. Flere forfattere hevder at
sannsynligheten for voldsbruk er høyere når pasienten har en bakgrunn med
lærevankser, lav IQ, atferdsforstyrrelser, stoffmisbruk og voldsbruk før
diagnosen ble stilt.

Personer med diagnosen schizofreni er ofte ofre for voldelig kriminalitet –
minst 14 ganger oftere enn de er gjerningsmenn. Et annet gjennomgående funn er
at stoffmisbruk, særlig alkoholmisbruk, ofte forekommer blant det mindretallet
som begår voldelige handlinger. Vold begått av eller mot personer med
schizofreni oppstår vanligvis i komplekse, sosiale interaksjoner innenfor en
familiesammenheng, og er også et problem i helsetjenesten og i samfunnet
generelt.

Schizofreni forekommer like hyppig hos menn og kvinner, men viser seg vanligvis
tidligere hos menn. Den vanligste alderen for utbrudd er 20-28 år hos menn og
26-32 år hos kvinner. Sykdomsdebut i barndommen er mye sjeldnere. Sykdomsdebut
hos middelaldrende og eldre er også sjelden. Livstidsprevalens for schizofreni -
andelen av personer som forventes å rammes av sykdommen på ett eller annet
tidspunkt i livet - er trolig mindre enn 1 %. En systematisk gjennomgang av
flere studier gjort i 2002 påviste en livstidsprevalens på 0,55 %.

Til tross for kunnskapen om at schizofreni forekommer mer eller mindre i samme
grad over hele verden, varierer allikevel prevalensen mellom ulike deler av
verden, innenfor det enkelte land,, og på lokalt nivå. Et funn som viser seg å
være svært stabilt, er at det er en klar sammenheng mellom det å bo i et urbant
miljø og å få en schizofrenidiagnose, også etter at faktorer som bruk av
narkotiske stoffer, etnisk gruppetilhørighet og størrelsen på sosiale grupper er
blitt kontrollert. Schizofreni er kjent for å være en vesentlig årsak til
uførhet. I en studie fra 1999 gjennomført i 14 land ble psykose rangert som den
tredje mest invalidiserende tilstand etter kvadriplegi (lammelse av begge armer
og ben) og demens, men foran paraplegi (halvsidig lammelse) og blindhet.

Beretninger om et schizofreni-lignende syndrom antas å være sjeldne i historiske
nedtegnelser før 1800, selv om rapporter om irrasjonell, uforståelig, eller
ukontrollert atferd er vanlige. De tidligste tilfellene av sykdommen i medisinsk
og psykiatrisk litteratur anses å være den detaljerte rapporten om James Tilly
Matthews fra 1797, og nedtegnelsene gjort av Phillipe Pinel, publisert i 1809.
Schizofreni ble først beskrevet som et distinkt syndrom som påvirket tenåringer
og unge voksne av Benedict Morel i 1853, kalt démence précoce (direkte oversatt
'tidlig demens'). Arnold Pick brukte begrepet demens praecox i 1891 i
beskrivelsen av en psykotisk lidelse. I 1893 introduserte Emil Kraepelin en ny
distinksjon i klassifiseringen av psykiske lidelser og skilte mellom demens
praecox og stemningslidelse (kalt manisk depresjon, hvilket omfattet både
unipolar og bipolar depresjon). Kraepelin mente at demens praecox først og
fremst var en sykdom i hjernen, og en særlig form for demens som skilte seg fra
andre former for demens, som Alzheimers sykdom, som vanligvis oppstår senere i
livet.

Ordet schizofreni , som grovt kan oversettes til «deling av sinnet», ble skapt
av Eugen Bleuler i 1908, og var ment å beskrive splittelsen i funksjonen av
personlighet, tenkning, hukommelse og persepsjon. Bleuler beskrev de viktigste
symptomene med fire Aer: flat Affekt, Autisme, nedsatt Assosiasjonsevne og
Ambivalens. Bleuler innså at sykdommen ikke var demens da noen av pasientene
hans opplevde bedring framfor forverring, og foreslo derfor begrepet schizofreni
i stedet.

Tidlig på 1970-tallet ble de diagnostiske kriteriene for schizofreni gjenstand
for en rekke kontroverser som til slutt førte til de operative kriteriene som
brukes i dag. Det ble klart etter en amerikansk-britisk diagnostisk studie
gjennomført i 1971 at diagnosen schizofreni langt hyppigere ble satt i USA enn i
Europa. Dette skyldtes blant annet løsere diagnostiske kriterier i USA, der man
brukte DSM-II, i motsetning til bruken av ICD-9 i Europa. David Rosenhan
publiserte i 1973 tidsskriftet Science en artikkel med tittelen On being sane in
insane places , der han konkluderte med at diagnosen schizofreni i USA ofte var
subjektiv og upålitelig. Dette var noen av faktorene som førte til en revisjon,
ikke bare av schizofrenidiagnosen, men en revisjon av hele DSM-håndboken,
hvilket resulterte i utgivelsen av DSM-III i 1980.

Begrepet schizofreni blir ofte misoppfattet[av hvem?] til å bety «splittet
personlighet». Selv om enkelte med en schizofrenidiagnose kan høre stemmer og
kan oppleve at stemmene de hører er distinkte personligheter, innebærer ikke
schizofreni at vedkommende skifter mellom flere personligheter. Forvirringen
oppstår delvis på grunn av en bokstavelig tolkning av Bleulers begrep
schizofreni. Den første kjente feilbruken av begrepet forekom i en artikkel
skrevet av poeten TS Eliot i 1933.

Sosial stigmatisering viser seg å være den største hindringen i
tilfriskningsprosessen for pasienter med schizofreni. I et stort, representativt
utvalg i en undersøkelse fra 1999 mente 12,8 % amerikanere at det var «svært
sannsynlig» at personer med schizofreni var i stand til å utøve vold mot andre,
og 48,1 % mente det var «noe sannsynlig». Over 74 % mente at personer med
schizofreni enten «ikke var særlig i stand til» eller «ikke var i stand til i
det hele tatt» å fatte beslutninger vedrørende behandlingen av sykdommen, og
70,2 % mente det samme når det gjaldt evne til å ta økonomiske beslutninger.
Antall personer som oppfatter pasienter med psykose som voldelige har blitt mer
enn doblet siden 1950-tallet, ifølge en metaanalyse.

I 2002 endret det japanske Selskap for Psykiatri og Nevrologi betegnelsen for
schizofreni fra Seishin-Bunretsu-BYO 精神分裂病 (sinn-splittelse-sykdom) til
Togo-shitchō-sho 统合失调症 (integreringslidelse) for å redusere stigmatisering. Det
nye navnet ble inspirert av den biopsykososiale modellen. Antallet pasienter som
ble informert om diagnosen økte i løpet av tre år fra 36,7 % til 69,7 %.

Boken og filmen A Beautiful Mind skildrer livet til John Forbes Nash,
matematiker og Nobelpris-vinner, diagnostisert med schizofreni. Marathi-filmen
Devrai (med Atul Kulkarni) er en skildring av en pasient med schizofreni.
Filmen, som er satt til Vest-India, viser pasientens og hans nærmestes atferd,
mentalitet og kamp. Flere dokumentariske bøker er blitt skrevet av
familiemedlemmer. Den australske journalisten Anne Deveson fortalte historien om
sønnens kamp mot schizofreni i boka Tell Me I'm Here, som senere er blitt
filmatisert. I boka Eden Express beskriver Mark Vonnegut sine erfaringer med
schizofreni og tilfriskning. I Norge har blant annet Arnhild Lauveng skrevet
boka I morgen var jeg alltid en løve og Unyttig som en rose om sine erfaringer
fra flere år med symptomer på schizofreni, og veien mot tilfriskning,
psykologutdannelse og et yrkesaktivt liv. Hørespillet Risk av Christopher
Grøndahl skildrer en ung manns psykotiske gjennombrudd og påfølgende kamp mot
schizofrenien.



https://no.wikipedia.org/wiki/Europavei_16_(Norge)

Europavei 16 (Norge) (E16) er en norsk riksvei som går mellom Bergen og
svenskegrensen, med en arm fra Hønefoss til Sandvika i Bærum vest for Oslo.
Veien, som er en del av europavei 16, er en av Norges hovedveier øst-vest, og
hele strekningen ligger nord for Oslo (med unntak av armen Hønefoss-Sandvika).
Veien inngår i en tverrforbindelse mellom vegruter i dalførene Hallingdal,
Valdres, Gudbrandsdalen og Østerdalen.

Verdens lengste veitunnel, Lærdalstunnelen med en lengde på 24 509 meter, ligger
på E16. Det gjør også den over 11,4 kilometer lange Gudvangatunnelen, Norges
nest lengste. E16 er den veien i Norge med mest tunneler både målt i lengde og
målt i andel av veiens samlede lengde.

Traseen over Filefjell ble allerede i 1793 etablert som hovedvei mellom Oslo og
Bergen, den såkalte Bergenske Kongevei. Den gangen gikk veien om Etnedal (ikke
Begnadalen) og den endte på Lærdalsøyra der det var båt til Bergen.

E16 har en samlet lengde i Norge på 630,5 km (pr. august 2015) mellom Bergen og
svenskegrensen, armer ikke medregnet, fordelt på:

E16 har 60 av tunnelene på liste over veitunneler i Norge, i alt 95 km eller vel
15 % av E16s samlede lengde i Norge. Av 1039 km veitunnel på listen er over 9 %
på E16. Av disse tunnelene er 51 (med samlet lengde 89 km) i Hordaland og Sogn
og Fjordane fylker, over en strekning på omkring 240 km. På strekningen mellom
Bergen og fylkesgrensen på Filefjell går 36,5 % av E16 i tunnel, strekningen har
omkring 8,5 % av Norges veitunneler målt i lengde. Mellom Gudvangen og Lærdal er
det 51,5 km, og av det 43,0 km i tunnel.

I forbindelse med påskeutfarten har det i ettermiddagstimene (13-15) ved
Sollihøgda blitt registrert opp til 1000 til 1100 kjøretøy i timen.

Veien ble i 2015 to ganger stengt flere dager i strekk på grunn av ras og
rasfare mellom Vaksdal og Trengereid. E16 mellom Bergen og Voss har vært stengt
40 ganger i perioden 2000 til 2015 på grunn av ras. Alternative rute på
fylkesvei 7 gjennom Hardanger har liten kapasitet. I juni 2016 ble veien sperret
av et stein- og jordras ved Hyvingstunnelen i Voss kommune, og i tillegg til
fylkesvei 7 var omkjøring mulig på gamleveien over Bergsdalen og om
Eksingedalen.

I 2013 var Gudvangatunnelen stengt i seks uker etter brann i en lastebil. I 2015
brant en turistbuss i tunnelen som ble stengt igjen. Alternative ruter øst-vest
når Gudvangatunnelen er stengt er riksvei 7 over Hardangervidda eller E134 over
Haukelifjell. Alternativ rute til Sogn er riksvei 13 over Vikafjellet (for
personbiler) og E39 for annen trafikk. I 2015 ble det også satt inn ferge mellom
Flåm og Gudvangen. I juli 2016 ble veien stengt mellom Gudvangen og Stalheim i 4
dager av et 300 meter bredt steinras i Nærøydalen. I september 2016 ble veien
stengt et par dager av steinras mellom Stalheimstunnelen og Sivletunnelen.
Personbiler ble dirigert om Stalheimskleiva (gamleveien).

E16 over Filefjell er den av fjellovergangen (riksvei 7, riksvei 52, E134)
mellom Oslo og Bergen som er minst stengt på grunn av dårlig vær. Avstanden
Oslo-Bergen er omtrent 56 km lenger over Filefjell enn over Hardangervidda
(riksvei 7).

Over Filefjell er en gammel ferdselsvei mellom øst og vest, særlig for bøndene i
Valdres som hadde sin nærmest havn i Lærdal. Fjellstuen Maristova ble trolig
etablert så tidlig som omkring 1300. Bøndene i Lærdal og Borgund hadde ansvar
for vedlikehold av «landsveien» gjennom Lærdal og dessuten skyssplikt både i
dalen og på fjellet, for denne tunge plikten var de lenge fritatt for
militærtjeneste og hadde redusert skatt. I 1793 ble den «Bergenske Hovedvei»
lagt over Hadeland, Valdres, Filefjell og til Lærdalsøyri der var båtskyss
videre til Gudvangen eller Bergen. Denne «Kongeveien 1793» var den første
kjørbare vei mellom øst og vest. Traseen gikk først fra Randsfjorden, gjennom
Etnedal og over Tonsåsen (omtrent samme trasé som dagens fylkesvei 33). Over
selve Filefjell gikk traseen frem til 1843 over Murkløpphøgda (Murklopphaugen)
og nådde dermed på sitt høyeste rundt 1250 moh, mens dagens E16 går nede i dalen
langs Smedsdalsvatnene. Mellom Kyrkjestølane og Maristova er derfor veien
uberørt av senere anleggesarbeid og ligger omtrent som da den ble bygget. I
selve Lærdal har det vanskelige partiet mellom Borgund stavkirke og Seltun
(Vindhella og Galdane) vært omlagt flere ganger siden 1700-tallet, og flere
generasjoner vei ligger der ved siden av hverandre.

Stortinget vedtok i 1992 at stamveien mellom Oslo og Bergen skulle gå over
Filefjell. Et viktig argument fra samferdselsminister Kjell Opseth var at denne
traseen har best regularitet.

Til 2012 hadde veien endepunkt i Sandvika (Bærum) i kryss med E18. I 2012 ble
veier mellom Hønefoss og riksgrensen omskiltet slik at veinummer E16 nå går
videre fra Hønefoss via Gardermoen og Kongsvinger til grensen. Strekningen
mellom Hønefoss og Sandvika ble da en arm.

På grunn av ønsker om å forlenge E16 til Gävle i Sverige (via Kongsvinger),
gjennom omklassifisering av eksisterende veier, utredet Vegdirektoratet i august
2008 ulike ruteføringer for en forlenging av E16 mellom Bjørgo i Nord-Aurdal og
Kongsvinger:

For ruteføringen via Dokka og Gjøvik var det også vurdert et delalternativ med
ruteføring vest for Mjøsa, langs rv. 33 og rv. 177 til rv. 2.

Uavhengig av hvilket av disse alternativene man falt ned på ville man benytte
seg av riksvei 200 videre fra Kongsvinger til Svenskegrensen. For planen totalt
sett anbefalte man:

Norges og Sveriges regjeringer søkte om forlengelse av E16 hos UNECE i Genève i
oktober 2009, i Norge på strekningen Hønefoss - (-Oslo) – Gardermoen –
Kongsvinger – grensen.

Det ble godkjent og E16 ble forlenget i mai 2011. Omskilting skjedde høsten
2012. Åpningsseremoni var 25 september 2012 i Kongsvinger.

Strekningen Hønefoss-Gardermoen er foreslått som en del av en ringvei «ring 4»
nord for Oslo. Vegvesenet la i sin utredning av forlengelsen til grunn at
forlengelsen vil tydeliggøre Hokksund-Hønefoss-Gardermoen-Kløfta som ytre
ringvei.



https://no.wikipedia.org/wiki/D-dag

D-dag (av engelsk D-day) er et militært uttrykk som kan spores tilbake til
første verdenskrig. Det blir brukt i forbindelse med planleggingen av
spesifikke, større militære operasjoner. D-dag og klokken-H er starttidspunkt i
planen. Planen blir utarbeidet lenge før aktuell dato blir bestemt.

D-en i D-dag betyr i seg selv ingenting, men er en forkortelse av det påfølgende
dag, og kan således leses som Day-day, eller Dagen-dagen. I overført betydning
kan dette tolkes som «dagen det skal skje», og er med andre ord en pleonasme. Da
D-dag er selve dagen operasjonen finner sted, blir etterfølgende dager kalt D +
1, D + 2 osv., mens de foregående dagene blir kalt D – 1, D – 2. Selve
klokkeslettet som operasjonen skal finne sted blir kalt klokken-H (eng. H-hour)
og har samme opprinnelse som D-dag (Timen-timen). Minutter før klokken-H blir
kalt H – 30 og etter H + 30 osv. Ordet D-dag vil for alltid være knyttet til de
alliertes invasjon av Normandie 6. juni 1944, «Operasjon Neptune» (også referert
til som «Operasjon Overlord»). Dette med rette, fordi denne operasjonen var den
største og viktigste amfibie-landgang under krigen og gjorde at begrepet ble
allment kjent. Derfor er det ikke galt å omtale denne hendelsen som «D-dagen».
Men dette gjorde også at militære planleggere i ettertid har vegret seg for å
bruke uttrykket. General Douglas MacArthur benyttet seg derfor av begrepene
«A-day» og «L-day» om henholdsvis angrepet på Leyte og invasjonen av Okinawa.
Operasjoner før dette hadde derimot sine D-dager, så som invasjonen av
Nordvest-Afrika 8. november 1942 («Operasjon Torch») og av Sicilia 10. juli 1943
(«Operasjon Husky»).

Begrepene D-dag og klokken-H er første gang funnet brukt i en amerikansk
feltordre fra første verdenskrig, datert 7. september 1918, for den første
amerikanske armés angrep på St.Mihiel.



https://no.wikipedia.org/wiki/Brunskogsnegl

Brunskogsnegl (Arion vulgaris) er et bløtdyr som tilhører de landlevende
lungesneglene i familien skogsnegler. Arten er en nakensnegl og mangler synlig
skall. I Norge er den en uønsket invaderende art som står oppført på Norsk
svarteliste for 2012.

Brunskogsneglen ble i en periode forvekslet med Iberiaskogsnegl (Arion
lusitanicus) i Norge, en art som opprinnelig kommer fra Portugal. Vitenskapelige
undersøkelser antyder imidlertid at den plagsomme sneglen tilhører arten A.
vulgaris. Denne skiller seg fra A. lusitanicus blant annet gjennom antallet
kromosomer og forskjeller i de indre kjønnsorganene. Masseforekomstene av
snegler i Danmark og Storbritannia tilhører også trolig arten A. vulgaris.

Brunskogsnegl stammer trolig fra sørvestlige strøk i Europa, kanskje Spania
eller Frankrike. Akkurat hvor arten oppsto er imidlertid uklart. Fra disse
områdene har arten siden spredt seg til mesteparten av Vest-Europa,
Sentral-Europa og Nord-Europa (inkludert Skandinavia). Spredningen har også nådd
visse deler av Sør-Europa og Øst-Europa. I USA ble den oppdaget første gang i
1998, men den regnes ikke som etablert der.

Brunskogsneglen kom til Norge rundt 1988 og har siden spredd seg til alle
landets fylker, unntatt Finnmark. Arten ble trolig utilsiktet innført hit med
blomster og jord, kanskje importert fra Nederland. Den ble først registrert på
tre ulike steder, i Langesund og Kråkerø i Sørøst-Norge, og i Molde i
Nordvest-Norge. Rundt 2012 var sneglen spredd til 192 av 429 norske kommuner.

Selv om brunskogsneglen er en ganske hurtig snegl (altså rask, til snegl å
være), har spredningen gått atskillig raskere enn det arten ville klart ved egen
hjelp. Den hurtige spredningen antyder derfor på at egg og kanskje voksne
individer har blitt distribuert med jord og levende plantemateriale, kanskje
spesielt til plantesentre, som siden har fungert som lokale spredesentre for
arten.

Forhenværende landbruks- og matminister Terje Riis-Johansen erklærte på en
konferanse 24. april at 2008 skulle være Det nasjonale dugnadsåret for
bekjempelse av brunskogsnegl.

Brunskogsneglen er en stor og kraftig snegle. Den blir 7–15 cm lang. Den er
relativt jevnt brun med et mørkere hode og svakt rødaktig sålekant. Undersiden
av sålen er gråbrun eller sølefarget. Den kan skilles fra andre lignende snegler
i Norge, som har en lysere såle, nesten hvit. Slimet er ganske kraftig gult,
dette ser man tydelig hvis man avliver sneglen i varmt vann.

Brunskogsnegl har to par tentakler. På det øverste paret finnes øyne ute på
spissen. Det underste paret brukes til å registrere lukter eller kjemikalier. De
har en kappehule som er en del av åndedrettet til sneglen, og den fungerer som
en lunge. På en uforstyrret snegl kan en lett se åpningen til kappehulen som et
hull, normalt på høyre siden av kappen. Alle skogsnegler har åndehullet foran
midten av kappa. Den kan ligne på enkelte arter i familien kjølsnegler
(Limacidae), men disse har åndehullet bak midten av kappa og en kjøl på den
bakre delen av kroppen.

Brunskogsneglen finnes på fuktige steder med skygge. Den er aktiv om natten når
luftfuktigheten er høyere. Om dagen hviler den ofte under steiner eller i tett
vegetasjon. Om været blir for tørt og varmt, lukker den åpningen til kappehulen
mest mulig, for å spare på fuktigheten. Selv om den som andre snegler trives
best om natten, kan den også sees om dagen i fuktig vær. Brunskogsneglen
foretrekker åpne landskap. Overvintringen skjer ofte i komposthauger,
steinhauger eller jordhuler.

Som de øvrige skogsnegl-artene lever den i første rekke av levende planter og
hageavfall, men kan også spise åtsler, særlig av døde artsfrender. Dør en
brunskogsnegl, tar det gjerne ikke lang tid før andre brunskogsnegler kommer og
begynner å spise av den.

Brunskogsneglen er en uvanlig lite aggressiv art, og størrelsen på territorier
og leveområdet justeres med bestandtetthetene. I motsetning til svartskogsnegl
ser ikke brunskogsneglen ut til å ha noen øvre grense for hvor tette bestander
den vil tolerere. Dette er noe av bakgrunnen for at brunskogsneglen i motsetning
til andre skogsnegler kan ha masseforekomster om næringstilgangen er god nok.

Brunskogsneglen er hermafroditt (tvekjønnet). For å kunne legge egg kreves
allikevel to snegler, som under paringen, befrukter hverandre. Den parrer seg
sannsynligvis også med den vanlige svarte skogsneglen (Arion ater) og danner
hybrider med mange fargenyanser fra lys brun til svart. Brunskogsneglen kan
legge opptil 400 egg, i grupper på 20-30 egg. Eggene legges på skyggefulle
fuktige steder under mose og kvist, i juli og august. Etter en–to uker klekkes
eggene. De nyklekkete sneglene ser ut som miniatyrer av de voksne individene.
Utviklingstiden til et voksent individ kan variere, men mellom seks og sju
måneder er vanlig. De nye sneglene er kjønnsmodne etter fire–fem uker.

Brunskogsneglen har en stor forplantningsevne og er blitt en stor plage for
hageeiere. I sine opprinnelige leveområder holdes bestanden nede av tørke og
parasitter, men det relativt mye fuktigere klimaet i Norge og mangel på dyrets
naturlige fiender gjør at Norge opplever masseforekomster. Det er ikke uvanlig å
se et titalls individer eller fler innenfor en kvadratmeter. Det er sett
betydelig nedgang i antallet snegler i hager der grevlinger er observert.
Hageeiere kan også ha god hjelp av piggsvin, som fortrinnsvis spiser
brunskogsneglene mens de er små. Mange bekjemper voksne brunskogsnegler ved å
håndplukke dem i hagen og senere avlive sneglene enten ved å legge dem i
glovarmt vann eller rett i fryseren. Etterpå kan man grave dem ned i hagen hvor
de blir til ny jord.

Det forskes nå på hvordan sneglens utbredelse kan hindres. Regjeringen har
tidligere bevilget penger til et samarbeidsprosjekt mellom Bioforsk og
Universitetet i Bergen for å finne fram til forebyggende og direkte tiltak mot
"mordersneglene". Samarbeidet og bevilgningene trappes nå opp til også å gjelde
Mattilsynet, Norsk Gartnerforbund og Hageselskapet.

Sneglen gjør også skade innenfor landbruket ettersom den er giftig. I Sverige
spekuleres det i hvorvidt brunskogsnelger i foret kan ha forårsaket sterilitet
hos kyr I 2015 vedtok EU-landene å innføre en strengere bekjempelse av
brunskogsnegl sammen med andre arter som truer økosystemet.

Preparatet Nemaslug inneholder nematoder som fungerer som en parasitt på små
brunskogsnegler. Parasitten trenger inn under kappen på sneglen og skiller ut en
bakterie. Dette medfører at sneglen slutter å spise innen et par dager og dør
deretter etter to til fire uker. Preparatet er mest effektiv mot yngre snegler.
over en tremåneders periode, og klarte da ikke å påvise at det hadde noen
virkning på voksne brunskogssnegler.

En metode for bekjempelse av brunskogsneglen ved bruk av nematoder er å samle
inn en stor mengde med snegler fra hagen, gjerne i samarbeid i hele
boligområdet. Nemaslug løses opp i lunkent vann i en bøtte, 1 pakke rekker til
ca. 50 liter vann. De innsamlede sneglene drepes (klippes i to med en vanlig
saks) og dyppes i Nemaslug-oppløsningen i et dørslag (sil). Sneglerestene legges
ut som åte på skyggefulle steder og der snegler ellers trives. Tøm den
resterende Nemaslug-oppløsningen som er igjen i bøtta over sneglerestene.
Etterhvert vil friske snegler kjenne lukten og spise restene av sine
artsfrender, de blir selv smittet og dør – og blir i neste runde spist av andre,
friske snegler som også blir syke og dør.

Snegler tiltrekkes generelt av øl, de liker den sterke duften. Amerikanske
studier viser at mørkt øl fungerer bedre enn lys. Man kan fylle noen centimeter
øl på en vanlig isboks og grave den ned. Isboksen må ha lokk på, for å hindre
regnvann i å trenge inn. For at sneglen skal finne veien inn må man derfor
skjære ned kantene på alle fire sider, men la selve hjørnene få beholde sin
opprinnelige høyde. Etter at øl og lokk er på plass, plasserer man boksen slik
at langsidene ligger helt i plan med bakken, mens hjørnene og lokket altså
stikker noe opp. Boksen tømmes et par ganger i døgnet.

Det å bekjempe brunskogssneglen hele er sannsynligvis umulig. Vil man begrense
invasjonen i en hage, og verne avlingen i en kjøkkenhage der man har lite
kontroll over tilliggende områder, er som oftest en kombinasjon av flere tiltak
nødvendige. Disse kan bestå av barrierer (Snailrail), gift i "sneglebarer"
(f.eks. Ferramol inne i Snailrail), og feller av ulike utførelser. Plukking av
snegler som allerede er inne i området er også viktig.

Brunskogsneglen er imidlertid glad i såkalte myke sommerblomster, slik som
margeritter og ringblomster, samt det meste i grønnsakshagen.

Sneglearten boakjølsnegl er en annen stor nakensnegl som hovedsakelig er et
rovdyr og lever av andre snegler og invertebrater. Den er svært aggressiv mot
brunskogsnegl, og vil drepe eller fordrive den der de to kommer i kontakt. En
undersøkelse i Oslo-område tyder på at stor boakjølsneg på sikt vil fortrenge
brunskogsnegl, eller hindre dem i å etablere seg.



https://no.wikipedia.org/wiki/Brumunddal

Brumunddal, populært kalt «Dala», er den største byen og kommunesenteret i
Ringsaker kommune i Hedmark. Byen har 9 723 innbyggere per 1. januar 2016, og
ligger ved utløpet av elva Brumunda ved Mjøsas østre bredd, 15 kilometer nord
for Hamar. Brumunddal fikk sammen med Moelv bystatus fra 1. januar 2010.
Brumunddal Fotball kommer herfra, og spiller sine kamper på Sveum idrettspark.
Brumunddal er servicesentrum for store deler av Ringsaker, med særlig vekt på
tjenesteyting overfor landbrukssektoren.

Brumunddal vokste frem som tettsted etter at Dovrebanen åpnet fra Hamar til
Tretten i 1894. Brumunddal stasjon ligger på 134 moh. Brumunddal har en
atskillig industri med tilknytning til jord- og skogbruk, særlig trevare- og
møbel- og næringsmiddelindustri. Konfeksjons- og maskinindustri, særlig
produksjon av landbruksmaskiner og -utstyr. To eksempel på dette er Globus
Maskinfabrikk, som ble etablert i 1911. Og trelastbedriften Berger Langmoen A/S,
som ble Brumunddals største industribedrift og en av Norges største
trelastprodusenter. I den følgende tida vokste det fram mye næringsvirksomhet
her, blant annet ble Huseby meieri stiftet i 1898.

Etter hvert vokste bebyggelsen på begge sider av elva, og byen ble et naturlig
midtpunkt for store deler av tre kommuner: Ringsaker, Furnes og Nes. Brumunddal
som sentrum var således en viktig grunn til at Ringsaker ble samlet til
storkommune i 1964. Europaveg 6 ble bygget utenom Brumunddal sentrum fra
Økelsrud til toppen av Bergshøgda med ferdigstillelse i 1982 som Motortrafikkvei
og fjernet da gjennomgangstrafikken fra det trafikkerte sentrum. I 1962 ble det
lagt fram planer om firefeltsmotorvei E6 fram til Lillehammer innen 1980, men
det ble aldri noe av. I nye Nasjonal transportplan skal ny E6 bygges som
firefeltsmotorvei fra Kolomoen og fram til Brumunddal med byggestart tidligst i
2018. Brumunddal ligger under Brumunddal/Veldre sokn, og Brumunddal kirke ble
innviet i 1965.

På 1980- og 90-tallet i Brumunddal hadde det i lang tid vært en fremvoksende
innvandringsmotstand. Butikken 8-8 som var eid av en pakistansk innvandrer ble
angrepet med en sprengladning så tidlig som 9. februar 1988. Senere brant
butikken ned etter at det ble kastet inn en brannbombe 30. april 1988.
Politiinspektøren ved Hamar politikammer uttalte at «Det er ikke snakk om
organisert rasisme. Jeg vil heller kalle det pøbelstreker». Ute på Mjøsisen ble
det reist og påtent et kors. Kommunen satte opp planker foran vinduer i hus hvor
det bodde innvandrere for å hindre steinkasting og tilgrising.

31. august 1991 holdt den kjente innvandringsmotstander Arne Myrdal og
tilhengerne hans fra Folkebevegelsen Mot Innvandring (FMI) et møte i Brumunddal.
Møtet endte med et gateslag der flere hundre blitzere og antirasister blant
annet fra SOS Rasisme ble kjeppjaget av Boot Boys, FMI-tilhengere og nøytrale
Brumunddøler. E6 og Brumunddal stasjon ble sperret av i cirka en halv time, og
politi med skjold og hjelmer måtte holde den rasende mobben borte slik at de vel
100 blitzerne kunne plukkes opp av tre busser. En mobb var utstyr med stokker,
jernstenger, kjetting, flasker med bensin og batterisyre.

Tusen personer møtte til folkemøte i Brumunddal, 14 dager etter
brumunddalsslaget. Det ble imidlertid satt i gang en omfattende aksjon i bygda,
«Brumunddal på nye veier», med sterk politisk og økonomisk støtte fra
myndighetene. Da Myrdal kom tilbake for å holde et nytt møte 20. september,
møtte 4000 mennesker opp og snudde ham ryggen.

Fra Brumunddal kommer blant andre bratsjisten Are Sandbakken, sangeren Gaute
Ormåsen, sanger og programleder Phung Hang og skiløperne Ole Ellefsæter og Hilde
Gjermundshaug Pedersen.

I silur, ca. 443 – 416 mill år siden, ble det avsatt mange forskjellige
sedimenter i Oslofeltet: sandstein, dypvannskifer, grunnmarine sandsteiner,
kalkstein og kontinentale røde sandsteiner øverst. Sanden kom fra Jotundekket
som var i ferd med å utvikle seg i nordvest.

På Brumunddal ble den røde Brumunddalssandsteinen avsatt. Ringerike lå i
strandsonen, mens Bærum og Oslo-området lå under vann. Her ble det avsatt myke
skifre og her er det mulig å finne brachiopod-fossiler.



https://no.wikipedia.org/wiki/Bagdad

Bagdad (arabisk: بغداد, Baġdād; fra persisk bāġ-e dād, "gudegave") er Iraks
hovedstad. Sentrale Bagdad har litt mer enn 6 millioner innbyggere og ligger i
det sentrale Irak ved elven Tigris. Bagdad og områdene omkring utgjør en egen
provins, Bagdadprovinsen, som er anslått å ha totalt 7 055 196 innbyggere i
2011, på et areal på 4 843 km². Bagdad er en av Midtøstens største byer, etter
Kairo, Teheran og Istanbul. Den er Iraks økonomiske nav med en stor del av
landets næringsliv – først og fremst oljeindustri, men også en betydelig
produksjon av blant annet tepper, lær, tekstiler og sement. Bagdad er også et
kulturelt og intellektuelt sentrum med tre universiteter og flere museer.

Navnet Bagdad er trolig av iransk opprinnelse. Det fins ulike teorier om navnets
spesifike etymologi, men det er ikke enighet omkring det. Det mest pålitelige
forslaget er at navnet er av middelpersisk avstamning og består av ordene Bhaga
"Gud" og dād "gitt", som kan oversettes til "gudegitt" eller "Guds gave". På
moderne persisk heter byen Baɣdād og på arabisk Baġdād. Et annet troverdig
forslag er at navnet kommer fra middelpersiskens Bāgh-dād, "den gitte hagen".

Bagdad ligger på en stor slette, og både sletten og byen deles i to av elven
Tigris. Den østre halvdelen av byen kalles Risafa og den vestre kalles Karkh.
Jorden byen er bygget på består av mye leire og er alluvial på grunn av at elven
ofte flommer over sine bredder.

Sommerstid faller det ekstremt lite regn. Luftfuktigheten er generelt lav på
grunn av byens lange avstand (mer enn 50 mil) fra nærmeste store vann,
Persiabukten. Den største mengden nedbør kommer fra november til mars. Totalt
bruker det ikke falle mer enn omkring 140 millimeter nedbør i løpet av året.

Byen ble grunnlagt 30. juli 762 som Madīnat as-Salām («Fredens by») av
Abbasidekalifen Abou Giafar Al Mansur på plassen for en kristen by ved elven
Tigris. Bagdad erstattet Damaskus som den muslimske hovedstaden i et imperium
som strakte seg fra Nord-Afrika til Persia. Bagdad ble et ledende sentrum for
utdannelse og handel. Noen kilder anslår at byen inneholdt en million
innbyggere, men det er sannsynlig at det var betydelig færre. Mange eventyr i
Tusen og en natt har sin bakgrunn fra denne perioden.

Bahá'u'lláh forkynte sin misjon for verden i Bagdad, i Ridván-parken under
perioden 21. april–2. mai 1863, og er blitt et pilegrimsmål for bahá'íer.

Gulfkrigen i 1991 skadet Bagdad, spesielt transport-, kraft- og annen
infrastruktur. Byen ble også tungt bombet under Irak-krigen i perioden
mars-april 2003. Etter Saddam Husseins fall ble Bagdad okkupert av amerikanske
tropper, og ble setet for et interrimstyre (Coalition Provisional Authority) som
er ment å styre Irak frem till valget av en ny regjering.

Mutanabi-gaten har blitt oppkalt etter dikteren Abul Tayyeb al-Mutanabi
(915–965), som blant annet blir tillagt følgende sitat: «Når en løve viser
tenner, bør du ikke tro at den smiler til deg».

Bokhandlerne i Bagdad skal ha holdt til i Mutanabi-gaten fra Det osmanske rike
kontrollerte Bagdad fra 1500-tallet. Foruten forretningene er det et livlig
utendørs bokmarked. Gaten er dessuten kjent for kafeer hvor diskusjonene går
intenst.

Mer enn tyve personer døde og mer enn seksti ble såret av en selvmordsbombe i
gaten 5. mars 2007.



https://no.wikipedia.org/wiki/Star_Wars

Star Wars (SW) omfatter, utover åtte filmer (7 episoder + 1 spin off), også
videospill, romaner, tegneserier, fanfiksjon, m.m. Selve Star Wars-sagaen og
-miljøet er grunnlagt av filmskaperen George Lucas, men fenomenet er så utbredt
at mange fans og forfattere på egen hånd har utvidet dette i form av noveller,
hjemmelagde filmklipp m.m. Det er også opprettet en wiki, Wookieepedia, for å
dekke alt dette stoffet.

Star Wars Episode VIII kommer i 2017 og er den åttende filmen i science
fiction-serien Star Wars. 20. juni 2014 ble det kunngjort at Rian Johnson skulle
skrive manus og regissere Episode VIII.

Kathleen Kennedy, Ram Bergman, Lawrence Kasdan, Simon Kinberg og JJ Abrams skal
være produsenter. Filmen hadde planlagt premiere i mai 2017, men ble utsatt til
desember samme år.

I mars 2015 bekreftet Oscar Isaac at han også vil spille rollen som Poe Dameron
Episode VIII. I juli 2015 ble det rapportert om at Benicio del Toro var vurdert
til en rolle og del Toro bekreftet senere at han har en rolle. I september 2015
ble det rapportert at Gugu Mbatha-Raw, Tatiana Maslany, Gina Rodriguez og Olivia
Cooke var under vurdering til to separate roller. I desember 2015 ble det
bekreftet at Mark Hamill, Gwendoline Christie og John Boyega kommer til også å
spille rollene som Luke Skywalker, Captain Phasma og Finn. Det er også bekreftet
fra Disney at både Harrison Ford og Carrie Fisher spiller i Episode VIII.

Star Wars Episode IX kommer i 2019 og den niende filmen i science fiction-serien
Star Wars. I august 2015 ble det offentliggjort at Colin Trevorrow skulle
regissere Episode IX

Star Wars-filmenes popularitet har ført til at fans selv har laget filmer, blant
annet Star Wars:Threads of Destiny (2014). Denne filmen er satt 94 år etter
Episode VI, og følger nye karakterer i Star Wars-universet.

I 2008 kom debuterte den animerte Star Wars-serien Star Wars: The Clone Wars.
Serien består av fem fulle sesonger, i tillegg til en kinofilm og en halv sjette
sesong. Serien finner sted under klonekrigen som utspiller seg mellom Episode II
og III. Her følger vi karakterer fra filmene, som Obi-Wan Kenobi, Anakin
Skywalker og Yoda, men også helt nye, som jedilærlingen Ahsoka Tano. Det er
George Lucas og Dave Filoni som er hjernene bak serien.

I 2014 kom en ny animert serie fra Dave Filoni. Denne gangen fant serien sted
noen år før Episode IV. Serien heter Star Wars: Rebels og har hittil tre
sesonger. I motsetning til The Clone Wars som handler om karakterer kjent fra
filmene, fokuserer Rebels mest på nye karakterer. Serien følger opprørerne
ombord på romskipet Ghost, som Ezra Bridger og Hera Syndulla, men fra tid til
annen også kjente fjes fra filmene, for eksempel Darth Vader.

Filmene er ikke fastsatt i tid, og det eneste hintet en får til hvilken tid
filmene finner sted i er åpningslinja, fra alle filmene: «A long time ago, in a
galaxy far, far away...», eller som i den norske oversettelsen: «For lenge
siden, i en galakse langt, langt borte». Men om dette skal tolkes som at filmene
faktisk finner sted for lenge, lenge siden eller om det er en allusjon til den
klassiske åpningslinjen i eventyr, «Det var en gang, i et land langt, langt
borte ...» er usikkert.

Filmene er heller ikke fastsatt i sted. Handlinger utspiller seg i en
ikke-navngitt galakse. I Star Wars-universet er det bare én rase, Yuuzhan
Vongene, som kommer fra en annen galakse (disse finnes dog bare i bokserien New
Jedi Order). Den første trilogien (den andre trilogien, rent kronologisk sett)
skildrer et møkkete og nedslitt miljø, noe som er atypisk for science
fictionfilmer. I intervju har George Lucas fortalt at de smurte nye rekvisitter
med gjørme og møkk for å få dem til å se utslitte ut, noe han skildret som «a
used future» (en brukt fremtid).

Den første filmen ble opprinnelig bare kalt Star Wars uten episodenummer, men i
etterkant har den fått den utvidede tittelen Star Wars: Episode IV – Et nytt
håp. Filmen har en individuell historie, selv om Lucas alltid har ment at filmen
er en del av et større verk. Da populariteten for Star Wars-universet økte, ble
episodenummeret tilført, og de etterfølgende filmene Star Wars: Episode V –
Imperiet slår tilbake (1980) og Star Wars: Episode VI – Jediridderen vender
tilbake (1983) ble laget. Disse tre filmene utgjør til sammen den «originale
trilogien». Etter mange års pause startet Lucas opp med «forløpertrilogien» Star
Wars: Episode I – Den skjulte trussel (1999), Star Wars: Episode II – Klonene
angriper (2002) og Star Wars: Episode III – Sithene tar hevn (2005). Grunnen til
at Lucas startet med Episode IV var at han trodde han ville kapre seerne ved å
starte midt i hexalogien. Det er først etter utviklingen av dataanimasjon at
episode 1 – 3 har latt seg realisere.

Musikken til alle de seks Star Wars-filmene ble komponert av John Williams.
Hovedtemaet, spilt under åpningsteksten, er et av de mest berømte og
lettgjenkjennelige filmtemaene gjennom tidene, på lik linje med Haisommer,
Jurassic Park og Indiana Jones-temaet, som også er komponert av John Williams.
Musikken ble gitt ut på en offisiell LP og en annen der en artist lagde sine
egne versjoner.

Utenfor spillefilmene finnes det en rekke bøker, spill, tegneserier og
animasjonserier som hører til i Star Wars-universet. Helt siden den første
filmen kom ut i 1977 har historien blitt fortalt videre gjennom disse mediene.
Man så på alt dette som en del av historien i Star Wars-universet, sammen med
filmene. Etter en stund ble bøkene, spillene og tegneseriene så mange at det var
vanskelig å skille mellom hva som faktisk gjaldt. I 2014, ett år før den første
Star Wars-filmen etter Disney-kjøpet, satte man en klar grense for hva som var
en del av universet, og hva som ikke var. Man delte at Star Wars-relatert
innhold i to: canon og legends. Det meste av innholdet som var blitt utgitt
hittil havnet under legends, og var med det ikke lenger en del av historien. Det
som ble canon var de seks filmene (per 2014), Star Wars: The Clone Wars (filmen
og serien) og tegneserien Darth Maul - Son of Dathomir. Det meste som kom ut
etter 25. april 2014 ble kategorisert som canon. Grunnen til at dette ble gjort
var at filmskaperne skulle ha mer frihet til å utvikle nye karakterer og
historier når de skulle lage de nye filmene (etter Episode VI).



https://no.wikipedia.org/wiki/Saudi-Arabia

Kongeriket Saudi-Arabia (arabisk: المملكة العربية السعودية, al-Mamlaka
al-ʻArabiyya as-Suʻūdiyya; egentlig det suʻūdiske kongedømmet Arabia, arabisk
kortform as-Suʻūdiyya), vanligvis omtalt som Saudi-Arabia, er et land med
geografisk beliggenhet i Midtøsten, og det største landet på Den arabiske
halvøy. Landet grenser mot Jordan i nordvest, Irak i nord og nordøst, Kuwait,
Qatar, Bahrain og De forente arabiske emirater i øst, Oman i sørøst og Jemen i
sør. Landet grenser også mot Persiabukten i nordøst, og Rødehavet mot vest.
Saudi-Arabia har anslagsvis 29,2 millioner innbyggere, og et areal på omtrent
2 149 690 km².

Kongeriket Saudi-Arabia blir noen ganger referert til som «De to hellige
moskeers land», da med tanke på Mekka og Medina, som er muslimenes to helligste
byer. Saudi-Arabia ble grunnlagt i 1902 av Abdul-Aziz bin Saud, hvis offensiv
startet i 1902 med gjenerobringen av Al-Saud-familiens forfedres hjemby Riyadh,
og kulminerte i 1932 med kunngjøringen og anerkjennelsen av Kongeriket
Saudi-Arabia.

Saudi-Arabia er det landet i verden som eksporterer mest olje, og denne
eksporten smører den saudiske økonomien. Olje står for over 90 % av landets
eksportinntekter og nesten 75 % av de statlige inntektene. Dette danner
grunnlaget for en velferdsstat, som regjeringen har hatt problemer med å
opprettholde i perioder med lav oljepris. Menneskerettighetsorganisasjoner, som
Amnesty International og Human Rights Watch, har gjentatte ganger uttrykt
bekymringer angående menneskerettigheter i Saudi-Arabia, bekymringer som har
blitt avfeid av den saudiske regjeringen. Sharialover praktiseres også i
Saudi-Arabia.

Mellom 1902 og 1927 gjennomførte Ibn Saud en rekke erobringer. I 1932 ble navnet
på statsdannelsen kongeriket Saudi-Arabia. Kong Faisal (regjerte 1964—1975)
avskaffet slaveriet og gjennomførte en rekke reformer innen undervisning og
helsestell.

Okkupasjonen av Al-Haram i 1979 var en av de mest dramatisk episodene i
Saudi-Arabias moderne historie.

Landet har vært politisk knyttet til Storbritannia og USA. Landet deltok på
alliert side i Gulfkrigen mot Irak i 1991, og hadde allierte baser på sitt
territorium. Irak angrep hovedstaden Riyadh med Scud-raketter under krigen. Det
amerikanske militære nærværet har siden blitt sterkt redusert, og landet har
fått et mer anspent forhold til USA.

Kong Fahd Ibn Abdel-Aziz al Saud har vært statsoverhode og statsminister siden
1982, men døde i 2005. Halvbroren Abdullah bin Abdulaziz al-Saud overtok.

Saudi-Arabias flagg er et symbol for de arabiske ørkenfolkene. En rekke
varianter er blitt brukt etter at wahabittene kom til makten. Grønt skal ha vært
profeten Muhammeds foretrukne farge.

Saudi-Arabia bygger på eneveldig monarki, med kong Salman som monark. Landet
følger den hellige muslimske sharia-loven, som også er den eneste loven kongen
må styre etter. I 1993 fikk Saudi-Arabia et konsultativt råd, med 150 medlemmer.
De sitter i en fireårsperiode, og er valgt av kongen.

Den arabiske halvøy består for det meste av et vidstrakt høyland. Platåets
bratte kant i vest løper parallelt med Rødehavets kyst og i nordvest finnes det
nesten ikke kystland. De høyeste fjelltoppene ligger i sydvest i Asirfjellene. I
øst skråner høylandet sakte ned mot den grunne Persiabukta, hvor kysten består
av sumptrakter og saltområder. Høylandet består i stor grad av sandørken med
noen områder av kun vulkansk stein. Den stora ørkenen Rub al Khali, «den tomme
fjerdedelen», strekker seg over hele den sydlige delen av landet. Det høyeste
fjellet er Jabal Sawda', 3 133 meter høyt.

Et av verdas største ørkenområder utgjør store deler av Saudi-Arabia, og klimaet
er deretter, tørt og varmt — i det minste mellom mai og oktober. På vestsiden,
langs kysten av Rødehavet hvor byene Mekka og Jidda ligger, er det trykkende
varme om sommeren med høy relativ fukt. I de sørvestligste områdene, nær Jemen,
kan enkelte tordenbyer i korte avbrekk fra den trykkende varmen.

Når vinteren setter inn kan enkelte lavtrykk passere over de nordlige områdene
av landet. Disse kan føre med seg både kraftig vind og av og til tordenvær,
særlig når det nærmer seg vår. Områdene rundt Persiabukta har temperaturer rundt
25 °C i vintermånedene. Ørkenområdene er litt varmere, men i forbindelse med
passerende kaldfronter kan temperaturen nærme seg 0 °C. Kysten av Rødehavet
holder seg derimot varm og fuktig året rundt.

Landet har et forholdsvis moderne forsvar og har siden etterkrigstiden kjøpt mye
materiell fra USA. I perioden 1951-2006 kjøpte de utstyr fra USA alene for ca.
500 mrd kroner. I 2010 inngikk de en avtale med USA om kjøp av våpenutstyr til
en anslått verdi på 335 mrd. kroner. Dette inkluderer 85 F-15 kampfly, 70
Apache-helikoptere, 36 Little Bird-helikoptrere og 72 Black Hawk-helikoptre.
Våpenavtalen skal strekke seg over 15-20 år.

Alle saudiske kvinner, uansett alder, har en mannlig juridisk verge, som ofte er
faren, en bror eller en sønn. Kvinnene trenger vergens tillatelse hvis de ønsker
å reise utenlands, gifte seg, og noen ganger hvis de ønsker å arbeide eller
bruke helsetjenester.



https://no.wikipedia.org/wiki/Man

Man (engelsk Isle of Man, også stavet Mann; mansk Ellan Vannin eller Mannin) er
en øy i Irskesjøen mellom England i øst, Irland i vest og Skottland i nord. Man
styres som et konstitusjonelt monarki underlagt, men ikke en del av,
Storbritannia.

Etter å ha vært bebodd i tusenvis av år, ble øya gradvis et keltisk-norrønt
samfunn da nordboere, hovedsakelig fra Norge, innvandret til Man fra rundt 850
e.Kr. Dette har etterlatt en arv fra tinget ved Tynwald og til mange stedsnavn,
som Laxey («Lakselv») og Snaefell («Snøfjell»). Man ble norsk skattland, og én
norsk konge har vært direkte konge av Man, Magnus Berrføtt. Man var i 400 år
enten underlagt Norge eller styrt av norske interesser, inntil kong Magnus
Lagabøte overga øya til Skottland i 1266.

Etter en periode med vekslende underkastelse overfor kongene i England og
Skottland kom Man under føydalt overherredømme av den engelske krone. Man ble
underlagt den britiske tronen i 1765 og er derfor ikke en del av Storbritannia.
Man styres stort sett som en selvstendig stat med egne lovgivende forsamlinger
og lover, mens ansvaret for utenriksforbindelser og forsvar ivaretas av
Storbritannia, og Man regnes derfor ikke som en selvstendig, suveren stat.

Opprinnelsen til navnet Man eller Mann er noe usikker. På mansk-gælisk språk er
Man kjent som Ellan Vannin, hvor ellan er et gælisk ord som betyr «øy». Den
tidligste formen for Man er Manu eller Mana, som gir genitivnavnet Manann som
fører til ordet Mannin, som får konsonantmutasjon (medlyd) når det blir brukt
etter hunkjønnsordet Ellan, noe som gir Mhannin. Ettersom mh uttales v i
goideliske språk og i moderne mansk, blir navnet Ellan Vannin. Disse formene er
beslektet med navnet til en sjøgud i keltisk mytologi kjent som Manannan på irsk
og som Manawydan på walisisk.

Navnet er nedtegnet som Mona hos Julius Cæsar, 54 f.Kr., som Monapia eller
Monabia hos Plinius den eldre, 77 e.Kr., som Monæda hos Klaudios Ptolemaios,
150, Mevania og Mænavia hos Orosius, 416, og Eubonia eller Eumonia hos irske
forfattere i tidlig middelalder. I walisiske nedtegnelser er det Manaw, og i
islandske sagaer er det Mön eller Møn.

Selv om Man aldri ble underlagt Romerriket i den tiden da England var det (se
Romersk Britannia), var øya kjent i greske og romerske nedtegnelser hvor det ble
vekselvis kalt for Monapia, Mοναοιδα (Monaoida), Mοναρινα (Monarina), Menavi og
Mevania. Mano og Manau, gammelwalisiske og gammelirske stedsnavn for Man,
opptrer også i Manaw Gododdin, navnet på den smale kyststripen på sørsiden av
Firth of Forth som var en del av det brytonisk-talende kongedømmet Gododdin i
tiden etter at romerne hadde trukket seg ut av Britannia. Navnet er antagelig
knyttet til det samme navnet som på øya Môn og antagelig med det keltiske
rotordet som er reflektert i walisiske mynydd, bretonske menez, skotsk-gæliske
monadh, og som betyr «fjell». Disse er antagelig avledet fra det
urindoeuropeiske rotordet *men-, «å heve seg, kneise», antagelig for å referere
til at øya Man tilsynelatende stiger opp av horisonten i Irskesjøen.

Man er en del av De britiske øyer, og er hovedsakelig en øy, beliggende på
nordvestkysten av Europa. Øya ligger i Irskesjøen, omtrent midt mellom England,
Skottland og Irland. Geografisk ligger Man nærmest Skottland, deretter England
og så Wales. Den er omtrent 48 km lang og mellom 13 og 24 km bred. Øya har et
flateinnhold på rundt 572 km².

Man er dominert av to fjellhøyder, dekket av lyng eller gresskledd lyngmo. Det
er et flatt lavlandsområde i nord, inkludert The Ayres (Mans nordligste punkt er
Point of Ayre) og Ballaugh Curraghs, som har et rikt og verdifullt fugleliv.
Sørøst langs halvøya Langness er det også flatt. Den ca. 160 km lange kysten
rundt øya består av bratte klipper, men den er brutt opp med sandstrender her og
der. Ingen steder er man mer enn ti km fra kysten. I nord er det også sanddyner
som skiller viddene ved Ayres fra havet. Innlandet består av skogkledde daler,
unntatt i sør, der det er mer nakent. Rundt førti prosent av øya er ubebodd.
Foruten hovedøya Mann består Man av en del nærliggende mindre øyer: helt syd
ligger Calf of Man, som kun er bebodd noen deler av året; Chicken Rock, der det
står et ubemannet fyrtårn; og St Patrick's Isle og St Michael's Isle, som begge
er knyttet til hovedøya med gangveg.

Fjellene i nord og i sør er adskilt av en dal. Helt i nord er det meget flatt,
lendet består hovedsakelig av avleiringer som ble bygget opp av
moreneforskyvninger fra det vestlige Skottland i istidens kaldere epoker. Det er
kun ett fjell som er høyere enn 600 meter: Snaefell (Snøfjell), som er på 620
meter over havet. Ifølge en gammel legende kan en fra fjelltoppen se seks
kongedømmer: Man, Skottland, England, Irland, Wales og Himmelen. Enkelte tar med
et syvende rike: enten Nord-Irland eller Neptuns rike (sjøriket).

Man har et temperert klima med kjølige somre og milde vintre. Gjennomsnittlig
nedbør er høyere enn gjennomsnittet for De britiske øyer, på grunn av øyas
beliggenhet vest for Storbritannia og med tilstrekkelig avstand fra Irland til
at fuktigheten blir akkumulert fra Irskesjøen av de rådende sørvestlige vindene.
Gjennomsnittlig nedbør er høyest på Snaefell, der det er rundt 1 900 mm i året.
Ved lavere nivåer kan det bli rundt 800 mm i året. Temperaturene forblir ganske
lave; høyeste målte temperatur er 28,9 °C ved Ronaldsway.

Man har et unikt plante- og dyreliv, hovedsakelig med arter som koloniserte øya
i den korte perioden etter istiden da øya var landfast. Det er få pattedyr og
enda færre reptiler, og grunnet avskogingen i middelalderen mangler en del
fuglearter som nøtteskriker og hakkespetter.

Ballaugh Curraghs, våtlandsområdet i nordvest, har et rikt og variert biologisk
mangfold. Her ligger også Curraghs Wildlife Park, både en zoologisk hage og
naturreservat. Området er viktig fordi det er bebodd av den nest største myrhauk
i Europa, en fugl som kommer til området i løpet av vintermånedene. Andre fugler
er blant annet vandrefalk, dvergfalk, rødstrupe, løvsanger, måltrost og
jernspurv. Det er også underarter av gjerdesmetter, som muligens er endemiske
for øya.

Området er også kjent for sitt mangfold av sommerfugler, og villmarksparken har
en egen «Butterfly Walk» der publikum har anledning til å se insektene i deres
eget miljø. Her finnes blant annet aurorasommerfuglen. Villmarksparken har en
egen avdeling der det er samlet hundre ulike dyr fra andre steder i verden,
blant annet pelikaner, otere og pingviner.

Ballaugh Curragh har også en av de største ynglende koloniene av ville wallabier
på De britiske øyer. Disse pungdyrene synes å okkupere den samme økologiske
nisjen som haren.

Curraghs har et variert dekke av buskskog som omfatter blant annet piletrær, og
torvmoser er ansvarlige for den store mengden brenntorv i området, som tidligere
var en viktig kilde til brensel for befolkningen. Området er også habitat for
seks ulike orkidéer, deriblant flekkmarihand.

Fugleobservatoriet på Calf of Man, etablert 1959 og offisielt britisk
fugleobservatorium i 1962, driver detaljerte opptegnelser og ringmerking av
lokale fuglearter, deres vandringer og hekking på øya. Noen av fuglene som
holder til her, er krykkje og andre måsearter, lundefugl, lomvi, teist, alke,
stormfugl (Fulmarus), skarver, og stormsvaler. Bemerk også at Calf of Man er
hjem for en hekkende art havlire (vitenskapelig navn Puffinus puffinus), som er
en stormfugl. På engelsk blir denne sjøfuglen kalt for «Manx Shearwaters» på
grunn av dens tilstedeværelse i sjøen i nærheten av Man. Det er den eneste
fugleart som har et navn som er tilknyttet Man. Tidligere hekket den der i
tusentall før en fremmed art, brunrotten, invaderte øya.

Hver sommer fra midten av mai til midten av august kan man oppleve flokker av
brugde (vitenskapelig navn Cetorhinus maximus), en haiart som er verdens nest
største fisk.

Sosioøkonomiske faktorer som endrede jordbruksmetoder har påvirket
fuglebestanden på Man. Studier har vist endringer i biodiversiteten. En
tidligere vanlig art som viper er i dag sjelden på Man, mens gulspurv har
forsvunnet helt fra øya.

Man har et eget økosystem med særegne dyrearter som manxkatten, loaghtansau,
mansk rovflue (Manx robber fly, først oppdaget på 1940-tallet), mansk kål
(Coincya monensis subsp. monensis) og en egen tomatplante, Manx Marvel tomato.
Samtidig har en rekke dyrearter dødd ut i møtet med moderne tid, blant annet en
mansk storfeart (utdødd ca. 1815), mansk sauehund (coill), mansk hest (ca.
1820), og mansk gris, kjent lokalt som purrs (sannsynligvis utdødd på
1700-tallet).

I henhold til midlertidig folketelling for 2006 var Man hjem for 80 058
mennesker. Av dem bodde 26 218 i øyas hovedstad Douglas. Det gir Man en
befolkningstetthet på 133 per kvadratkilometer.

Det meste av befolkningen er født på De britiske øyer, med 47,6 prosent på Man,
37,2 prosent født i England, 3,4 prosent født i Skottland, 2,1 prosent i
Nord-Irland, 2,1 prosent i Irland, 1,2 prosent i Wales, og 0,3 prosent født på
Kanaløyene.

Den siste fullstendige folketelling som ble gjennomført på Man er fra 2001.
Slike har vært en tiårig forekomst siden 1821 med foreløpige årlige
mellomtellinger fra og med 1966. Den er atskilt fra, men nært sammenkoblet med
folketellingen i Storbritannia. Folketellingen for 2001 ble utført av Divisjonen
for økonomiske og offentlige anliggender (Economic Affairs Division) under Mans
finansdepartement og med hjemmel i Folketellingsloven av 1929.

Det offisielle språket på Man er engelsk. Mansk-gælisk har tradisjonelt blitt
snakket, men er i dag betraktet som «kritisk truet».

Kulturen på Man er sterkt påvirket av den felles opprinnelsen i både den
keltiske og den norrøne kulturen. Det ble opprinnelig snakket mansk – et keltisk
språk beslektet med skotsk-gælisk og irsk – kalt Goidelic Manx (Gaelg), men den
siste innfødte og naturlige taleren døde i 1974. Mansk er blitt offisielt
anerkjent som et rettmessig opprinnelig regionalt språk under Den europeiske
pakt om regionale språk eller mindretallsspråk, stadfestet av Storbritannia den
27. mars 2001 på vegne av Mans regjering.

Ved hjelp av særlig norsk språkforsking ved Carl Marstrander tidlig på
1900-tallet ble mansk dokumentert i tide, og i de siste årene har det oppstått
en fornyet interesse for språket. Det er i dag 27 kjente som taler språket
naturlig og ytterligere 650 med god kjennskap til det. Siden 2003 har den
tidligere skolebygningen i St John's School blitt benyttet for Bunscoill
Gaelgagh (mansk for mellomskole). Høyere språkutdannelse er tilgjengelig ved
Isle of Man College og Senter for manske studier. I henhold til folketelling av
2001 er det 1 680 av 76 315, det vil si 2,2 prosent av befolkningen, som hevder
å ha kunnskap i mansk.

Et karakteristisk mansk uttrykk er Traa Dy Liooar, som betyr «det er nok tid» og
representerer det typiske manske synet på tilværelsen.

Den dominerende religiøse tradisjonen på øya er kristen, og den gamle kristne
kirken på øya er i dag medlem av det anglikanske fellesskapet. Bispedømmet på
øya har en ubrutt historie fra 1154 og fram til i dag, men i løpet av denne
tiden har det vært en del endringer i tradisjonen og detaljer. Tradisjonelt
regnes Maughold av Man som Mans egen skytshelgen.

Som med alle gamle anglikanske kirker var bispedømmet en gang (og fram til
reformasjonen) en del av den gang rådende hovedstrømning i den vestlige kristne
kirke, den romersk-katolske kirke. Bispedømmet har i perioder vært en del av de
nasjonale kirker i Norge (Nidaros erkebispedømme), Skottland, og England. Den
manske kirke har også vært påvirket av den irske religiøse tradisjon. Etter 1541
har Mans biskop og 28 prestegjeld vært en del av York erkebispedømme.

Det eksisterer også andre kristne kirker på Man. Det nest største kirkesamfunnet
er metodistkirken, som er bortimot like stor som det anglikanske bispedømme. Det
er åtte romersk-katolske sognekirker som er underlagt autoriteten til den
romersk-katolske erkebiskopen i Liverpool. I tillegg er det fem baptistkirker,
fire kirker i pinsebevegelsen, og to kalvinistiske kirker (United Reformed
Church).

Det er dessuten et lite jødisk samfunn på Man som har en synagoge i Douglas. En
rekke jøder ble internert på Man under begge verdenskrigene.

Øya Man ble atskilt fra Britannia og Irland en gang rundt 8000 f.Kr. og det
synes som om folk tok seg over Irskesjøen og bosatte seg en gang før 6500 f.Kr.
De første innbyggerne var jegere og samlere som levde av jakt og fiske, og de
brukte redskaper tilvirket av stein og bein, noe som er funnet ved kysten. Disse
er utstilt i Manx museum.

Neolittisk tid markerte begynnelsen på steinalderjordbruket med bedre
steinredskaper og tilvirkning av keramikk. Det var i denne perioden at
megalittiske monumenter ble reist over hele øya. Disse finnes blant annet ved
Cashtal yn Ard i nærheten av Maughold, Meayll-sirklene ved Cregneash og
Ballaharra-steinene ved St John's. Det var også en samtidig lokal kultur ved
Ronaldsway og påvirkning fra Bann-kulturene i Irland.

I bronsealderen ble de store fellesgravene, megalittene, erstattet med mindre
gravhauger. Likene ble lagt i dekorerte steinkister. Gravhaugene har skapt
varige markører i landskapet på Mans landsbygd.

Jernalderen ble begynnelsen på kulturell innflytelse fra keltisk språk og
kanskje også en viss innvandring av keltisktalende folk fra Irland og England.
Det er antatt at den første bølgen av folk og/eller kultur kom fra britonere,
men det var tidlig innflytelse også fra irske keltere. Det er konstatert en viss
endring i språket som ble benyttet i oghaminskripsjoner på denne tiden.
Mansk-gælisk er nært beslektet med irsk og skotsk-gælisk. Det ble bygget
bygdeborger på fjell og åskanter, og noe færre ute ved kysten. Bondegårdene
bygde store keltiske rundhus for hele familien og husdyrene.

I løpet av 800-tallet kom en ny bølge av folk og kulturinnflytelse til Man. Det
var norrøne nordboere som seilte nedover kysten av Skottland på veg til Irland.
Disse vikingene slo seg etter hvert ned på Man i et stort antall. Fra 900-tallet
er det pålitelige skriftlige kilder som viser norrøn besittelse av Man. Disse
nordboerne, sannsynligvis hovedsakelig med opprinnelse fra Norge, innførte sine
egne ting-tradisjoner med etableringen av Tynwald (= Tingvoll), og mange
landinndelinger på øya som fortsatt eksisterer. De etterlot seg også store
steinkors med runeinskripsjoner og med en blanding av kristne og hedenske
motiver. Mansk språk inneholder en del norrøn innflytelse, men den er relativ
liten.

Den første formelle tilknytning til Norge fikk øya da den ble erobret og
underlagt kong Magnus Berrføtt i 1098. Etter hans død i 1103 ble øya styrt av
egne konger, som formelt sto i et vasallforhold til den norske kongen.
Kongelisten for Man viser at Magnus II av Man (1095–1102), det vil si kong
Magnus Berrføtt III av Norge, etterfulgte Godfred IV av Man (1079–1095), og en
Lagman av Man (1102–1104) etterfulgte kong Magnus igjen. Kongedømmet omfattet
også enkelte av øyene i Hebridene. Den norske kongens reelle kontroll over Man
var liten, spesielt i de lange periodene med borgerkrig i Norge på 1100-tallet.
Ingen norske konger etter Magnus Berrføtt kom til Man.

Det lokale parlamentet Tynwald ble opprettet i norrøn tid for over 1000 år
siden. Det er lokalisert ved landsbyen St Johns på vestsiden av øya langs vegen
mellom Douglas og Peel. Tynwald konkurrerer med det islandske Alltinget og det
færøyske Lagtinget om å være verdens eldste parlament som har vært i
kontinuerlig funksjon.

Man var norsk skattland frem til 1266, da øya, sammen med Hebridene, ble avstått
til Alexander III av Skottland ved Perthtraktaten. Den siste norrøne konge av
Man var Godred IV Magnusson, og etter hans død i slaget ved Ronaldsway i 1275
hadde Skottland kontroll fram til Alexander III selv døde. Etter hans død tok
Edvard I av England over øya i 1290. Fram til 1330-tallet skiftet den hender
flere ganger, inntil den endelig kom under den engelske kongens kontroll.

I løpet av 1300-tallet ble øya dominert av Stanley-familien. Stanley holdt også
tittelen som jarl av Derby, og fikk Man som familiens private eiendom av den
engelske kongen, Henrik IV. I 1703 ved Forordningen om bosetning (Act of
Settlement) ble bøndenes rettigheter sikret og markerte begynnelsen bort fra
undertrykkende føydalt styre for Mans innfødte befolkning. I 1765 sikret
imidlertid den britiske kronen seg direkte kontroll over øya, men uten å legge
Man inn under det forente kongerike Storbritannia, hvilket ga grunnlaget for
Mans status som kronbesittelse (i likhet med Kanaløyene).

Selv om Tynwald etter 1765 fortsatt fungerte som lovgivende forsamling i en del
saker, var Mans politiske system dominert av viseguvernøren og Det lovgivende
råd. Begge var utnevnt av Storbritannia og all lovgivning var avhengig av
kongelig, det vil si britisk, godkjennelse. Fra midten av 1800-tallet og over de
neste drøye 100 år gikk Man fra å være styrt etter en britisk kolonial modell
til å bli selvstyrt i de fleste indre anliggender. Samtidig utviklet Man seg til
et representativt demokrati. Utviklingen innebar overføring til Tynwald av
lovgivningsmakt på flere områder, men også at House of Keys overtok myndighet
som tidligere lå til viseguvernøren, og til slutt overgang til regjeringsbasert
styre i 1990.

Som milepæler i utviklingen regnes Isle of Man Customs, Harbours and Public
Purposes Act av 1866 og Isle of Man Act av 1958, begge vedtatt av det britiske
underhuset. Lovene økte de lokale myndighetenes handlingsrom, ikke minst
økonomisk. I 1866 ble det også oppnådd enighet om at House of Keys, som
tidligere var oppnevnt for livstid av viseguvernøren, skulle velges direkte.
Tynwalds innføring av direkte skattlegging i 1918, var en annen viktig
beslutning som økte Mans selvstyre og muligheter for økonomisk utvikling.
Lovgivning med enkelt- og gradvise reformer angående Mans konstitusjon ble gitt
i 1919, 1961, 1965, 1968, 1969, 1990 og 2006, men Man har fortsatt ingen samlet
nedskrevet grunnlov.

Det ble tatt grep for å modernisere urbane strøk i takt med allmenn
velstandsøkning, skjønt med langsommere utvikling i jordbruksområdene i
innlandet. Fra 1840-tallet skjøt industrialiseringen på Man fart og øya
produserte en tid 20 % av all sink og 5 % av alt bly på De britiske øyer.
Gruvene i Laxey var de dypeste gruvene i verden på slutten av 1800-tallet. Øya
utviklet seg også til et mål for masseturisme, hovedsakelig fra De britiske
øyer, og hovedstaden Douglas ble utbygget i viktoriansk stil. Man fulgte etter
hvert de sosiale reformer som først ble introdusert i England.

I løpet av den første og andre verdenskrig var øya benyttet som interneringsleir
for fiendtlige borgere fra henholdsvis Sentralmaktene og Aksemaktene, foruten
også antatte sympatisører eller andre personer som ikke hadde britisk
statsborgerskap.

I 1970 utgjorde jordbruk og fiske kun 5 % av de nasjonale inntektene, og falt
til 3 % tiåret etter. Mekanisering av jordbruket minsket antallet bønder,
overfiske knakk fiskeindustrien, og det kom et dramatisk nedgang i
turistinntektene på 1980-tallet da irske og engelske turister begynte å trekke
mot Spania isteden. Særlig perioden 1980-1986 opplevde hard nedgangskonjunktur.
Mans regjering svarte med å gjøre øya om til et oversjøisk finanssenter med
skattefordeler, og senere tiltrakk seg internasjonal forsikringsfirmaer. I
1982-1983 utgjorde finans 21 % av nasjonalinntektene, en andel som steg til 36 %
i 1994-1995.

Det lovgivende råd, der viseguvernøren var den dominerende kraft, ble etter 1958
gradvis demokratisert. Fra 1980 er viseguvernøren ikke lenger medlem av Det
lovgivende råd. Reformer i 1961 og 1978 overførte makt fra rådet til det valgte
House of Keys. I 1990 ble den utøvende makt overført til Ministerrådet, en
regjering ledet av en statsminister, valgt av og blant Tynwalds medlemmer. Dette
har styrket det representative demokratiet, også fordi ministrene hentes blant
medlemmene av House of Keys. Det lovgivende råd fungerer fortsatt som Tynwalds
overhus.

Da Storbritannia ble medlem av Det europeiske fellesmarked i 1973, fikk Man
særstatus, som innebærer at visse felles eksterne tollsatser og avgifter også
omfatter Man, som da har tilgang til det indre marked for landbruks- og
industriprodukter, men der alle andre direktiver og regler ikke gjelder for Man.

I de siste årene har Man evaluert og fått en forbedring og et større mangfold i
landets inntektsgrunnlag, blant annet ved å modernisere og profesjonalisere
turismen som har tatt seg opp igjen de siste årene. Samtidig har Storbritannia
frivillig gitt både Man og Kanaløyene større selvstyre i indre anliggender.
Ansvaret for posttjenester ble overført til Man i 1973. I kom 1979 lokal
kontroll over forvaltningen av skatt og avgifter. Samme år fikk Man kontroll
over skipsfartsforhold og kunne etablere eget skipsregister, noe som ble gjort i
1984. Ansvaret for telekommunikasjoner ble overført i 1984 og kontroll over Mans
sjøterritorium fulgte i 1991.

I 1974 døde den siste innfødte taleren av mansk, men etter den andre verdenskrig
har det likevel vært en fornyet interesse for mansk musikk, dans og språk som i
de siste tiårene har ført til en større anerkjennelse for mansk kultur, blant
annet ved etablering av den første manskspråklige barneskolen.

Man er et demokratisk monarki med dronning Elisabeth II som statssjef. Man er
ikke en del av Storbritannia. Den utøvende myndigheten i regjeringen er Mans
ministerråd (Council of Ministers of the Isle of Man), som består av medlemmer
fra Tynwald. Det blir ledet av statsministeren (Chief Minister of the Isle of
Man), for øyeblikket Allan Bell. Den tidligere statsministeren Donald Gelling
har fylt posisjonen i to perioder, fra 1996 til 2001 og fra 2005 til 2006.
Ministerrådet utgjør den største andelen av House of Keys. Selve navnet «House
of Keys» går tilbake til middelalderen og har antagelig norrøn opprinnelse.

Det lokale styringsorganet er parlamentet Tynwald. Tynwald er et parlament med
to kamre: House of Keys (direkte valg ved alminnelig stemmerett) og Det
lovgivende råd (består av indirekte valgte) sammen med ex-officio (selvskrevne)
embetsmenn. Disse to kamrene møtes sammen i felles seksjoner som Tynwald.

Tynwald vedtar lover og fører tilsyn med indre anliggender, skattepolitikk og
sosialpolitikk. Eksterne anliggender, som forsvar og representasjon i utlandet,
administreres på øyas vegne av britiske myndigheter. Man betaler en årlig
godtgjørelse for disse tjenestene.

Tynwald ble formelt grunnlagt år 979 e.Kr. Det er antagelig det eldste
kontinuerlige (uten avbrudd) parlament i verden.

Det årlige seremonielle møtet skjer i juli på Tynwald-dagen, som også er Mans
nasjonaldag, og blir fortsatt holdt på Tynwald Hill (Tynwald-vollen), hvor det
blir gitt en kort beskrivelse av de nye lovene som har blitt skrevet av Tynwald
i løpet av det siste året.

De fleste politikere på Man blir valgt som uavhengige framfor som representanter
for politiske partier. Selv om politiske partier eksisterer, er deres
innflytelse ikke på langt nær så sterk som i Storbritannia. Det største
politiske partiet er det nylig etablerte Liberal Vannin Party, som ønsker å
fremme større uavhengighet for Man og mer ansvar for regjeringen. En
nasjonalistisk pressgruppe er Mec Vannin, som ønsker å etablere Man som en
selvstendig republikk.

Lokalstyret på Man er basert på det gamle kommunesystemet. Det er to typer
lokale myndigheter: et bystyre for hovedstaden Douglas (Borough of Douglas), og
styrene av «kommisjonærer» for bydistriktene Castletown, Peel og Ramsey, og
landsbydistriktene Kirk Michael, Laxey, Onchan, Port Erin og Port St Mary, og 15
«kommunedistrikter» (de kommunene eller deler av kommuner som ikke faller
innenfor de distriktene som er tidligere nevnt). Lokale myndigheter er underlagt
overoppsyn til Mans regjerings Departement for lokalt styre og miljø (DOLGE).

Ifølge britisk lov er Man ikke en del av Storbritannia, men Storbritannia tar
samtidig seg av Mans ytre anliggender som utenrikspolitikk og forsvar, og er
øverste myndighet for å gi lover til landet, som deretter blir formelt vedtatt
av Tynwald. Det er ingen uavhengig militære styrker på Man. Det er en uavhengig
politistyrke som blir direkte kontrollert av Mans regjering, men som underkaster
seg frivillig inspeksjon av britiske politiinspektører.

Man har hverken medlemskap eller assosiert medlemskap i Den europeiske union.
Protokoll 3 til Storbritannias Lov om tiltredelse til Romatraktaten gir
tillatelse til at varer fra Man blir solgt uten toll. I samsvar med avtalene om
toll og avgift med Storbritannia sørger dette for frihandel med Storbritannia.
Mens varer fra Man fritt kan bli flyttet innenfor EU, gjelder ikke det samme for
kapital og tjenester. Borgere fra EU har rett til å reise og bo på Man uten
restriksjoner.

Man er ikke medlem av Samveldet av nasjoner, men ved sitt forhold til
Storbritannia deltar Man likevel i flere institusjoner innenfor Samveldet,
inkludert Samveldelekene og Samveldets parlamentariske forening.

Borgerskap i Man er styrt av britisk lov. Pass blir utstedt av Mans
passmyndigheter som sier «British Islands – Isle of Man» på omslaget, men den
nasjonale status på passet er ganske enkelt «Britisk borger». Selv om de med
pass fra Man er britiske borgere, ettersom Man ikke er medlem av EU, har de som
er uten besteforeldre født i Storbritannia (eller som ikke har levd uavbrutt for
en periode av fem eller flere år i Storbritannia) ikke de samme rettigheter som
andre britiske borgere med hensyn til å søke arbeid og etablere seg i EU-land.
Pass fra Man kan bli utstedt til en hvilken som helst borger på Man (selv om
denne personen har eller ikke har «mansk status» etter de lokale manske
sysselsettingslovene). De kan også bli utstedt til britiske borgere med
forbindelse til Man som bor i Storbritannia eller et hvilket som helst annet
land i kronbesittelsen.

I århundrer har Mans nasjonale symbol vært dens eldgamle triskelion (triskel)
med tre bøyde bein i rustning og sporer. Symbolet er noenlunde likt med symbolet
til Sicilias «Trinacria», men det har ikke vært påvist noen historisk
forbindelse mellom disse to landene. Mans triskelion har ikke en bestemt
offisiell formgivning; regjeringens utgivelser, valuta, flagg, turistmyndigheter
og andre benytter alle forskjellige varianter. De fleste, men ikke alle, bevarer
den roterende symmetrien, noen går med klokken, andre den andre vegen. En del
har øverste lår ved klokken 12.00, andre ved klokken 11.30 eller 10.00 og
videre. En del har kneet bøyd i 90 grader, andre ved 60 grader, en del nærmere
til 120 grader. Også graden av ornamentering av leggrustningen og sporene kan
variere betydelig.

De tre beina viser til øyas motto, som kom til senere i symbolets historie:
Quocunque Jeceris Stabit. Det er tradisjonelt blitt oversatt til engelsk fra
latin som «Whithersoever you throw it, it will stand», eller på norsk «hvor hen
du kaster det, vil det fortsatt stå».

Skjoldet med triskel av harniskkledte bein for kongen av Man, er gjengitt i
Wijnbergen våpenrullen (fra ca. 1288). Mans kongevåpen er også med i to engelske
våpenruller fra omtrent samme tid (Wallford's Roll).

Opprinnelsen til «Three Legs of Man» (som de vanligvis blir kalt) er forklart i
en populær mansk legende ved at Manannan slo tilbake en invasjon ved å gjøre seg
om til tre bein og rulle ned fjellet og således beseire fiendene som hadde gått
i land.

Mans flagg inneholder også de tre bena, på rød bakgrunn. Flagget ble anerkjent
1. januar 1933, men er også kjent i bruk før den tid.

Triskelion er også brukt i segl med våpenskjold av menn i Norge: Hallstein
Thorleifsson i 1303 og Nikulas Hallsteinsson i 1345. Det er mulig at de hadde
tilknytning til den gamle norske eller norrøne familien som styrte Man fram til
1200-tallet. Det er hevdet at fra disse mennene stammer deler av den norske
Skanke-familien. Men Skankes slektsvåpen er bare ett harnisk- eller støvelkledt
bein i skjoldet, og til dels et slikt bein som hjelmtegn. Slektsnavnet kommer
fra det gammelnorske ordet skank, som fortsatt finnes brukt i en del norske
dialekter for ordet fot. Skankevåpenet er derfor et såkalt talende våpen.

Den norrøne herskerfamilien ble værende på Man en del år etter at Skottland
hadde annektert Man og øya opphørte da å være norsk skattland. Det er ikke
påvist hvorvidt denne familien utvandret til Norge etter det siste forsøket på å
gjeninnføre det tidligere manske styret ved opprøret i 1275 mot skottene.
Opprøret feilet katastrofalt og endte med at hundrevis av opprørerne ble drept,
inkludert den siste norrøne kongen av Man, Godred IV Magnusson, da mennene fra
Man gikk på et nederlag i det avgjørende slaget ved Ronaldsway.

Fram til 1800-tallet var Mans økonomi basert på jordbruk (havre og korn) og
fiske (sild). I løpet av 1800-tallet ble jordbruket effektivisert: brakkjord ble
anvendt for åkermark og mer produktiv buskap ble avlet fram. Bly-, sølv- og
kobbergruver ble etablert på midten av århundret, mest kjent er gruvedriften ved
Laxey. I løpet av siste halvdel av 1800-tallet økte turismen til Man mens
gruveindustrien begynte å avta.

Fram til midten av 1900-tallet var øyas økonomi dominert av turisme. I
begynnelsen trakk Man til seg viktorianske familier og ble siden et viktig
feriested for britiske og irske turister fra middelklassen fram til 1950-tallet,
men fikk deretter hard konkurranse fra den voksende charterindustrien. I løpet
av 1950- og 1960-tallet tok Mans økonomi en annen retning etter en rekke
politiske avgjørelser for å spre de økonomiske aktivitetene og således ikke
gjøre Man avhengig av kun en næring som turisme. På begynnelsen av 1970-tallet
var industriteknikk, turisme og finans de tre største sektorene.

I løpet av de siste årene har Man utviklet en betydelig finansiell virksomhet.
Man har en såkalt «lavskatt-økonomi» uten skatt på kapitalinvesteringer, ingen
formuesskatt, ingen dokumentskatt og ingen arveskatt. Høyeste skatteprosent på
inntekter er 18 prosent.

Internasjonal bankvirksomhet, fabrikkindustri og turisme danner pr. 2010
nøkkelsektorer i økonomien, mens tidligere viktige områder som jordbruk og fiske
har fått minsket betydning for Mans bruttonasjonalprodukt per innbygger (GDP).
Handel skjer hovedsakelig med Storbritannia, og Man er i tollunion med
Storbritannia.

Regjeringen på Man har fremmet øya Mans mange lokalsamfunn og landskapsdetaljer
som ideelt for produksjon av film, og bidrar derfor selv betydelig til
finansieringen av filmer som blir spilt inn på Man. Siden 1995 har 90 filmer
blitt gjort på Man.

Mellom Storbritannia og Man ble det i 1999 strukket en elektrisk
utjevningsledning som sikret øya strømforsyning. Den var i virksomhet fra
november 2000, og med sine rundt 104 km mellom Bispham i Blackpool og Douglas er
det den lengste undersjøiske vekselstrøm kraftforsyningsledning i verden.

Jernbanen på Man har en samlet skinnelengde på 68,5 kilometer, hvorav 43,5 km er
elektrifisert. Nettverket er delt inn i fem forskjellige systemer:

De tre første linjene er operert av Isle of Transportation. Noen av trikkene er
gamle i sin grunnleggende design, over 100 år, men motorer og teknologi ble på
1970-tallet overtatt fra kjøretøyer som i 1974 ble avskaffet av trikkesystemet i
den tyske byen Aachen.

Det går rutefly mellom Mans flyplass ved Ronaldsway til Irland, England og
Skottland, i tillegg til at det er fergeforbindelse til Irland og England.

Fergerutene opereres av Isle of Man Steam Packet Company. Hurtigbåtene går kun
på sommeren, mens de vanlige fergene går hele året.

Den fremste telefonoperatøren på Man er Manx Telecom. Øya har i utgangspunktet
tre operatører for mobiltelefoni; Manx Telecom, Cloud9 og Sure (Cable &
Wireless), men Cloud9 er for tiden ikke aktiv på Man. Bredbåndsleverandører for
internettjenester er tilgjengelige via fire lokale operatører som er Wi-Manx,
Domicilium, Manx Computer Bureau og Manx Telecom. Øya har ikke egen
ITU-landkode, men benytter Storbritannias kode (+44), og landets telefonnumre er
en del av Storbritannias nummerplan med lokale koder 01624 (landlinjer) og
07624/07924 (mobilnett).

I 1996 fikk Mans regjering tillatelse til å benytte .im som nasjonalt domenenavn
for toppnivå (TLD) og har også ansvaret for dens bruk. På daglig basis blir
domenet håndtert av Domicilium, en av internettoperatørene på Man.

I desember 2007 fikk Manx Electricity Authority og dets datterselskap innenfor
telekommunikasjon, e-llan Communications, fullmakt til å opprette en ny
fiberoptisk forbindelse som knyttet øya til det verdensomspennende fiberoptiske
nettverket.

Posttjenester er nå underlagt Isle of Man Post, som overtok fra britiske General
Post Office i 1973.

Det er ingen egen fjernsynstjeneste på øya, og det skjer lokal overføring av
analoge fjernsynssendinger fra BBC 1 og BBC 2 (med BBC North Wests regionale
programmer), ITV1 (med Granada Televisions regionale programmer) og Channel 4.
Freeview, en britisk fjernsynstjeneste som gjør det mulig å se på fjernsyn og
høre på radio med digital teknikk, er tilgjengelig gjennom lokale sendere med en
begrenset lokal tjeneste. I områder hvor geografien er egnet, kan disse
sendingene bli mottatt direkte fra Storbritannia og Irland.

Mange TV-tjenester er tilgjengelige via kunstig satellitt, som Sky Digital og
Freesat fra gruppen av satellitter ved 28,2° øst, foruten også tjenester fra en
rekke andre satellitter over Europa som Astra ved 19,2° øst og Hotbird.

Man har tre lokale nyhetsaviser, alle ukentlige, og alle er eid av Isle of Man
Newspapers. Isle of Man Courier (distribusjon 36 318) er fri og blir sendt ut
til alle hjem på øya. De to andre nyhetsavisene er Isle of Man Examiner (opplag
på 13 276) og Manx Independent (opplag 12 255).

Kulturen på Man er påvirket av dens keltiske og i en mindre grad av dens norrøne
opprinnelse, skjønt øyas nære lokalisering og tilknytning til England, særlig i
de siste 200 år som turistmål og nyere masseinnvandring av britiske
arbeidstakere, har betydd at britisk påvirkning har vært dominerende helt siden
slutten av 1700-tallet. Nyere kampanjer har forsøkt å styrke de gjenværende
restene av opprinnelig mansk kultur etter en lang periode med anglifisering, og
som et resultat av dette har det vært en økende interesse for mansk språk,
historie og musikalsk tradisjon.

I mansk mytologi ble øya styrt av Manannán mac Lir, en keltisk sjøgud, som ville
trekke sin kappe av tåke over øya for å beskytte den mot fremmede som kunne
tenke seg å invadere. En av hovedteoriene bak opprinnelsen av navnet «Mann» i
øyas navn «Man» er at det navngitt etter Manannan.

I mansk folkeminnetradisjon er det mange fortellinger om mytiske vesener og
figurer. Blant disse finnes Buggane, et ondskapsfullt troll som i henhold til en
legende blåste taket av kirken St Trinian's Church i et raserianfall; Fenoderee
er former for ånder eller alver; Moddey Dhoo, en spøkelsesaktig svart hund som
vandret rundt på murene og i korridorene av festningen Peel Castle.

Det er også sagt at Man er hjemmet til alver, kjent lokalt som «småfolket» («the
little folk» eller «themselves»). Det er en berømt bro kalt Fairy Bridge, som
liten i størrelse, men hvor det er sagt at det betyr ulykke å ikke ønske alvene
god morgen eller god kveld når man passerer den. Antagelig gjelder dette kun
fotgjengere, da det pleide å være en tradisjon å legge igjen en mynt på broen
for å sikre seg god lykke. En annen type alver er Mi'raj og Arkan Sonney, en
slags hårete piggsvinlignende nisse med lange ører. De kalles også lykkegriser,
men de er vanskelige å se.

En gammel irsk fortelling forteller hvordan Lough Neagh, en innsjø i
Nord-Irland, ble dannet, ved at Irlands legendariske kjempe Fionn mac Cumhaill
(på engelsk kjent som Finn McCool) skuffet opp en porsjon jord og kastet den mot
en skotsk rival, men han traff ikke målet og jorda havnet isteden ute i
Irskesjøen. Således oppsto øya Man.

Det har vært foreslått at Peel Castle er en mulig lokalisering for arthurianske
Avalon. Dette stedet skal være heksenes hellige øy som er vanskelig å finne,
siden den alltid er omgitt av tåke.

Dagens Man er stolte av både sin norrøne og keltiske fortid, og få steder på De
britiske øyer er den norrøne tilstedeværelsen mer framtredende enn på Man, noe
som også framgår i opprinnelsen av våpenskjoldet med tre bein, og tinget på
Tynwald. Manx Museum i Douglas og House of Manannan i Peel er to museer som
begge gir et godt inntrykk av den 400 år lange tiden med norrøn tilstedeværelse
på Man. Det finnes flere bosetninger fra vikingtiden, som ved The Braaid som har
spor av både et keltisk rundhus og to norrøne langhus, et eksempel på
sameksistens mellom de to befolkningene. Det er flere gravhauger etter nordboer
over hele øya, som Cronk Mooar, Ballateare, Knock y Doonee og ved Balladoole.
Ved sistnevnte ble en norrøn hedning på 900-tallet lagt til hvile i en båtgrav
på toppen av en høyde hvor stående steiner former et skip. På St Patrick's Isle
i Peel er det avdekket flere norrøne graver, hvor den mest framtredende var den
til «The Pagan Lady» («Den hedenske frue»). Hennes smykker av rav og andre
gravgjenstander er utstilt i Manx Museum.

Manske runesteiner og manxkors av stein finnes i særlig rikt omfang på Man. Det
har blitt bevart så mange som 26 runesteiner på Man, mot til sammenligning 33 i
hele Norge. Det er funnet totalt 180 manxkors, keltiske høykors gjort på Man,
hvor en del av disse er gjort av norrøne håndverkere som arbeidet i både keltisk
og norrøn tradisjon. En av dem har selvbevisst identifisert seg selv som Gaute
(«Gautr gjorde den, og alle på Man»). De fleste står fortsatt i kirkegårder og
kirker, som Kirk Andreas, Kirk Michael og den gamle kirken i Braddan.

Gæliske stedsnavn finnes i Beg (liten), Bella (gård, huset til), Bayr (veg), og
norrøne navn er i bruken med fell (fjell), rick/wick (vik, bukt), Cardle (fra
kvernárdalr, kverndal, Eskdale (fra eskedalr, askdal), hvorav de mest kjente er
Snaefell (Snøfjell), Laxey (Lakselv), Langness utenfor Castletown. Den
langvarige norrøne perioden førte også til et betydelig antall norrøne
personnavn, men i ettertid har bortimot alle blitt keltifisert, fått den irske
endelsen Mac og gjennomgått en form for fonetisk forvanskning som gjør dem
utydelige i dag. En del personnavn som Olave / Aulay (Olav), Cutell (Mac
Kjetil), Crennell (fra Mac Ragnvald), Sytric (Sigtrygg) vitner også om
nordboere.

Også norrøn mytologi og forestillinger har satt sitt preg på Man, hvor torsdag
ble sett på som en lykkebringende dag og egnet for bryllup. Balder er sporet i
mansk folkeminne; «Baaltinn» viser til en lokal skikk med å tenne bål på
fjelltopper, men senere ble brent bål på hver bella eller landsby for å la
vinden drive røyken over åkrene, krøtterne og folk.

Man er kjent for katterasen manxkatt, som mangler hale eller det meste av halen,
noe som har ført til at den beroende på halelengden blir kalt for «Rumpy»,
«Rumpy-riser», «Stumpy» og «Longy». Manxkatter har lengre bakbein enn andre
katter, noe som får dem til å ligne litt på hoppende kaniner når de løpet,
særlig som kattunger.

Som navnet antyder, kommer manxkatten opprinnelig fra Man, men finnes nå også
andre steder, særlig i USA. Det har vært mange mytiske forklaringer på hvorfor
den mangler halen. Det skyldes at et dominant gen har oppstått gjennom mutasjon
og deretter spredt seg blant kattene på Man. På grunn av den manglende halen får
manxkattene ofte ryggproblemer. Det er ikke mange manxkatter igjen på Man, og de
er sjeldne å se, men de finnes. Dens karaktertrekk er at de er vennlige, glade i
vann og svært beskyttende for hjemmet. Det finnes også en semilanghåret variant
på Man som kalles for cymrickatt.

Tradisjonelt har den nasjonale matretten på Man vært «Spuds and Herrin», det vil
si bakte poteter og sild. Den enkle matretten er valgt for sin rolle i å støtte
utkomme for bøndene på øya som dyrket jorda og fisket på sjøen i århundrer. En
annen matrett som lenge var assosiert på Man er «kipper», røykt sild.

Et nyere krav på tittelen som nasjonalrett er chips, ost og saus. Denne
blandingen finnes på de fleste gatekjøkken og består av tykke, oppkuttede chips,
dekket med strimler av mansk cheddarost og dekket med en tykk saus.

Sjømat har tradisjonelt stått for en betydelig andel av den lokale maten helt
siden nordmenn bosatte seg på øya og antagelig før den tid også. Selv om
kommersielt fiske har dalt i de senere år, består lokal delikatesse av mansk
røykt sild som blir produsert ved røykerier i Peel på vestkysten av øya. Silda
blir i dag fisket i Nordsjøen. Røykeriene produserer i dag også andre produkter,
eksempelvis røykelaks og bacon.

Krabbe, hummer og kamskjell blir fisket kommersielt, og «Queen Scallop»
(Dronning Kamskjell), i flertall kalt for «Queenies», ses på som en særlig
delikatesse med en lys og søt smak. Torsk, lange og makrell blir ofte dratt opp
for å havne på spisebordet og ferskvannsfisk som ørret og laks kan bli fisket i
lokale elver og innsjøer, støttet av regjeringens utklekningsanlegg ved elven
Cornaa på Man.

Krøtter, sauer, griser og fjærfe blir kommersielt kultivert på gårdene på Man.
Mansk lammekjøtt fra gårdene i fjellene er en populær matrett hos de lokale og
besøkende. Loaghtan, en egen rase av manske sauer, har et rikt, mørkt kjøtt som
har funnet god gjenklang hos kokker, blant annet på matprogrammer som BBCs serie
Masterchef.

Melk og ost blir produsert ved meierier på Man. Mansk ost har vært en særlig
suksess som finnes i røykte varianter og med ulike urtesmaker, og blir solgt i
mange matkjeder i Storbritannia. Mansk ost tok bronsemedalje i den britiske
osteprisen for 2005, og selger rundt 578 tonn om året.

Øl blir brygget i kommersiell skala av bryggeriene Okells Brewery (etablert i
1850) og Bushy's Brewery.

Man er representert som nasjon i Samveldelekene og De internasjonale lekene for
øyer eller «Øylekene», og var selv vertskap for de fjerde Samveldets
ungdomsleker i 2001. Idrettsfolk fra Man har vunnet tre gullmedaljer i lekene;
den siste var Mark Cavendish, en profesjonell syklist fra Man, i et såkalt
«Scratch race» (hvor alle deltagere starter fra scratch (det vil si forfra på
like vilkår) i 2006. Cavendish har hatt stor suksess i sykling og har vunnet
femten etapper i Tour de France til dags dato. Man startet «Øylekene» i 1985, og
var også vert for lekene i 2001.

Idrettslag og individuelle deltagere fra Man deltar i mange sportsgrener eller
idretter både på og utenfor øya, inkludert rugby, fotball, gymnastikk, hockey,
nettball, bowling og cricket. Siden det er en øy, er det mange former for
vannsport som er populære blant beboerne. Den kanskje mest populære idretten er
fotball. I den største byen Douglas er det ni fotballklubber alene, av 27
klubber totalt på øya fordelt på to divisjoner.

Det viktigste motorsykkelløpet i verden avholdes på Man i forbindelse med Isle
of Man TT Races. Det begynte i 1907 og avholdes årlig i slutten av mai og tidlig
juni. Det er i dag et internasjonalt roadracing for motorsykler, og var
tidligere en del av Verdensmesterskapet. Manx Grand Prix er motorsykkelløp for
amatører og private deltagere som kjører de samme 60,72 km lange løpet som går
om fjellet Snaefell i slutten av august og tidlig i september. I tiden når disse
løpene foregår, er det trangt om hotellplass og det er vanskelig å ta seg fram
over Man med bil, da store deler av vegnettet er sperret av midt på øya.
Vegkanter, gjerder og trær langs vegbanen blir også polstret enkelte steder, men
det er likevel hyppige skader og dødsfall som en følge av kappløpene. Det har
vært 227 dødsfall siden 1907 og fram til dag, uten at det synes å ha lagt en
demper på arrangørene.

Cammag er den særegne nasjonalsporten på Man. Det minner om irske hurling og
skotske shinty. Det er et lagspill som involverer en stokk (cammag) og en ball
(crick), og med alt fra fire til hundrevis av spillere. Tidvis kunne hele byer
og landsbyer delta eller spille mot hverandre. Det var en tid den mest populære
sporten på øya, men dens popularitet dalte sterkt da fotball ble introdusert på
begynnelsen av 1900-tallet. I nyere tid, i forbindelsen med gjenoppdagelsen av
mansk kultur, har spillet blitt gjenopplivet med en årlig kamp ved landsbyen St
John's.



https://no.wikipedia.org/wiki/Lunde_(fugl)

Lunde eller lundefugl (Fratercula arctica), også kjent som sjøpapegøye, er en
pelagisk dykkende sjøfugl som tilhører gruppen lunder i alkefuglfamilien. Lunden
hekker langs kystene på begge sider av Nord-Atlanteren.

Artens vitenskapelige navn blir av og til misvisende oversatt til «arktisk
lillebror». Det betyr snarere «liten arktisk broder (i betydningen trosfelle i
kloster)», noe som trolig refererer til den sorte og hvite fjærdrakten som kan
minne om munkekutter.

Lundens kraftige utfarging i hekketiden har gitt arten den beskrivende
betegnelsen sjøpapegøye.

Nebbet har klare farger under hekkesesongen. Det har gulrøde konvekse striper
bakover og er mørkebrunt bakerst. Omkring øyet har fuglen en blågrå flekk. På
oversiden er fuglen sort, på undersiden er den hvit. Den har en sort ring rundt
halsen, og er blekt askegrå på sidene av hodet og på strupen. Vinterdrakten er
uanselig i utfarging. Kinnene mørkere grå, og nebbet mindre på grunn av hornlag
som faller av. Ungfuglene likner på voksne i vinterdrakt, men de har spinklere
og mørkere nebb.

Lunden lever typisk til den blir omkring 20–25 år gammel. Høyeste kjente alder
for en fugl merket i Norge er 36 år.

I hekkesesongen (fra april til august, av og til begynnelsen av september)
inntar arten hekkeplassene i fuglefjellene, resten av året tilbringes på åpent
hav.

Lunden hekker i kolonier på begge sider av Nord-Atlanteren, fra østkysten av
Nord-Amerika og De britiske øyer i sør til Grønland, Svalbard og Novaja Semlja i
Russland i nord. I Europa hekker hoveddelen av bestanden langs
atlanterhavskysten.

I Norge hekker lunden fra Vestlandet og nordover. Øya Runde på Sunnmøre er i så
måte en viktig hekkeplass for lunden i sør. Den største kolonien befinner seg
imidlertid på Røst i Lofoten. Slike kolonier kan bestå av flere hundre tusen
fugler. I 2005 ble kolonien av lunde på Røst anslått av eksperter til cirka
433 000 hekkende par.

Bestanden av lunde i Nord-Atlanteren ble i 2005 av eksperter anslått til cirka
5,5–6,6 millioner hekkende par, hvorav den norske bestanden utgjør cirka 1,7
millioner par. Av disse hadde 900 000 tilhold i Barentshavet, 800 000 i
Norskehavet og 14 000 i Nordsjøen.

Lunden spiser småfisk, muslinger, ormer og krepsdyr. Fisken fanges typisk i dykk
ned til omkring 30 m dyp, men fuglen kan i enkelte tilfeller dykke ned mot 60 m.
Dykk til 68 m har blitt registrert. Lunden bruker vingene som luffer når den
dykker. I overnebbet har lunden små bakoverliggende tagger som den bruket tungen
til å presse fast byttet i. Dette gjør at fuglen i stand til fange fisk flere
ganger under samme dykk. Når det ikke er kyllinger i reiret svelges gjerne
byttet under vann.

Når ungen har klekket jakter lunden som regel innenfor en radius av 10 km fra
reiret, selv om den av og til kan fly opp mot 50–100 km for å jakte. Imidlertid
varierer jaktradiusen mye mellom de ulike populasjonene. I så måte er det kjent
at norske fugler i snitt flyr hele 118,5 km for å jakte, noe som er betydelig
lenger enn hos andre populasjoner. Bare den kanadiske populasjonen er i
nærheten, med et snitt på 96,67 km. Kortest flyr de irske fuglene, med et snitt
på kun 3 km.

Lunden er oppført på Nasjonal rødliste og regnes som en sårbar art. Hvert år
overvåkes bestandene langs norskekysten via overvåkingsprogrammet SEAPOP.
Resultatene viser at de fleste koloniene stuper i antall hekkende par, spesielt
på Røst utenfor Lofoten. Da overvåkingen startet i 1979 var antall hekkende par
estimert til 1,5 millioner på Røst, i 2014 telte forskerne 310 000 hekkende par.
Årsaken til nedgangen er sammensatt, men endringer i næringstilgang på grunn av
fiskeri og endringer i klima antas å være primærårsakene.

I flere land har fangst av lundefugl vært en viktig næring opp igjennom
århundrene, i Norge blant annet med støtte fra norsk lundehund. En hund som på
grunn av sin spesielle anatomi ble avlet for sine klatre- og jaktegenskaper.



https://no.wikipedia.org/wiki/Angelina_Jordan

Angelina Jordan Astar (født 10. januar 2006) er en norsk sangdeltager som vant
Norske talenter i 2014. Hun synger klassisk jazz sanger som for eksempel «Gloomy
Sunday» og «Fly me to the moon». Angelines talenter gikk viralt på YouTube og
hun har vært med i People magazine, Time og mange andre nyheter rundt om i
verden. Hun er kjent i flere land over verden, men mest kjent i Norge.

I september 2014 framførte hun «Fly me to the moon» på The view. Hun har også
vært med i et TV2-program som heter Allsang på grensen og på svensk TV4. I
tillegg har Angelina vært med i en liten rolle i den siste episoden av
Lilyhammer der hun spiller en jente som synger på en bar. Det var i
2014-sesongen av Lilyhammer.

I 2014 opptrådte Angelina for nobelsprisvinnerene Malala Yousafzai og Kailash
Satyarthi på Redd barna fredsprisfest. Hun sang «What a wonderful world».

I 2015 ble det utgitt en bok med navnet Mellom to hjerter og den var illustrert
av Angelinas bestemor Mery Zamani. Boken forteller Angelinas historie der hun
møter en fattig, foreldreløs jente i Asia som hun gir bort skoene sine til. I
gjengjeld lovet den foreldreløse jenten å alltid be for Angelina. Det er basert
på en sann historie som er forklaringen på hvorfor Angelina bruker å opptre
barføtt.

Jordan spiller både piano, fiolin, fløyte og litt gitar i tillegg til å synge.
Hun lager musikk selv og maler på fritiden sin. På kulturskolen får Angelina
opplæring i stemmebruk av sanglærere. Angelina har bodd blant annet i USA hvor
Angelinas far har jobbet som ingeniør i oljeidustrien.

Angelina Jordan deltok i det amerikanske programmet «Little Big Shots» i april
2016 og hadde mer enn 12 millioner seere. Programmet går ut på at barn skal få
muligheten til å vise frem talentene sine. Hun avslører at «Fly me to the moon»
er favorittlåten hennes.



https://no.wikipedia.org/wiki/Thor_Heyerdahl

Thor Heyerdahl (født 6. oktober 1914 i Larvik, død 18. april 2002 i Colla
Micheri, Italia) var en eksperimentell arkeolog, forfatter og eventyrer.

Hans navn ble for alvor kjent gjennom en ekspedisjon med «Kon-Tiki» i 1947, da
han seilte 8 000 km over Stillehavet i en håndbygget flåte fra Sør-Amerika til
Tuamotuøyene. Ekspedisjonen skulle vise at folk for lenge siden kunne ha gjort
lange sjøreiser og skapt kontakter mellom tilsynelatende separate kulturer.
Dette var knyttet til en diffusjonsmodell for kulturell utvikling som skulle
kjennetegne det meste av Heyerdahls arbeid. Han gjennomførte også andre seilaser
med sivbåtene «Ra», «Ra II» og «Tigris» for å demonstrere muligheten for kontakt
mellom vidt atskilte folkeslag i oldtiden.

Heyerdahl skrev mange bøker og artikler om sine ekspedisjoner og funn. Han ledet
også flere arkeologiske utgravninger på Galápagosøyene, Påskeøya, Maldivene,
Tucume i Peru, Güímar på Tenerife og Azov i Russland. Heyerdahl fikk flere
æresdoktorgrader og andre priser, deriblant Royal Geographical Societys
gullmedalje. Han var statsstipendiat fra 1984. Han ble utnevnt til kommandør av
St. Olavs Orden i 1951, kommandør med stjerne av St. Olavs Orden i 1970 og fikk
ordenens høyeste grad, storkorset av St. Olavs Orden i 1987. I kontrast til
æresbevisningene står kritikken fra akademisk hold. De færreste av hans teorier
vant frem i fagmiljøene, og hans teorier ble kritisert for å være
pseudovitenskapelige og bygge på selektiv kildebruk.

Thor Heyerdahl døde i 2002, 87 år gammel. Han ble bisatt på statens bekostning i
Oslo domkirke 26. april. Heyerdahls urne er satt ned på familiens gods i Colla
Micheri i Italia.

Thor Heyerdahls arkiv ble i 2011 oppført på UNESCOs register over verdensminner.
Arkivene inkluderte da 238 samlinger fra hele verden. Heyerdahlarkivet spenner
over årene 1937–2002 og omfatter hans fotosamling, dagbøker, private brev,
ekspedisjonsplaner, artikler, avisutklipp, originale bok- og
artikkelmanuskripter. De administreres av Kon-Tiki Museet og Nasjonalbiblioteket
i Oslo.

Heyerdahl ble født i Larvik i 1914 som eneste barn av bryggerieier Thor
Heyerdahl (1869–1957) og Alison f. Lyng (1873–1965). Hans mor var leder for
byens museumsforening, og hennes sterke tro på Charles Darwins evolusjonsteori
inspirerte sønnens interesse for zoologi og antropologi. Hans tidlige interesse
for natur og dyr fikk ham til å lage sitt eget museum hjemme på gutterommet i
Steingata 7, med blant annet en hoggorm som en av hovedattraksjonene. Heyerdahl
fattet også tidlig interesse for eksotiske steder; som 8-åring tegnet han bilder
av sydhavsøyer og bestemte seg for at han skulle bli oppdagelsesreisende.

Julaften 1936 giftet han seg med Liv Coucheron Torp (1916–1969) fra Brevik, en
økonomistudent som han hadde møtt kort tid før han ble immatrikulert ved
universitetet. Hun var med på Heyerdahls første ekspedisjon til Polynesia i
1937. Før ekteskapet endte i skilsmisse i 1948 hadde de fått to barn sammen,
sønnene Thor Jr og Bjørn.

I 1949 giftet Heyerdahl seg på nytt, denne gang med Yvonne Dedekam-Simonsen
(1924–2006). Hun hjalp til med mye av det praktiske rundt organiseringen av
ekspedisjonen med «Ra» og arrangerte også redningsaksjonen da flåten var i ferd
med å synke. Ekteskapet resulterte i døtrene Annette, Marian og Helene
Elisabeth, men endte med skilsmisse i 1969. Heyerdahl mente at årsaken til
skilsmissen var at han tilbragte for mye tid hjemmefra, samt uenigheter om
barneoppdragelse. I en selvbiografi senere innrømmet han at han skulle ha tatt
på seg hele skylden for bruddet.

Heyerdahl levde i flere år sammen med fysioterapeuten Liliana Salvo, før han i
1991 giftet seg for tredje gang. Ekteskapet med Jacqueline Beer skulle vare til
Heyerdahls død i 2002. De bodde sammen på Tenerife, og i motsetning til hans
tidligere ektefeller var Breer ofte med på reisene Heyerdahl foretok. Hun var
amatørfotograf og dokumenterte mye av arbeidet han gjorde, blant annet
utgravningene i Túcume og Azov.

Heyerdahl flyttet til Oslo i 1933, hvor han studerte zoologi ved Universitetet i
Oslo. Han hadde også stor interesse for beslektede emner som biologi,
oseanografi og antropologi og alt ellers som hadde med Stillehavet å gjøre.
Denne interessen ble ytterligere forsterket da han kom i kontakt med Bjarne
Kroepelien, som var i samme bransje som Heyerdahls far. Kroepelien hadde gjennom
flere år bygget opp verdens største samling av bøker fra og om Polynesia, og
tilgangen til de over 5000 bøkene i samlingen skulle ifølge Heyerdahl selv bli
«avgjørende for [hans] veivalg videre i livet».

Heyerdahl påberopte seg flere steder en dr.philos.-grad ved Universitetet i
Oslo; dette ble avvist av flere forskere ved Universitetet i 2002: «[I] følge
eksamensprotokollen ved Universitetet i Oslo synes [Heyerdahl] verken å ha bifag
eller hovedfag. Hvor, når og på hvilket verk han tok doktorgraden, må også være
en meget godt bevart hemmelighet.»

Under andre verdenskrig ble han utdannet ved Little Norway i Canada og senere
tilsluttet fallskjermkompaniet ved den norske brigaden i Skottland. Vinteren
1944–45 deltok han som løytnant i de norske styrkene i Finnmark. Han var en tur
tilbake til Storbritannia fordi papirene ifølge sovjetiske myndigheter ikke var
i orden. I Varanger møtte Heyerdahl Torstein Raaby som i lang tid hadde operert
som agent i Troms. Thor og Liv hadde forlatt Norge høsten 1939. I 1941 flyttet
han til Baltimore og arbeidet ved skipsverft som bygget Liberty-båtene. Han
meldte seg til tjeneste for den norske eksilregjeringens kontor i USA og var
under opplæring i Canada til han i 1943 ble sendt til Storbritannia. På
fallskjermskolen i Storbritannia fortalte han Knut Haugland, en av
tungtvannssabotørene fra Vemork, om sine teorier om folkevandring i Stillehavet.
Heyerdahl planla å hoppe ut med fallskjerm i Nordmarka, men Heyerdahl ble i
stedet sendt til Finnmark for sette opp radioforbindelse til London.

Under et opphold i Italia ble Heyerdahl diagnostisert med hjernesvulst. Han
sluttet å spise og drikke, og forberedte seg på å dø. Thor Heyerdahl døde omgitt
av familien 18. april 2002. Han ble bisatt på statens bekostning i Oslo domkirke
26. april. Til stede ved bisettelsen var i tillegg til familien og nære venner
blant annet kong Harald og dronning Sonja og flere representanter for det
offentlige Norge. Heyerdahls urne er satt ned på familiens gods i Colla Micheri
i Italia.

Det var de spektakulære ekspedisjonene som bragte Thor Heyerdahl popularitet
blant almenheten, men det var ikke berømmelsen som var hans primære drivkraft.
Gjennom reisene han gjennomførte i ung alder oppdaget han likhetstrekk mellom
kulturer og arkeologiske funn i Polynesia og Amerika, noe som vekket
nysgjerrigheten hans. Han bygget etterhvert hypoteser basert på et
diffusjonistisk utviklingssyn. Diffusjonismen var en av to dominerende retninger
innen kulturell forskningstradisjon på slutten av 1800-tallet og begynnelsen av
1900-tallet. Sentralt i diffusjonismen på denne tiden var troen på at mennesker
er lite innovative og at enhver endring i kultur og teknologi kun kan forekomme
gjennom utveksling mellom kulturer. «Heyerdahls ferder med Ra I og Ra II må sees
i sammenheng med hans grunnleggende tro på at kulturens kilder er i Egypt og
Midtøsten, og at der hvor man ellers finner arkeologisk materiale som vitner om
sivilisasjon, må dette være innført.» Den andre forskningstradisjonen,
evolusjonismen, bygget på synet at ulike kulturer selv uten kontakt ville
utvikle seg noenlunde likt.

Heyerdahl var ikke den første som framla teorier om kontakt mellom amerikanske
og polynesiske kulturer. Allerede i 1803 hadde en spansk misjonær ved navn
Joaquín de Zuniga hevdet at havstrømmer og vindforhold gjorde det mer sannsynlig
at menneskene i Polynesia hadde kommet fra Amerika siden teknologien og
mulighetene til å navigere fra Asia ikke eksisterte da Polynesia ble befolket.
Likheten mellom statuene på Påskeøya og statuer funnet i Bolivia, et viktig
element i Heyerdahls hypotesedannelse, var påpekt av Sir Clements Markham i
Royal Society i London i 1870. Heyerdahl var likevel den første som beviste at
det var mulig også i praksis gjennom seilasen med Kon-Tiki.

I tillegg til å bygge på arkeologiske funn, botaniske funn og lingvistiske
observasjoner baserte Heyerdahl mange av hypotesene på legender og myter han
fikk høre på reisen sine. Heyerdahl hevdet for eksempel at det i inkaenes
mytologi var en solgud ved navn Con-Tiki Viracocha som var den øverste leder for
det mytiske lyshudede folket i Peru. Det opprinnelige navnet for Viracocha var
Kon-Tiki eller Illa-Tiki, som betyr Sol-Tiki eller Ild-Tiki. Kon-Tiki var
yppersteprest og solkonge for disse legendariske "hvite menn" som etterlot seg
enorme ruiner ved bredden av Titicacasjøen. Legenden fortsetter med at de
mystiske skjeggete hvite menn blir angrepet av en sjef som heter Cari som kom
fra Coquimbodalen. De hadde en kamp på en øy i Titicacasjøen, og det lyse folket
ble massakrert. Kon-Tiki og hans nærmeste følgesvenner klarte å rømme og kom
etterhvert fram til stillehavskysten. Legenden ender med at Kon-Tiki og hans
følgesvenner forsvinner vestover ut i havet.

Hans første ekspedisjon gikk sammen med kona Liv til øya Fatu Hiva i
Marquesasøyene i Polynesia i 1937–1938. Målet med ekspedisjonen var å forlate
sivilisasjonen, og leve fullt og helt i pakt med naturen. Før de dro hadde de
heller ikke til hensikt å returnere. Idyllen og idealismen ble etter noen
måneder overskygget av realitetens troperegn og sykdommer, og etter ett år
returnerte de til Norge. Oppholdet på Marquesasøyene, mesteparten av tiden på
Fatu Hiva, beskrives i Heyerdahls første bok På jakt etter paradiset (1938), som
ble utgitt i Norge, men som følge av utbruddet av andre verdenskrig aldri ble
oversatt og stort sett glemt. Mange år senere, etter å ha oppnådd en viss grad
av berømmelse med andre eventyr og bøker om andre fag, publiserte Heyerdahl en
ny skildring av denne seilasen under tittelen Fatuhiva: Tilbake til naturen
(1974). Historien om hans tid på Fatu Hiva og hans avstikker til Hiva Oa og
Mohotani er også beskrevet i Grønn var jorden på den syvende dag (1991).

I årene 1939–1940 levde han blant kwakiutl-indianerne i Britisk Columbia. Disse
ekspedisjonene skulle få en sterk innvirkning på livet hans. Han la merke til at
plantelivet, vindene og havstrømmene antydet at Polynesia kunne være befolket
fra Sør-Amerika, og ikke Asia. Lokal muntlig tradisjon antydet det samme. Etter
disse ekspedisjonene utviklet han denne teorien i boken «American Indians in the
Pacific».

Det vitenskapelige miljøet aksepterte ikke teorien om at Polynesia var befolket
fra Sør-Amerika, men Heyerdahl var overbevist om at han hadde rett, og
Kon-Tiki-ekspedisjonen ble gjort for å bevise at det kunne være mulig å seile
fra Sør-Amerika til Polynesia. Kon-Tiki-ekspedisjonen ble inspirert av gamle
rapporter og tegninger av inkaflåter laget av spanske conquistadorer, og av de
innfødtes legender samt arkeologiske funn som tydet på kontakt mellom
kontinentene. Den 28. april 1947 satte Heyerdahl og fem besetningsmedlemmer seil
ved Callao i Peru på en flåte av balsatre bygget i tradisjonell stil. På grunn
av trafikken i havnen ble flåten tauet noen nautiske mil ut fra kysten av en
taubåt fra den peruanske marinen. Da slepet var unnagjort, seilte flåten
vestover, godt hjulpet av Humboldtstrømmen.

Ombord på flåten hadde mannskapet med seg om lag 1000 liter vann. Det meste av
dette ble oppbevart i moderne beholdere, men Heyerdahl tok også med et antall
forseglede bambusstengler med vann for å se hvordan vann kunne blitt oppbevart
under lengre ferder i eldre tider. Maten besto av rotfrukter og hermetikk, samt
feltrasjoner de hadde fått av den amerikanske hæren. Underveis supplerte de
dette ved å fiske, og Stillehavet skulle vise seg å skaffe mer enn nok fersk
mat.

Mannskapet så land for første gang 30. juli da de passerte atollen Puka Puka.
Fem dager senere nådde de atollen Fangatau, hvor de også såvidt hadde kontakt
med befolkningen. De var ikke i stand til å seile flåten til land her, og det
skulle gå ennå to dager før Kon-Tiki fikk landkjenning. Den 7. august 1947,
etter 101 dager og 4 300 nautiske mil, nådde de øya Raroia i Tuamotu-arkipelet.
Ferden endte med grunnstøting i et korallrev, men hele besetningen berget seg i
land uten større skader.

Etter at ekspedisjonen var over, ble flåten vist fram på forskjellige steder i
Europa, før den endte opp i Oslo. I 1949 åpnet så Kon-Tiki Museet, hvor den
fortsatt står. Senere har også «Ra II» fått plass i dette museet.

Boken om ekspedisjonen ble oversatt til nær 70 forskjellige språk og ble en
bestselger. Heyerdahls film om ekspedisjonen vant en Oscar for beste dokumentar
i 1951. Dette var den eneste norske filmen som hadde vunnet en Oscar, fram til
kortfilmen «Den danske dikteren» vant ved utdelingen i 2007.

Selv om Kon-Tiki-ekspedisjonen var en suksess, var ikke det vitenskapelige
miljøet overbevist. Dette stoppet ikke Heyerdahl som la ut på en arkeologisk
ekspedisjon til Galápagosøyene i 1952. Det hadde vært flere vitenskapsmenn på
øya før Heyerdahl ankom, men dette var første gang arkeologer gjorde utgravinger
her. Finansiert av inntekter fra boka og filmen om Kon-Tiki fikk Heyerdahl med
seg en amerikansk og en norsk arkeolog. De fant ut at det måtte ha vært besøk
fra førcolombiansk Sør-Amerika til øyene i Galápagosgruppen. I tillegg til en
vitenskapelig avhandling resulterte ekspedisjonen også i dokumentarfilmen
Galapagos, som hadde premiere i 1955.

Også på Påskeøya fant Heyerdahl spor etter tidlige bosetninger. Da han reiste
dit i 1955, hadde han med seg fem arkeologer, tre fra USA, en nordmann og en
chilener. Karbondateringer av funn viste at det hadde bodd mennesker der så
tidlig som 380 e. Kr, og under utgravningene fant de uthogginger i stein som
kunne minne om gamle tradisjoner i Peru. Ekspedisjonen avdekket tre
kulturepoker; før dette var det antatt at det bare var én. De fant blant annet
flere steinstatuer som minnet sterkt om statuer funnet i Tiwanaku sør for
Titicacasjøen i Bolivia. De store steinstatuene, moaiene, regnes for å tilhøre
den andre kulturepoken. I tillegg fant de totorasiv i kratersjøene på øya, en
nyttevekst som ble dyrket i inkariket og brukt som materiale i blant annet
sivbåter. Ifølge gamle legender på Påskeøya kom Hotu Mota, det første mennesket
fra en øy i vest. I legenden het øyen Marae Renga. Det har blitt påpekt at denne
øyen kan være identisk med Mangareva, som ligger 2000 km vest for Påskeøya, men
Heyerdahl mente legenden ikke kunne stemme.

Ekspedisjonen var også på flere andre øyer øst i Polynesia. De var blant annet
på Rapa Iti, hvor festningen Moronga Uta, Polynesias største byggverk, ble gravd
ut.

Ekspedisjonen til Påskeøya resulterte i boken Aku-Aku : Påskeøyas hemmelighet i
1957. Fagmiljøene var imidlertid lunkne til boken. Bokanmelderen i American
Anthropologist mente boken var en eventyrhistorie som prøvde å fremstille seg
som faglitteratur. Marian W. Smith i The Geographical Journal skrev at funnene
til Heyerdahl var interessante, men at man burde være svært skeptisk til
teoriene hans.

Sent på 1990-tallet har imidlertid DNA-prøver påvist at polynesiere har flere
fellestrekk med folk fra sørøstlige Asia enn med folk fra Sør-Amerika, noe som
antas å bevise at deres forfedre mest sannsynlig kom fra Asia. DNA-tester fra
tidlig på 2010-tallet indikerer likevel at Heyerdahls teorier likevel ikke kan
utelukkes. Noe på siden, men beslektet, er at søtpoteten spredte seg fra Peru og
Ecuador til Polynesia før europeerne kom. Nye genanalyser bekrefter gammel
teori, og gir Heyerdahl et lite poeng.

Med båtene «Ra», sjøsatt i 1969, og «Ra II», sjøsatt i 1970, forsøkte Heyerdahl
å knytte de søramerikanske indianerne sammen med de gamle sivilisasjonene i
Afrika og Midtøsten. Målet var å krysse Atlanterhavet fra Marokko i sivbåter
bygget etter gamle egyptiske malerier og modeller. Båtene fikk navn etter den
egyptiske solguden.

«Ra» ble bygget av båtbyggere fra Tsjadsjøen som benyttet papyrus fra Tanasjøen
som byggemateriale. Den ble sjøsatt 25. mai 1969 i Safi og mannskapet på syv var
alle fra forskjellige land. Heyerdahl valgte bevisst å sette sammen et mannskap
bestående av mennesker av forskjellige raser og nasjonaliteter med ulike
politiske og religiøse ståsteder for å vise at mennesker kunne samarbeide på
tvers av slike grenser. Av disse var det bare Heyerdahl og amerikaneren Norman
Baker som hadde erfaring med seiling og navigering. Det skulle vise seg at båten
var feilkonstruert, noe som kan ha hatt sammenheng med at båtbyggerne kun hadde
erfaring med roligere værforhold fra innsjøene langt inne i Afrika. Akterskipet
sank ned, båten fikk slagside og begynte å miste sivbunter. 18. juli bestemte
mannskapet seg for å forlate båten, da det gjensto bare rundt 1000 km av totalt
omtrent 6000.

Selv om ekspedisjonen med «Ra» ikke var vellykket, ga den likevel Heyerdahl
erfaringer som gjorde at han fortsatt mente en slik seilas kunne gjennomføres.
Det hadde blant annet vist seg at papyrusen tålte lang tid i sjøen og ga bedre
oppdrift enn mange hadde trodd på forhånd. Heyerdahl bestemte seg derfor for å
gjøre et nytt forsøk og denne gang fikk han hjelp av båtbyggere fra
Titicacasjøen i Bolivia. Deres båtbyggertradisjoner lignet mer på teknikkene fra
middelhavslandene i oldtiden enn de som hadde overlevd i Afrikas indre.
Mannskapet som la ut med «Ra II» fra Safi 17. mai 1970 besto av seks av de
opprinnelige deltakerne på den første ekspedisjonen og to nye deltakere.

12. juli kom «Ra II» fram til Bridgetown på Barbados etter å ha tilbakelagt
6100 km på 57 dager. Underveis hadde mannskapet på oppdrag fra FNs
generalsekretær tatt daglige vannprøver, og funnene ble presentert på FNs
miljøkonferanse i Stockholm i 1972. Thor Heyerdahl redegjorde også for sine
observasjoner i både kongresskomiteen og i Representantenes hus i USA, samt i
over 20 andre land. Hans miljøinnsats resulterte blant annet i at det ble
forbudt å tømme spillolje fra tankskip i sjøen.

Ekspedisjonen resulterte i boken Ra i 1970 og i 1972 hadde dokumentarfilmen med
samme navn premiere. «Ra II» ble fraktet til Oslo, hvor den står utstilt i
Kon-Tikimuseet.

Heyerdahl hadde hevdet siden Kon-Tiki at tidligere sivilisasjoner ikke så på
havet som en hindring, men som en ferdselsåre. Med «Tigris» ønsket han å
bekrefte dette nok en gang, denne gang ved å vise at Mesopotamia, Indus-kulturen
og Egypt kunne ha hatt handelsforbindelser over havet allerede i år 3000 f. Kr.
For å gjøre dette bygget han nok en sivbåt som han døpte «Tigris» etter elven
båten ble sjøsatt i. I likhet med «Ra» ble også «Tigris» bemannet med mennesker
fra mange ulike nasjoner og kulturer, og seilte under FN-flagget. Av mannskapet
på 11 hadde Norman Baker (USA), Carlo Mauri (Italia) og Jurij Senkevitsj (USSR)
seilt med Heyerdahl tidligere.

«Tigris» ble bygget i Irak av berdisiv, og byggingen ble ledet av de samme
søramerikanske indianerne som hadde hjulpet til med å bygge «Ra II». Båten ble
18 m lang og 6 meter bred, og vekten ble anslått til 33 tonn. Dobbeltmasten som
bar råseilet var 10 meter høy.

24. november 1977 begynte ferden i Al-Qurnah, byen hvor elvene Eufrat og Tigris
møtes. Til forskjell fra de tidligere seilasene Heyerdahl hadde tatt, var ett av
målene denne gang å manøvrere båten til destinasjoner bestemt på forhånd, ikke
bare flyte med strømmene og ende opp der vinden tok dem. Han lyktes med dette og
da «Tigris» hadde forlatt elva Shatt al-Arab, seilte de først til Bahrain. Dette
området var i oldtiden et viktig handelssentrum for sumererne i Mesopotamia, og
dermed et naturlig stoppested for ekspedisjonen. Videre seilte de til Muskat i
Oman, og derfra til Karachi i Pakistan.

Etter fem måneder til sjøs ønsket Heyerdahl å avslutte ekspedisjonen i Massawa i
Eritrea. Det var via denne havnen han hadde fått fraktet sivet som ble brukt til
byggingen av «Ra» og «Ra II». Dette lot seg ikke gjøre på grunn av kampene i den
eritreiske selvstendighetskrigen. Også andre steder i området rundt raste
krigshandlinger; i Somalia raste Ogaden-krigen og på den andre siden av
Adenbukta var det borgerkrig i Jemen. De gikk til slutt i land i det nøytrale
landet Djibouti etter å ha tilbakelagt 6800 km gjennom Persiabukten og
Arabiahavet. 3. april 1978 satte Heyerdahl og hans mannskap fyr på «Tigris» for
å synliggjøre sin protest mot krigshandlingene og den vestlige verdens
involvering i disse.

Ragnar Kvam jr. hevdet i sin biografi om Thor Heyerdahl at ambisjonene for denne
ekspedisjonen kan ha vært høyere enn Heyerdahl sa offentlig. Ifølge Kvam kan
målet ha vært å seile rundt Kapp det gode håp for å «livnære teorien om at det
mesopotamiske urtidsmennesket knyttet forbindelsen mellom Det indiske hav og
Atlanterhavet».

Fra 1988 til 1992 administrerte Thor Heyerdahl arkeologiske utgravninger av et
pyramidekompleks ved landsbyen Túcume på Perus stillehavskyst. Det 220 hektar
store området er et av de største og mest imponerende fornminneområdene i
Sør-Amerika. På området er det 26 pyramidelignende konstruksjoner bygget av
soltørket leire (adobe) omkring år 1100.

Det ble avdekket mange graver med fantastisk gravgods, inkludert vakre
sølvstatuetter og fjærarbeidtekstiler. Det ble også funnet indikasjoner på at
det var erfarne reisende blant Túcume-folket: det var skjell fra Ecuador og
Panama og lapis lazuli fra Chile. Utgravinger av en godt bevart adobemur
dekorert med illustrajoner i relieff av fuglemenn om bord på to store farkoster
av siv omgitt av fisk og sjøfugl var med på å forsterke Heyerdahls tro på at
søramerikanske indianere hadde lagt ut på lange sjøreiser. Disse fuglemennene
bar likhetstrekk med funn gjort på Påskeøya. Det ble også funnet et fint bevart
rorblad fra en liten balsaflåte og en krukke i sort keramikk som viser to menn
om bord på en sivbåt.

I to artikler i Aftenposten og i bøkene Ingen grenser (1999) og Jakten på Odin
(2001) – der Per Lillieström var medforfatter – hevdet Heyerdahl at guden Odin
hadde vært en reell historisk person, og var forfar til den norske kongerekken.
Heyerdahl brukte blant annet Snorres skrifter som kilde, og hevdet også at
vikingene hadde besøkt langt større deler av Amerika en det som var kjent fra
tidligere. Teorien møtte kraftig motbør.

Heyerdahl besøkte Aserbajdsjan fire ganger i 1981, 1994 , 1999 og 2000 Han hadde
lenge vært fascinert av helleristningene som kunne dateres tilbake til ca. 8–7
årtusener f.Kr. på Gobustan (ca. 60 km sørvest for Baku), og han var overbevist
om at deres kunstneriske stil var svært lik på utskjæringer funnet hjemme i
Norge. Heyerdahl mente spesielt at utseendet på båtene var svært like, da disse
var tegnet med sigdformede linjer som representerte bunnen på båten og hadde
vertikale linjer på dekk som skulle illustrerer mannskap eller kanskje hevede
årer.

Under Heyerdahls besøk i Baku i 1999 foreleste han om historien til gamle
nordiske kongene på det nasjonale vitenskapsakademiet i Aserbajdsjan. Han
snakket om nedtegnelser gjort av Snorre Sturlason i Ynglingesagaen på
1200-tallet der det fortelles at Odin kom til nord med sitt folk fra et land som
het Aser. Heyerdahl aksepterte Snorres fortelling som bokstavelig sannhet, og
mente at en høvding ledet sitt folk i en migrasjon fra øst, vestover og nordover
gjennom Sachsen til Fyn i Danmark, og til slutt slo seg ned i Sverige. Heyerdahl
hevdet at den geografiske plasseringen av det mytiske Aser eller Æsir stemte
overens med regionen i det moderne Aserbajdsjan øst for Kaukasusfjellene og
Svartehavet. «Vi snakker ikke lenger om mytologi,» uttalte Heyerdahl, «men om
realitetene i geografi og historie. Aserbajdsjanerne bør være stolte av sin
gamle kultur. Den er like rik og gammel som dem i Kina og Mesopotamia.»

Et av de siste prosjektene Heyerdahl gjennomførte, Jakten på Odin, var en
revisjon av hans Odinhypotese, hvor han innledet utgravninger i Azov i Russland,
nær Azovhavet på nordøstsiden av Svartehavet. Han søkte etter restene av en
sivilisasjon som kunne stemme med fortellingene om Odin i Snorre, et godt stykke
nord for hans opprinnelige mål i Aserbajdsjan ved Det kaspiske hav bare to år
tidligere. Dette prosjektet møtte hard kritikk og beskyldninger om
pseudovitenskap fra historikere, arkeologer og lingvister i Norge, som anklaget
Heyerdahl for selektiv bruk av kilder og en grunnleggende mangel på
vitenskapelig metode i sitt arbeid.

Hans sentrale påstander var basert på likheter i navn i norrøn mytologi og
geografiske navn i svartehavsregionen, for eksempel Azov og æser, udinere og
Odin, Ty og Tyrkia. Filologer og historikere avviser disse parallellene som rene
tilfeldigheter, og også anakronismer; for eksempel fikk ikke byen Azov dette
navnet før over 1000 år etter perioden Heyerdahl hevder æsene holdt til der.
Motstanden fra fagmiljøene hindret ikke Heyerdahl i å fremme disse påstandene
helt fram til sin død i 2002.

Heyerdahl reiste i 1982 til Maldivene i Det indiske hav etter å ha fått tilsendt
bilder av en steinstatue som lignet på dem han hadde sett på Påskeøya. Da han
året etter begynte med arkeologiske utgravinger der, fant han solorienterte
fundamenter og gårdsrom, samt statuer med langstrakte øreflipper. Heyerdahl
mente at disse funnene passet med teorien hans om en sjøfartssivilisasjon som
oppsto i det som nå er Sri Lanka som koloniserte Maldivene og senere påvirket
eller stiftet kulturene i oldtidens Sør-Amerika og på Påskeøya. Hans funn er
beskrevet i boka Mysteriet Maldivene.

I 1991 begynte han sine undersøkelser av pyramidene i Güímar på Tenerife og
erklærte at de ikke var tilfeldige steinhauger, men pyramider. Basert på funn
gjort av astrofysikerne Aparicio, Belmonte og Esteban, fra Instituto de
Astrofisica de Canarias om at pyramidene var astronomisk orientert utviklet han
en overbevisning om at de var av gammel opprinnelse og han hevdet at de gamle
menneskene som bygget dem var mest sannsynlig soltilbedere. Heyerdahl utformet
etterhvert en teori om at Kanariøyene hadde vært baser for oldtidens transport
mellom Amerika og Middelhavet.

Like før han døde, vendte han tilbake til sin forskning i Stillehavet og satte
blant annet i gang arkeologiske utgravninger på stillehavsøya Samoa.

Thor Heyerdahl møtte allerede i sin samtid motbør fra andre forskere. Han ble
ofte beskyldt for å drive pseudovitenskap, ha en selektiv metodebruk og for å
overse dokumentasjon som ikke passet hans teorier. Striden rundt Jakten på
Odin-prosjektet var på mange måter typisk for forholdet mellom Heyerdahl og
fagmiljøet. Hans teorier har sjelden vunnet noen vitenskapelig aksept, mens
Heyerdahl selv avviste all vitenskapelig kritikk og konsentrerte seg om å
publisere sine teorier i populære bøker rettet mot allmennheten. Heyerdahls svar
på kritikken var å fremstille seg som den uavhengige nytenkeren. I boken Jakten
på Odin. På sporet av vår fortid skriver han: «…jeg har aldri vært redd for å
utfordre den minoriteten av vitenskapsmenn som aldri yter noe selv. De som i
dekning av en villedende professortittel, eller krav på ekspertise, bare lever
trygt av å forsvare dogmene…»

Heyerdahls ekspedisjoner viste imidlertid også at havseilaser over lange
avstander var mulig med gamle midler og metoder. I lys av dette må han kunne ses
som en utøver av eksperimentell arkeologi. «Det gjennomslag han fikk hos
allmennheten for sitt budskap, står i en viss motsetning til det nokså
begrensede gjennomslag hans vitenskapelige bidrag fikk i internasjonale
forskningsmiljøer.» Hans viktigste arkeologiske innsats regnes for å være
utgravningene på Påskeøya.

Hans arbeid på Maldivene inneholder på flere trekk som beskrives som
karakteristiske for hans fremstillingsmåte: han overså tidligere forskning
utført i 1920-årene, og presenterte konklusjoner i strid med rapporten fra sin
egen ekspedisjons arkeolog, Arne Skjølsvold.

I ettertid har DNA-studier problematisert teorien om migrasjon fra Sør-Amerika
til Polynesia. Hovedtyngden av genetiske studier av mitokondrielt DNA (mtDNA)
peker i retning av at de første polynesiere kom fra vest. En åtte år lang
genetisk studie foretatt av Erika Hagelberg ved Cambridge University,
konkluderte i 1998 at polynesierne hadde vandret østover fra Sørøst-Asia og ikke
Sør-Amerika. Også befolkningen i Melanesia kom vestfra ifølge samme studie, men
utgjør en egen befolkning. I juli 2005 publiserte genforskere fra New Zealand
resultatene av et studium av mtDNA hos folk fra Taiwan såvel som fastlandet i
Kina. Studiene påviste at befolkningen i Polynesia hadde slektskap med
befolkningen på Taiwan, men ikke Han-kinesere fra fastlandet.

I 2007 og 2009 ble det publisert to nye forskningsrapporter ved Universitetet i
Oslo. De baserte seg på studier av mtDNA og Y-kromosom-markører, og fokuserte på
personer som var født på Påskeøya før slavehandlere ankom i 1860-årene og
begynte å blande seg med innbyggerne. Rapportene nyanserte konklusjonene fra
tidligere funn. De bekreftet at hovedtyngden av polynesiernes arvestoff kom
vestfra. Men samtidig ble det dokumentert spor av gener fra Sør-Amerika og
Europa. Folk med avstamning fra Sør-Amerika har også bosatt seg på Påskeøya før
europeernes ankomst i 1722, men de er unntakene som bekrefter regelen om
polynesiernes vestlige opprinnelse.

En DNA-studie som ble publisert i 2014 bekreftet at den genetiske bakgrunnen hos
Påskeøya-folket i hovedsak er polynesisk, med 16 % europeisk innslag og 8 % fra
amerikanske urfolk. Innslaget av arvemateriale fra amerikanske urfolk ble datert
til perioden 1280–1495.

I 2007 ble det lagt frem DNA-analyser av 50 hønseben fra Chile, karbondatert til
mellom 1321 og 1407. Forskere fant identisk arvestoff hos førkolombiske høns fra
Tonga og Amerikansk Samoa, og et DNA som nesten samsvarte på Påskeøya. Dette kan
tolkes dithen at polynesiere innførte tamhøns i Sør-Amerika, og reiste frem og
tilbake mellom Polynesia og Sør-Amerika i førkolombisk tid. I 2014 hevdet en ny
rapport at det studerte genmaterialet kan ha blitt kontaminert med moderne
arvemateriale. Spørmålet diskuteres derfor fortsatt.

Søtpoteten er kjent fra Peru 8000 f.Kr. og har vært dyrket i Sentral-Amerika
siden 3000 f.Kr. Dens kultivering antas å ha nådd Karibien og Sør-Amerika 2500
f.Kr. På Cookøyene er den dokumentert via karbon-14 datering til 1000 e.Kr., og
det antas at den nådde det sentrale Polynesia omkring år 700. Ulike bevis viser
at den ikke er blitt spredt via frø som har vært flytende over havet; dessuten
er søtpoteten i Polynesia en kultivert art som blir utbredt via vinstiklinger,
og ikke frø. Spørsmålet er da hvordan den ble utbredt i Stillehavet; den rådende
teorien er at rotveksten ble importert av polynesierne selv fra Sør-Amerika.

Også språkforskere har gått ut med kritikk av Heyerdahls påståtte lingvistiske
beviser for kulturutveksling og folkevandring. Der Heyerdahl hevder at likheter
mellom ord og navn funnet på vidt forskjellige steder viser at det har
forekommet kulturell kontakt avviser fagmiljøene dette som tilfeldigheter, og
påpeker at noen av Heyerdahls påstander bare understreker ytterligere Heyerdahls
manglende kunnskap på området.

I tillegg til alle bøkene og filmene han etterlot seg, er mye av hans forskning
tatt vare på i arkivene til Kon-Tikimuseet. Disse arkivene ble i 2011 oppført i
UNESCOs register over verdensminner.

En av Sjøforsvarets fregatter i Fridtjof Nansen-klassen har fått navnet KNM
«Thor Heyerdahl». I 1971 ble Thor Heyerdahl utnevnt til æresborger av Larvik, og
har også fått den videregående skolen i Larvik oppkalt etter seg, Thor Heyerdahl
videregående skole.

I 1999 lanserte Norges Rederiforbund «The Thor Heyerdahl International Maritime
Environmental Award», som hvert år hedrer aktører innen shipping som har
utmerket seg med innsats for maritimt miljøarbeid.

Mye av Thor Heyerdahls popularitet skyldtes hans evne til å dokumentere
ekspedisjonene gjennom filmmediet. Heyerdahl laget dokumentarfilmene Kon-Tiki
(1950, vant Oscar for beste dokumentarfilm), Galapagos (1955), Aku-Aku (1960) og
Ra (1972). Mer kuriøst spilte han pirat i den svenske langfilmen Pippi
Långstrump på de sju haven (1970).

Det svenske filmselskapet Sebra Film var Thor Heyerdahls faste filmselskap siden
ekspedisjonen til Maldivene i 1982. I selskapets arkiver i Torsby finnes mellom
200 og 300 timer opptak med og om Heyerdahl, noe av dette har aldri blitt
klippet ferdig og blitt sendt. Blant råmaterialet er det opptak fra prosjektet
Heyerdahl skulle i gang med da han døde, de arkeologiske utgravningene på Samoa.
Sebra Film står også bak mange av de aller største og mest kjente TV-seriene og
dokumentarfilmene som har blitt laget om Heyerdahl etter 1982, i samarbeid med
BBC, SVT, NRK og en rekke andre tv-selskaper. Noen titler er Mystery of the
Maldives, Easter Island – A Mystery is solved (om Påskeøya), The Pyramids of
Peru (Tucume), Thor Heyerdahl – 80 Years Young, Thor Heyerdahl – kulturer i
världen, Thor Heyerdahl, Explorer and Scientist og ikke minst den stort anlagte
The Kon-Tiki Man – i samarbeid med BBC og med Christopher Ralling som forteller.

I 2002, året da Heyerdahl døde, laget Sebra Film Jakten på Odin i samarbeid med
NRK. Heyerdahl går også igjen som en rød tråd i Sebra-produksjoner som Challenge
of the Seas and Forest of the World, Globale Future, The Climate, World of Drugs
og Culture Spans the World.

Spillefilmen Kon-Tiki hadde premiere 24. august 2012. Filmen hadde et budsjett
på 93 millioner og en totalramme på ca. 100 millioner, der de resterende 7
millionene ble brukt på markedsføring.

«Heyerdahl-byen» var et prosjekt eid av Larvik kommune som gikk over tre år med
oppstart i 2007. I styringsgruppen var det representanter for Larvik kommune,
Vestfold fylkeskommune, Innovasjon Norge, The Heyerdahl Institute, Larvik
Næringsforening og Heyerdahls familie. Budsjettet var på 3,9 millioner kroner,
og bidragsytere var Larvik kommune, Vestfold fylkeskommune og Innovasjon Norge.
Fylkeskommunen bevilget sin årlige andel på 400 000 kroner under forutsetning av
at kommunen og Innovasjon Norge bidro med sine andeler. Også Larvik har bidratt.

Prosjektet var et såkalt «generator-prosjekt» for utvikling og gjennomføring av
aktiviteter som inngikk i et helhetlig Heyerdahl-konsept for Larvik. Av konkrete
prosjekter i Heyerdahl-byen var eksempelvis et Heyerdahl-senter, hvor Tangaroa
skulle inngå som et element, utnyttelse av Heyerdahls barndomshjem,
publikasjoner med mer.

17. mai 2007 ble det kjent at Larvik kommune hadde sikret seg Thor Heyerdahls
barndomshjem for 4,7 millioner kroner. Det å sikre seg Steingata 7 var et viktig
element i satsingen for å bringe verdensborgeren tilbake til barndomsbyen.
Barndomshjemmet skulle inngå i prosjektet «Heyerdahl-byen».



https://no.wikipedia.org/wiki/Stortinget

Koordinater: 59°54′46″N 10°44′24″Ø Stortinget er Norges nasjonalforsamling. Det
består av 169 representanter valgt fra 19 valgdistrikter (fylkene). I henhold
til Grunnloven § 49 er Stortinget «folkets» instrument for å utøve den
lovgivende makt. Stortingsvalg avholdes hvert fjerde år. Stemmerett har i
hovedsak alle norske statsborgere som har fylt (eller vil fylle) 18 år i løpet
av valgåret eller før. Norge har et parlamentarisk system, som innebærer at
regjeringen er ansvarlig overfor Stortinget.

Stortingets oppgaver som nasjonalforsamling er nedfelt i Grunnloven § 75 og
omfatter blant annet lovgiving, bevilgninger (skatter, avgifter, budsjett),
kontroll av den utøvende makt (regjeringen) og drøfting av generelle politiske
spørsmål som utenrikspolitikk og reformer.

På de fleste felter regner en i dag at Stortinget er overordnet regjeringen.
Forholdet mellom statsmaktene har imidlertid endret seg over tid, og særlig i
andre halvdel av 1800-tallet var det en stadig pågående maktkamp. Resultatet av
endringer i maktforholdene har ikke alltid ført til formell endring av
Grunnloven. Det viktigste eksempelet på dette er parlamentarismen, som i praksis
ble innført i 1884, men grunnlovsfestet først i 2007. Grunnloven sier nå
uttrykkelig (§ 15) at en statsråd som har Stortingets mistillit, plikter å søke
avskjed, og at Kongen plikter å innvilge slik avskjedssøknad. Det norske
systemet baserer seg altså på at regjeringen (og de enkelte statsrådene) ikke
har Stortingets mistillit. Det er ikke nødvendig med positivt uttrykt tillit.

De oppgaver og den myndighet Stortinget har uten eksplisitt hjemmel i
Grunnloven, betraktes å ha hjemmel i konstitusjonell sedvanerett.

Stortinget konstituerer seg første virkedag (mandag–lørdag) i oktober måned
(Grl. § 68), og stortingssesjonen varer frem til senest den siste virkedag i
september det påfølgende år (Grl. § 80 annet ledd). En stortingsperiode med fire
sesjoner varer i fire år (Grl. § 71). Den tidligere ordning med at Stortinget
oppløses («hæves») av Kongen i midten av juni for å tre sammen igjen i oktober
(se tidligere Grl. § 80), samt ordningen med ekstraordinære («overordentlige»)
storting (se tidligere Grl. §§ 69-70), ble opphevet ved en grunnlovsendring i
1990. Det normale er likevel at Stortinget fratrer «senest tredje fredag i juni
måned» jf Stortingets forretningsorden § 33 annet ledd og Grl. § 80 annet ledd.
Det siste overordentlige storting ble innkalt høsten 1939 i forbindelse med
krigsutbruddet.

Stortingets offisielle behandling av saker skjer fra og med høsten 2009 alltid i
plenum. Tidligere hadde tinget to avdelinger, Odelstinget og Lagtinget, som
behandlet lovsaker og riksrettsaker.

Riksrettsordningen er endret slik at det er Stortinget i plenum som er
påtalemyndighet (mot tidligere Odelstinget), mens domstolen består av fem
høyesterettsdommere og seks lekfolk.

Lovforslag ble først behandlet i Odelstinget. Dersom det gjorde positivt vedtak,
gikk dette videre til Lagtinget, som kunne bifalle eller foreslå endring (gjerne
på formen «Odelstingets vedtak bifalles ikke. § X antas å burde lyde ...»). Når
et forslag (eller endret forslag) var vedtatt av begge ting, ble det sendt
Kongen i statsråd for sanksjon. Dersom Odelstinget og Lagtinget forble uenige,
gikk saken til behandling i plenum, der det var krav om to tredelers flertall
for gyldig lovvedtak.

Det er tolv faste fagkomiteer på Stortinget, etter at utenrikskomiteen og
forsvarskomiteen i 2009 ble slått sammen. Hver stortingsrepresentant sitter i en
komite. Alle partier skal ha en representant i kontroll- og
konstitusjonskomiteen. Små partiers medlem av denne komiteen kan velge å også
sitte i en annen komite. Komiteene er delt inn etter ulike arbeidsområder. Saker
som Stortinget skal ta stilling til, blir først sendt til de faste komiteene
hvor de behandles i arbeidsgrupper. Hvilke saker som sendes til hvilken komite
er fastsatt i Stortingets forretningsorden. Unntaket er budsjettarbeidet: Når
Regjeringens budsjettforslag kommer til Stortinget i oktober, ble det inntil
2005 nedsatt en ad-hoc arbeidsordningskomite som avgjorde hvilke
budsjettkapitler de ulike komiteene skulle behandle. I dag avgjør
presidentskapet dette sammen med de parlamentariske lederne.

Stortingets fullmaktskomite har ansvar for å godkjenne de nyvalgte
representantenes fullmakter etter valg, det vil i praksis si valgresultatet og
tildelingen av mandater fra fylkene. Valgkomiteen behandler og forhandler valg
til stortingets komiteer og presidentskapet. Den utvidede utenrikskomiteen
innkalles ved behov og særlig ved større utenriks- eller sikkerhetspolitiske
hendelser og behov. Det såkalte Europautvalget trer i funksjon dersom det
oppstår behov for å tolke konstitusjonelle forhold rundt EØS-avtalen eller
EØS-loven, og når rettsakter og direktiver fra EU skal implementeres i norsk
rett.

Arbeidsordningskomiteen behandlet fram til 2005 kapitelfordelingen og
tidsfristene for Stortingets arbeid med statsbudsjettet om høsten, men dette
ivaretas i dag av presidentskapet og de parlamentariske lederne.

Stortingspresidenten innehar det høyeste offentlige verv i Norge etter Kongen,
men har ingen særlig myndighet etter Grunnloven og er forventet å ha hevet rolle
over den daglige politikken.

Fra 2005 har det blitt valgt 169 representanter til Stortinget. Av disse velges
150 som distriktsrepresentanter og 19 som utjevningsrepresentanter. Hvert fylke
har ett utjevningsmandat til fordeling blant de partiene som kom over
sperregrensen og som ble underrepresentert ved mandatfordelingen.

Ved grunnlovsendring 10. mai 1988 ble utjevningsrepresentanter innført. Antall
stortingsrepresentanter ble bestemt utvidet fra 157 til 165 (§ 57), hvorav 157
skulle være distriktsrepresentanter og de øvrige åtte utjevningsrepresentanter
(§ 58). Listeforbund ble ikke tillatt, og det ble innført en sperregrense på 4 %
for å få tildelt utjevningsrepresentanter. Utjevningsrepresentantene ble fordelt
etter St. Laguës metode (§ 59).

Etter revisjonen i 2003 er antall representanter fra hvert valgdistrikt ikke
lenger fastsatt i Grunnloven. § 57 fastsetter det totale antall representanter,
men ikke hvor mange representanter som velges fra hver valgkrets (fylke). De 169
mandatene fordeles etter en beregning som foretas på bakgrunn av folketallet og
arealet i valgdistriktene. Fordelingen revideres av Kommunal- og
regionaldepartementet hvert åttende år (annethvert valg), neste gang foran
valget i 2021.

Stortingsvalget 2013 førte med seg borgerlig flertall og at det rødgrønne
regjeringsalternativet til Arbeiderpartiet, Sosialistisk Venstreparti og
Senterpartiet måtte overlate regjeringsmakten til Høyre og Fremskrittspartiet.
Jens Stoltenbergs andre regjering ble dermed avløst av Erna Solbergs regjering.

Det første overordentlige Storting kom sammen Katedralskolens aula i Christiania
(I Dronningens gate 15) 8. oktober 1814 for å drøfte endringene i Grunnloven som
ville være nødvendige for at landet kunne inngå i en personalunion med Sverige.
Ifølge Mossekonvensjonen skulle Christian Frederik fratre som Norges konge og
forlate landet, etter at Stortinget var sammenkalt for å forberede Unionen.
Kongen forlot landet 10. oktober og reiste til Danmark, hvor han som tronarving
ble konge i 1839. Den 4. november holdt det overordentlige Storting det
avgjørende møtet, hvor den reviderte Grunnloven ble vedtatt og Karl XIII valgt
til ny konge. Frem til 1854 holdt Stortinget til i Katedralskolens tidligere
lokaler på hjørnet av Prinsens gate og Dronningens gate. Fra 1854 til 1866 ble
møtene i Stortinget holdt i Universitetets Gamle festsal.

Dagens Stortingsbygning er tegnet av arkitekt Emil Victor Langlet og ble innviet
5. mars 1866. Byggearbeidet hadde tatt nærmere fem og et halvt år.
Stortingsbygningen gjennomgikk omfattende ombyggingsarbeider i årene 1951–1959
etter planer av arkitekt Nils Holter. Løvene som vokter adkomsten til Stortinget
– på Løvebakken – er modellert av billedhuggeren Christopher Borch og hugget i
grorudgranitt av straffanger fra Slaveriet på Akershus festning.



https://no.wikipedia.org/wiki/Mario_G%C3%B3mez

Mario Gómez García (født 10. juli 1985 i Riedlingen) er en tysk fotballspiller
av tysk-spansk opprinnelse (faren er spansk). Mario Gómez spiller for den tyske
klubben Wolfsburg. Gómez vokste opp i Unlingen, en småby i Oberschwaben.

9. mars 2004 spilte han 10 minutter for VfB i Mesterligaen i en kamp mot
Chelsea. Debuten i Bundesliga fikk han 8. mai samme år. I sesongen 2004–05
spilte han mest for klubbens andrelag i Regionalliga, der han scoret 15 mål på
24 kamper. Han fikk også 8 kamper på førstelaget.

I sesongen 2006-07 etablerte Gómez seg som en av Bundesligas toppscorere. Han
brakk imidlertid hånden i mars 2007 og røk et korsbånd i det venstre kneet. Han
gjorde comeback i mai, og scoret umiddelbart etter at han kom inn fra
reservebenken. I denne kampen vant VfB 3-2 over Bochum, og hadde dermed ledelsen
med to poengs margin før siste serierunde. Der vant de hjemme mot Energie
Cottbus, og ble dermed tyske mestre. Etter sesongen ble han kåret til Årets
spiller i Tyskland for 2007. I juli 2007 forlenget Gómez kontrakten med
Stuttgart til 2012.

I sesongen 2007-08 hadde laget problemer med å holde samme nivå som sesongen
før, men Gómez opprettholdt scoringsformen med 19 mål på 25 kamper, og kom på
andreplass på toppscorerlista, like bak Bayern Münchens Luca Toni, som scoret 25
mål.

26. mai 2009 ble han klar for Bayern München etter en overgang verdt 35
millioner euro.

Gómez har både tysk og spansk statsborgerskap, men har spilt for alle Tysklands
aldersbestemte landslag siden han var 17 år. Han debuterte på Tysklands
A-landslag mot Sveits 7. februar 2007. Tyskland vant kampen 3–1, og Gómez scoret
Tysklands andre mål.

Han fikk sin andre landskamp da han ble kom inn som innbytter for Kevin Kurányi
i en EM-kvalifiseringskamp mot San Marino, der han scoret to av Tysklands mål i
en kamp de vant 6–0.

Joachim Löw tok ut Gómez i Tysklands tropp til EM 2008. Han spilte alle tre av
Tysklands gruppekamper, men var ute av form og misset flere åpenbare målsjanser.
Etter gruppespillet gikk Tyskland over til å spille med bare en spiss, og Gómez
ble henvist til reservebenken. Han kom innpå i EM-finalen for Miroslav Klose,
men kunne ikke forhindre at Tyskland tapte 1-0 for Spania.



https://no.wikipedia.org/wiki/Madeira

Madeira er ei øy i det østlige Atlanterhavet. Den tilhører Portugal. Madeira er
videre navnet på en sjølstyrt region (Região Autónoma da Madeira), som i tillegg
består av øya Porto Santo og de to ubebodde øygruppene Selvagensøyene og
Desertasøyene.

Øyene har et samla areal på 797 kvadratkilometer (noe mindre enn Sørøya i
Finnmark) og et innbyggertall på omkring 275 000. Hovedstaden heter Funchal.

Dette samsvarer med den første sikre skriftlige omtalen av øya – på et
genovesisk kart fra 1351: «Isola della Lolegname» (den skogkledde øya). Det
finnes eldre omtaler av øyer i Atlanterhavet, som muligens kan ha vært Madeira.
Her brukes betegnelser som «Purpurøyene» og «Den røde øya». Enkelte mener at
dette refererer til safta fra dragetreet, som blei brukt som fargestoff.

Madeira utgjør, sammen med Asorene, Kanariøyene og Kapp Verde, regionen
Makaronesia. Disse øyene er alle av vulkansk opprinnelse, og oppsto i
tertiærperioden. Øyene har aldri vært landfaste, med mulig unntak for de
østligste av Kanariøyene. De var altså aldri en del av kontinentene
Europa/Afrika.

Videre har vi Selvagensøyene (Ilhas Selvagens), som også er administrert under
regionen Madeira. Avstanden (280 km) er imidlertid så stor at det kan diskuteres
om disse tilhører Madeira som øygruppe. De ligger faktisk nærmere Kanariøyene.
De største av Selvagensøyene er Selvagem Grande, Selvagem Pequena og Ilhéu de
Fora. Samla areal er rundt 3 kvadratkilometer.

Madeiras posisjon er 32° 38' nord 16° vest (hovedstaden Funchal). Dette er
omtrent på linje med både nord- og vestspissen av Afrika. Avstanden er om lag
580 kilometer fra kysten av Afrika, 860 kilometer fra Lisboa, 370 kilometer fra
Gran Canaria og 770 kilometer fra Santa Maria, den nærmeste av Asorene.

Øya Madeira har et flateinnhold på 737 kvadratkilometer. Den er om lag 58
kilometer lang og 23 kilometer på det breieste. Øya er svært fjellrik; 90
prosent av arealet er på over 500 meters høyde, og en tredel på over 1000 meter.
En fjellkjede danner øyas lengdeakse og deler den tydelig i en nordlig og en
sørlig halvdel, blant annet med nokså ulikt klima. Det høyeste punktet er Pico
Ruivo på 1861 meter. Fra fjellkjeden stråler det ut sidearmer, og mellom disse
løper det dype raviner og daler. Det som i luftlinje ser ut som ei kort avstand,
kan i den virkelige verden være lange distanser ned i og opp av dalbunner.
Madeiras topografi sammenliknes ofte med et papirark som er krølla sammen.

Den vestlige delen av fjellkjeden danner et høyfjellsplatå, Paúl da Serra, på
rundt 22 kvadratkilometer i en høyde av ca. 1400 meter. I øst avsluttes øya med
spissen Ponta de São Lourenço. Her er klimaet svært mye tørrere enn ellers, og
floraen er svært sparsommelig.

Øyas kystlinje består i hovedsak av bratte klipper. Så langt som 100 meter under
dagens havnivå har Madeira omtrent samme form som den vi ser på kartet. Ved byen
Câmara de Lobos, vest for Funchal, ligger klippa Cabo Girão, som stuper 580
meter rett ned mot ei lita «strand». Dette er verdens nest høyeste havklippe.

Madeira-øyene er alle vulkanske. De ligger i nordenden av den afrikanske
kontinentalplata, men har aldri hatt landkontakt med Afrika. Øyene har utvikla
seg på det som i geologien kalles varmepunkt, og de er en del av den delvis
undersjøiske fjellkjeden Madeira–Tore, som strekker seg til det undersjøiske
fjellet Tore, 30 mil vest for Lisboa.

Selvagensøyene er geologisk nærmere Kanariøyene, og er dermed atskillig eldre
enn Madeira for øvrig. Her kan den vulkanske aktiviteten ha starta så langt
tilbake som for 27 millioner år sia.

Klimaet på Madeira er subtropisk, stabilt og behagelig varmt, ofte karakterisert
som «evig vår» (et ord som også spiller på at en finner blomstring nesten året
rundt). Klimaet styres av høytrykket over Asorene, en av de mest stabile
værfaktorer i hele Atlanterhavet. Et avvik med sterkt lavtrykk over Asorene 19.
februar 2010 skapte en meget sterk værfront som 20. februar skylte inn over
Madeira og skapte en flomkatastrofe.

Fjellkjeden som går øst-vest langs øya, gjør at klimaet er noe forskjellig i
nord og sør. Passatvinden, som blåser fra nordøst, treffer øyas nordkyst. Den
varme og fuktige sjølufta tvinges opp i kaldere lag og kondenserer til tåke og
eventuelt nedbør. Samtidig beskyttes sørsida mot både vind og nedbør. Funchal
har dermed en årsnedbør på bare 500–600 millimeter, mot over 3000 mm i
høyereliggende strøk som er eksponert mot nord.

Middeltemperaturen i Funchal varierer fra 18°C i januar til 26°C i august.
Maksimumstemperaturen kan om sommeren komme opp i rundt 35°C, når tørr vind
(leste) blåser fra Nord-Afrika.

Om vinteren kommer nedbøren som snø i høyfjellet. Den kan bli liggende til ut i
mars. I tidligere tider blei snø samla og lagra i kunstige huler for seinere å
brukes til is på hotellene.

Madeira har en svært rik flora og betegnes ofte som «den grønne øya» eller
«blomsterøya». Undersøkelser viser at det sannsynligvis var noe under 800 ulike
arter av bregner og blomsterplanter. Seinere er det importert mer enn 540 arter,
som kan sies å ha slått seg ned på øya. Reine hageplanter er da ikke medregna.

I tillegg finnes det (omtrentlige tall) 500 arter av alger, 450 av sopp, 450 av
lav, 170 av levermoser og 320 av moser.

Av de opprinnelige plantene regnes 118 som endemiske for øygruppa. Videre er det
69 som er endemiske for Makaronesia.

Et spesielt trekk er urskogene av laurbærtrær. Det er funnet fossiler som viser
at disse skogene er flere millioner år gamle. Slike skoger fantes i
tertiærperioden over store deler av Europa. Disse og andre varmekjære planter
trakk seg etter hvert sørover, og mange døde ut. Økologien har fortsatt å endre
seg rundt Middelhavet, og laurbærskog finnes nå stort sett bare på Asorene,
Madeira og Kanariøyene. (Kapp Verde har for tørt klima.) Også på øyene har
urbanisering og avskoging redusert omfanget av disse skogene, og de gjenværende
områdene på Madeira er verna gjennom Unescos verdensarvprogram.

Pussig nok er mange av de plantene som på bilder framstår som mest typisk for
Madeira, importerte arter. Det gjelder f.eks strelitzia (papegøyeblomst), ulike
arter av protea, Agapanthus praecox (Afrikas blå lilje), hortensia og ymse
orkideer.

Dyrelivet på Madeira kan virke sparsommelig. Avstanden til fastlandet har vært
sterkt begrensende for hvilke større dyr som kan ha kommet til øyene «av seg
sjøl». Det antas imidlertid at det finnes i overkant av 3300 arter, og at rundt
900 av disse er endemiske, altså i hovedsak lokale.

Før menneskene kom til Madeira, fantes det antakelig ingen ikke-flygende
landpattedyr på øyene. Et mulig unntak er en museart, som en har funnet fossiler
av på halvøya Ponta de São Lourenço (muligens Mus musculus). Den er nå utdødd,
kan hende utkonkurrert av andre musearter, som kom med skip. Av andre
«originale» pattedyr finnes tre flaggermusarter. Alle øvrige landpattedyr må
regnes som innført av mennesker (rotter, mus, kaniner, ulike husdyr). Det har
også vært forsøk med å importere hjortedyr for jakt, men dette har ikke vært
noen suksess.

Ellers finnes ei rekke seler og hvaler i havområdene rundt Madeira. Viktigst å
nevne er nok middelhavsmunkeselen (Monachus monachus), på portugisisk lobo
marinho (sjøulv). Disse var det opprinnelig overflod av, men jakt har gjort den
svært utryddingstrua. På verdensbasis antas bestanden å være på under 500
individer, av disse holder rundt 20 til ved Desertasøyene.

Det er mellom 40 og 50 fuglearter som holder fast til på de madeiranske øyene.
Her kan nevnes et utvalg:

Som mange andre øyer på disse breddegrader har Madeira sin endemiske
firfisleart, Teira dugesii (lokalt navn: lagartixa). Dette er den eneste
krypdyrarten på øyene. Til gjengjeld er den svært vanlig og finnes med et stort
utvalg farger.

Frosker (iberisk sjøfrosk; Rana perezi) er ikke uvanlig. De er opprinnelig
importert som mat, men enkelteksemplarer har rømt og den lever nå vilt over det
meste av øya.

Ferskvannsfisk finnes det lite av. Ål kan tidvis påtreffes i elvene. Det foregår
en del oppdrett av ørret, og rømt fisk herfra finnes til tider i elver og
levadaer.

(Se ellers artiklene om Porto Santo, Desertasøyene og Selvagensøyene om særegent
dyreliv der.)

Da portugiserne oppdaget Madeira i 1419 var øya helt ubebodd av mennesker, uten
noen urbefolkning i det hele tatt. Øya ble befolket av portugisere, spesielt
bønder fra Minho-regionen. Dette betyr at befolkningen på Madeira (portugisisk:
Madeirenses), er etnisk portugisiske, selv om de har utviklet sin egen distinkte
regionale identitet og kulturelle karaktertrekk.

Regionen har en samlet befolkning på i underkant av 250 000 innbyggere, de
fleste av disse bor på hovedøya Madeira hvor befolkningstettheten er 337/km ².
Det bor imidlertid bare rundt 4500 mennesker på Porto Santo hvor
befolkningstettheten er 112/km ² .

Madeira har ingen urbefolkning. De første menneskene kom med skip og traff på
øyene nokså tilfeldig. Enkelte arkeologiske funn kan tyde på at dette har skjedd
så langt tilbake som for flere tusen år sia. Det finnes også eldre omtaler i
skriftlige kilder, som kan vise til Madeira. For eksempel omtaler Plinius
«Purpurøyene» med en passende posisjon i forhold til «Lykkeøyene», som var
datidas betegnelse på Kanariøyene.

Som den første sikre skriftlige kilden regnes imidlertid et kart fra Genova i
1351. Her er avmerka både det som kalles «Isola della Lolegname» (den skogkledde
øya) og, like ved sida av, «Porto Séo» (altså Porto Santo).

Tidlig på 1400-tallet blei Portugal ei stormakt på havet. I 1418 blei João
Gonçalves (med tilnavnet Zarco) og Tristão Vaz Teixeira satt til å lede en
ekspedisjon til Guinea-kysten i Afrika. De blei tatt av en storm, og endte opp
på det de kalte Ilha da Madeira («den skogkledde øya)». De valgte imidlertid å
søke ly på den mer oversiktlige naboøya, som de kalte Porto Santo («den hellige
havna»), før de vendte tilbake til hjemlandet. Året etter dro de, sammen med
Bartolomeu Perestrello, i ledelsen for en ny ekspedisjon. Denne gangen var målet
Madeira.

I 1425 blei Madeira og Porto Santo formelt en provins under Portugal. Denne blei
delt i tre soner under ledelse av hver sin kaptein, nemlig Zarco (med base i
Câmara de Lobos, og seinere i Funchal), Teixeira (base i Machico) og Perestrello
(på Porto Santo). I 1440 blei Machico erklært som hovedstad.

Madeira var altså kledd med med mye skog, særlig laurbærtrær. Dette
vanskeliggjorde dyrking, og bosetterne satte tidlig i gang med skogrydding, både
ved hogst og svære branner. Aska fra brannene gjorde jorda svært fruktbar, og i
noen år leverte Madeira hvete til Lisboa. Fortjenesten på denne handelen var
imidlertid ikke stor nok, og i 1460 blei de første sukkerroene planta. Sukker
var på denne tida en luksusvare i Europa, og den gav høy profitt. Til å arbeide
på plantasjene innførte en slaver fra Nord-Afrika.

I siste halvdel av 1400-tallet blei de første levadaene konstruert, kanaler som
sikra vanning av plantasjene og kraft til møllene.

Sukkerhandelen var svært lønnsom, og Funchal vokste fort. Ved starten på
1500-tallet hadde byen allerede rundt 5000 innbyggere, slaver inkludert. I 1516
blei katedralen (Sé) i Funchal innvia.

På begynnelsen av 1600-tallet fikk sukkerprodusentene på Madeira sterk
konkurranse fra Brasil og Vestindia. Flere og flere gikk derfor over til
vindyrking. Det tok imidlertid ei tid før dette blei en suksess. En viktig årsak
var Portugals økonomiske og politiske forfall på slutten av 1500-tallet, noe som
førte til at den spanske kong Filip 2. i 1581 også blei konge av Portugal (som
Filip 1.). Under spansk herredømme blei forsvarsverkene på Madeira og Porto
Santo forsterka kraftig. Vinhandelen blei derimot motarbeidd, ettersom Spania
hadde en hjemlig produksjon å verne. Tømmereksporten økte på denne tida, da det
var stort behov for tømmer til skip, blant annet til Den spanske armada.

På 1600-tallet blei sukker bytta ut med vinranker på stadig flere steder. Etter
hvert utvikla en også teknologi som sikra en stabil kvalitet på vinen, og rundt
1700 var det vi i dag kaller madeiravin et faktum.

I 1660 vedtok England at all vineksport til britiske kolonier skulle gå via
engelsk havn, men i 1663 blei Madeira unntatt fra regelen. Dette medførte at øya
fikk nærmest monopol på vinhandel med Nord-Amerika. Forholdet mellom Portugal og
England blei styrka av ekteskapet mellom kong Karl 2. og Katerina av Bragança,
datter av Johan 4.

Handelen på Madeira blomstra igjen. Portugal bygde på ny opp en kraftig marine,
som kunne beskytte mot pirater, og på midten av 1700-tallet blei mye av
festningsverkene i Funchal revet. For handelsnæringen så alt lyst ut. I 1748
blei imidlertid hovedstaden ramma av et kraftig jordskjelv, som ødela store
deler av byen.

I 1759 blei jesuittene utvist fra Portugal. De eide store jordområder på
Madeira, og disse blei nå solgt til privatpersoner. Dette åpna for utvidelse av
vinmarkene. Handelen blomstra fortsatt, men det betydde ikke gode tider for alle
øyas innbyggere. Under den amerikanske uavhengighetskrigen sank etterspørselen
etter vin. Samtidig blei korntrafikken motsatt vei – til Madeira – redusert, noe
som førte til både fattigdom og sult blant arbeidere og bønder. Dette stod i
kontrast til rikdommen i den britiske befolkninga på øya.

Det portugisisk-britiske samarbeidet fortsatte. Under Napoleonskrigene tidlig på
1800-tallet var Frankrike og Storbritannia i strid. Da Portugal nekta å delta i
Frankrikes blokade av britiske havner, angrep franske styrker Lisboa i 1807.
Britiske styrker blei satt inn for å forsvare Portugal, og kongefamilien blei
evakuert til Brasil. Fra 1807 til 1814 hadde britene flere tusen soldater
stasjonert på Madeira, i realiteten var øya okkupert. Etter hvert trakk britene
deler av styrkene tilbake, og da Napoleon var slått, kom Madeira igjen under
portugisisk styre.

1800-tallet var, som så mange andre steder, prega av store ulikheter mellom
befolkningsgruppene. Mange av de rike blei stadig rikere, og mange av Madeiras
herregårder (quintas) skriver seg fra denne perioden. For fattigfolk var
utviklinga gjerne motsatt, en tendens som blei styrka av krig, uro,
naturkatstrofer og epidemier. I 1803 blei Funchal utsatt for en svær flom som
drepte 600. I 1852 tok en koleraepidemi livet av 7000 innbyggere. Det samme året
– og igjen i 1873 – gikk det pest i øyas vingårder.

Det blei nå tatt noen tiltak for å gjøre Madeiras økonomi mindre ensidig
avhengig av vindyrkinga. Noen steder gikk en tilbake til sukker, andre steder
blei det planta bananer. Håndverk som kurvfletting og broderi blei etter hvert
viktige tilleggsnæringer.

Turismen på Madeira regnes å ha oppstått ved at velstående briter besøkte øya på
veg til eller fra koloniene. Dette skjedde i økende grad utover andre halvdel av
1800-tallet. I begynnelsen bodde gjestene på private herregårder, men mot
århundreskiftet blei de første luksushotellene bygd. Turismen hadde også en
positiv effekt på næringer som broderi og kurvfletting. Madeira kunne imidlertid
bare nås med skip, eller etter hvert – de enda mer kostbare – sjøflyene. Det var
først med åpninga av flyplassene på 1960-tallet at det blei grunnlag for
masseturisme.

I Portugal vokste den republikanske bevegelsen i styrke rundt 1900. I 1910 måtte
den siste portugisiske kongen, Manuel 2., dra i eksil. Portugal blei republikk,
og Madeira en del av den.

Tyskland var på denne tida på frierføtter for å utfordre de britiske
privilegiene på Madeira. Dette fikk en rask slutt ved utbruddet av første
verdenskrig. Portugal forholdt seg imidlertid nøytral de første krigsåra, men
gav i 1916 etter for britiske krav om å konfiskere tyske skip som befant seg i
portugisiske havner. Dette førte til at Tyskland erklærte krig. På Madeira blei
all tysk eiendom konfiskert. Til gjengjeld ble Funchal flere ganger angrepet fra
tyske ubåter.

I 1926 førte et statskupp til et militærdiktatur i Portugal. Dette varte – i
litt ulike varianter – til et nytt kupp i 1974 gjeninnførte demokratiet
(Nellikrevolusjonen).

I 1931 vedtok regimet en lov som nærmest gav noen utvalgte plantasjeeiere
monopol på all handel. To lokale banker gikk konkurs, og folk tapte sparepengene
sine. Dette førte til raseri og streiker. Det lokale militæret gjennomførte et
kupp, men tropper fra fastlandet reetablerte raskt sentralmaktas herredømme.
Salazar-regimet blei aldri populært på Madeira.

Under andre verdenskrig var Portugal (og dermed Madeira) nøytralt. Den hadde
derfor stort sett bare indirekte innflytelse på Madeira. 2000 briter fra
Gibraltar oppholdt seg under krigen på Madeira som flyktninger.

Etter at Salazar-regimet blei kasta i 1974, fikk Det portugisiske
kommunistpartiet (som hadde vært forbudt) og venstresida for øvrig økt
tilslutning. På Madeira førte dette til en reaksjon ved at ei høyreekstrem
separistgruppe blei etablert. Den utførte flere terrorhandlinger og erklærte
Madeira som uavhengig stat.

Dette fikk ingen langvarig betydning. I 1976 blei det enighet om å etablere
øygruppa som en sjølstyrt politisk region med egen regjering og eget parlament.
Alberto João Jardim fra det sosialdemokratiske partiet PSD vant det første
lokalvalget, og han er blitt gjenvalgt som president heilt fram til nå.

Etter diktaturets avvikling har øyene opplevd kraftig modernisering både
sosialt, økonomisk og infrastrukturmessig.

Republikken Portugal består sia 1976 av kommunene på fastlandet og to autonome
regioner, nemlig Madeira og Asorene.

Regiao Autónoma da Madeira omfatter øyene Madeira, Porto Santo, Desertas og
Selvagens med holmer og skjær.

Madeira har et eget regionsparlament med lovgivende myndighet. Det har 59 valgte
representanter. I utenriks- og forsvarsspørsmål er Madeira underlagt de
nasjonale myndighetene. Ettersom Portugal er EU-medlem, er EUs regelverk
styrende og begrensende for regionmyndighetenes virke.

PSD har heilt sia det første valget i 1976 hatt reint flertall, og Alberto João
Jardim har vært president (Presidente do Governo Regional) heile tida.
Presidenten leder ei regjering bestående av ham sjøl, visepresidenten og seks
regionalsekretærer (Secretários Regionais).

Fra Madeira velges seks representanter til det portugisiske parlamentet
(Assembleia da República).

Som Portugal for øvrig er Madeira delt inn i kommuner (município), 11 i tallet.
Disse er igjen inndelt i mindre enheter, freguesias.

1) inkluderer Selvagensøyene, som tilhører Se freguesia 2) inkluderer
Desertasøyene, som tilhører Santa Cruz freguesia

Madeiras flagg er delt i tre loddrette felt i henholdsvis blått, gult og blått.
Disse symboliserer øya som er omgitt av det blå havet. I midtfeltet er et rødt
og hvitt kristusordenkors. Flagget ble innført i 1978.

Madeiras våpen har i midten et skjold med flaggmotivet. Skjoldet holdes av to
munkeseler og har en armillarsfære på toppen. Under skjoldet står mottoet Das
ilhas as mais belas e livres, «Den vakreste og frieste blant øyer».

Øyene har to internasjonale flyplasser: På Madeira ligger Madeira lufthavn (også
kalt Funchal lufthavn) (FNC) ved byen Santa Cruz øst for hovedstaden, og på
Porto Santo ligger Porto Santo lufthavn (PXO). Flytida mellom de to er ca. 15
minutter.

Madeiras plassering i forhold til de atlantiske vindsystemene er svært gunstig.
Øyene har sia oppdagelsen vært et viktig hvile- og bunkringssted på vegen mellom
Europa og Amerika. Fortsatt er Madeira et naturlig sted å stikke innom for
seilskip på langtur.

Det går daglig ferge mellom Funchal og Porto Santo. For øvrig er det et utstrakt
båttilbud for turister, med alt fra hypermoderne trimaraner til en kopi av
Columbus' Santa Maria.

Det er ingen jernbane på Madeira. En periode var det ei linje mellom Funchal
sentrum og forstaden Monte høyere opp i fjellsida, men denne blei nedlagt etter
flere uhell.

Madeira har vært prega av smale, bratte og svært svingete veger. Inntil for noen
tiår sia måtte busser på enkelte strekninger rygge midtvegs i de krappeste
svingene. De seinere åra har det imidlertid vært ei storslått utbygging av
hovedvegnettet (Via Rapids) med mange tunneler og bruer. Nå går det dermed raskt
å komme seg fram på hovedstrekningene, mens de gamle vegene (noen av dem er også
utbedra) er til lokaltrafikk.

Det er i de seinere år etablert to taubaner i Funchal, men prisnivået gjør at
disse neppe brukes til annet enn turisttrafikk. Ved en del turiststeder som
ligger på høye klipper, er det etablert taubaner eller andre innretninger for å
frakte gjestene ned til badehus ved sjøen.

Madeira har to lag i toppen av det portugisiske ligasystemet, Marítimo og
Nacional.

Marítimo har kommet til UEFA-cupen ved noen anledninger og har der slått lag som
Juventus, Leeds og Rangers FC. I 2003–04 ble Nacional nummer 4 i den
portugisiske ligaen, lagets beste plassering gjennom tidene.

Cristiano Ronaldo er opprinnelig fra Madeira og spilte på Nacional tidlig i
karrieren.

I de senere årene har Madeira kunnet vise til gode resultater i profesjonell
basketball. CAB Madeira, særlig kvinnelaget, har vunnet flere titler. Madeira
Andebol SAD, øyas eneste profesjonelle handball-lag, har hatt en viss suksess
nasjonalt.



https://no.wikipedia.org/wiki/Nord-Irland

Nord-Irland er en del av Det forente kongerike Storbritannia og Nord-Irland, og
ligger nordøst på øya Irland. Nord-Irland grenser i sør og vest til republikken
Irland. Belfast er hovedstad. Per 2011 var befolkningen 1 810 863, som utgjør
omtrent 30 % av øyas totale befolkning og omtrent 3 % av befolkningen i Det
forente kongerike Storbritannia og Nord-Irland.

Nord-Irland var under den tidlige britiske okkupasjonen fra 1600-tallet det
området av Irland som utviste størst motstand mot okkupasjonsmakten, og det ble
derfor en styrt politikk å sende britiske, i hovedsak skotske, og protestantiske
nybyggere til provinsen Ulster for å endre befolkningssammensetningen og derved
redusere den lokale motstanden mot den britiske okkupasjonsmakten.

Nord-Irland som politisk enhet ble opprettet i 1921, da den til da
britisk-okkuperte øya Irland ble delt i det britisk styrte Nord-Irland og det
etter hvert selvstendige Sør-Irland. I motsetning til den sørlige delen av øya,
som skulle bli til den irske fristaten i 1922, ønsket flertallet av befolkningen
i Ulster å forbli i Storbritannia. De fleste av disse var protestantiske
etterkommere av kolonister fra Skottland. Et betydelig mindretall ønsket et
forent Irland uavhengig av britisk styre og de fleste av disse var katolikker.

Fra slutten av 1960-årene fulgte en tre tiår lang voldelig konflikt mellom de to
samfunnsgruppene og den britiske stat. Konflikten krevde mer enn 3 500
menneskeliv. Langfredagsavtalen i 1998 var et stort skritt fremover i
fredsprosessen, selv om sekterisme fremdeles er et stort samfunnsproblem.

Siden undertegnelsen av Langfredagsavtalen i 1998, er Nord-Irland i stor grad
selvstyrt. I henhold til avtalen kan Nord-Irland samarbeide med resten av Irland
på enkelte politiske områder, mens andre felt fremdeles er forbeholdt den
nasjonale regjeringen i Storbritannia. Nord-Irland sender 18 representanter til
parlamentet i London.

Administrativt er Nord-Irland delt i 26 distrikter. Distriktene er fordelt på
seks av ni grevskap (counties) i den tidligere irske provinsen Ulster. De seks
grevskapene er:

Tradisjonelt har jordbruk og industri (skipsbygging, tekstilindustri) hatt stor
betydning for Nord-Irlands økonomi. Men de seneste strukturforandringene, den
indre uroen og den perifere beliggenheten, har medført mange nedleggelser, og
Nord-Irland blir regnet som et økonomisk problemområde på De britiske
øyer.[hvem?]



https://no.wikipedia.org/wiki/Monaco

Fyrstedømmet Monaco (Munegu på monegaskisk) er verdens nest minste land. Det
ligger inntil Frankrikes kyst og Middelhavet ved den franske rivieraen (Côte
d'Azur).

Landet består hovedsakelig av byområde. Monaco er et av verdens mest folketette
land. Bydelen Monte-Carlo, med Hôtel de Paris, Casino de Monte-Carlo og
hovedgaten Boulevard d'Italie, strekker seg langs kysten i retning av Italia.
Gamlebyen ligger på en høy og bratt halvøy, hvor slottet og det oseanografisk
museet ligger.

Fyrst Albert II etterfulgte sin far som monark 6. april 2005. Albert II fører
tittelen suveren fyrste av Monaco, marki av Baux. Selv om Fyrst Albert II er en
konstitusjonell monark i et representativt demokrati har han en stor politisk
makt.

Monaco krever ikke skatt på personlig inntekt, har lave bedriftsskatter og
landet er velkjent som et skatteparadis.

Monaco er verdens nest minste land, verdens minste land er Vatikanstaten. Monaco
ligger ved Middelhavet, nær den italienske grensen og er omringet av Frankrike
på tre sider.

Monaco består nesten bare av byområde. Monaco er delt inn i fire seksjoner
(quartiers), Monaco-Ville (gamlebyen), La Condamine (havneområdet), Monte Carlo
(viktigste boligområde og casinoet) og Fontvieille (nybygd). Det høyeste punktet
i Monaco (140 moh.) ligger i sydskråningen av Mont Agel.

Grunnlagt som en genovesisk koloni i 1215. Monaco har blitt styrt av ætten
Grimaldi siden 1297, da François Grimaldi inntok festningen som beskyttet byen,
forkledd som en munk. Det eneste unntaket var i perioden 1789–1814, da Monaco
var under fransk kontroll. Etter Wienkongressen ble Monaco protektorat av
Sardinia frem til 1860. Monacos suverenitet ble anerkjent av den
fransk-monegaskiske traktaten av 1861.

Fyrsten var eneveldig frem til grunnloven ble undertegnet i 1911. I juli 1918
ble det undertegnet en avtale som gav Frankrike et begrenset ansvar for å
beskytte Monaco. Avtalen innebar at Monacos politikk måtte være koordinert med
franske politikere, militære og økonomiske interesser.

En ny grunnlov ble undertegnet i 1962 som fjernet dødsstraff, sikret kvinner
stemmerett og etablerte en høyesterett for å sikre rettssikkerheten.

Siden 1911 har Monaco blitt styrt som et konstitusjonelt monarki med fyrsten som
statsoverhode. Statsministeren er den utøvende makt, han styrer en regjering på
4 personer. Statsministeren er en fransk statsborger utnevnt av Fyrsten blant
kandidater foreslått av de franske myndigheter. Etter grunnloven fra 1962 deler
fyrsten sin makt med Nasjonalrådet, som blir valgt for 5 år av gangen.

Byen Monaco blir styrt av kommunestyret med 15 valgte representanter ledet av
borgermesteren.

Rally Monte-Carlo er en begivenhet organisert hvert år av Automobile Club de
Monaco. Rallyet finner sted langs den franske rivieraen i Monaco og sørøstlige
Frankrike.

AS Monaco FC er en fotballklubb fra Monaco som spiller i den franske
toppdivisjonen Ligue 1. Klubben ble stiftet i 1919, og ble profesjonell i 1948.
Til tross for å komme fra Monaco, som er et land utenfor Frankrike, er den en av
Frankrikes mest suksessfulle klubber, med syv ligatitler og fem cuptitler.



https://no.wikipedia.org/wiki/Jernbanen_i_Norge

Jernbanen i Norge består av rundt 4219 km med normalspor (1435 mm), hvorav 2470
km er elektrifisert og 246 kilometer er dobbeltspor. På det norske
jernbanenettverket finnes det totalt 733 tunneler og rundt 2577 broer. Ca. 30
prosent av nettet tåler hastigheter på mer enn 100 kilometer i timen, og rundt
fire prosent av dette igjen er tilpasset hastigheter på mer enn 160 kilometer i
timen.

Jernbaneverket var en statlig eid forvaltningsetat som i perioden
1.12.1996-31.12.2016 hadde ansvaret for å bygge og vedlikeholde det nasjonale
jernbanenettet; en oppgave som fra 1.1.2017 er overlatt statsforetaket Bane Nor
SF. Etter EUs liberalisering av jernbanesektoren er etablert flere togselskaper
innenfor passasjer– og godstrafikk. Disse selskapene inkluderer NSB AS
(tidligere Norges Statsbaner), NSB Gjøvikbanen AS, NSB Anbud, CargoNet AS
(tidligere NSB Gods), Flytoget AS, Hector Rail AB, TÅGAB, Tågkompaniet;
Cargolink (avviklet per 2017), Green Cargo (tidligere SJ Gods), SJ AB (tidligere
Statens Järnväger), Grenland Rail AS og MTAB (Malmtrafikk AB).

Norges første jernbane antas å være den 1400 meter lange hestejernbanen
Damtjern-Storflåtan på Krokskogen, som var et ledd i en lengre transportkjede
for tømmer fra Land og Valdres til Oslo. Denne banen ble tatt i bruk i 1805 og
antagelig nedlagt i 1849.

Den neste jernbanen var antagelig den som ble anlagt på Blaafarveværket på
1820-tallet av den tyske bergmesteren Karl Friedrich Böbert. Dette var en
gruvejernbane med hestedrift og støpejernssviller som ble brukt til å
transportere malm.

Omtrent samtidig ble den 1200 meter lange Gjøsbubanen på Otteidanlegget i Marker
i Østfold bygget. Dette var et kombinert kanal- og jernbaneanlegg som
muliggjorde tømmertransport mellom innsjøene Store Le og Øymarksjøen. Vognene
ble trukket opp ved hjelp av et opphalingsspill, først drevet av hester eller
okser, fra 1854 av en stasjonær dampmaskin. Banen var i bruk fra 1825 til 1926.

Mortsjølungen-Tvillingtjern-banen (også kjent som Grasmobanen) var også en kort
bane for å frakte tømmer mellom to vassdrag, nemlig mellom Mangenvassdraget og
Haldenvassdraget. Banen ble åpnet i 1849 og var i drift fram til 1931. Til å
begynne med ble vognene trukket av hester. Fra 1918 ble det anvendt et
motorisert wiretrekk. Banen var ca. 1400 meter lang.

Arbeidet med Norsk Hoved-jernbane (også benevnt Hovedbanen), den første norske
jernbanen for offentlig transport, ble ledet av engelskmannen Robert Stephenson,
sønnen til George Stephenson, som hadde konstruert den aller første offentlige
jernbanen i verden. Anleggsarbeidet startet i 1851 og banen ble åpnet 1.
september 1854. Banen går fra Oslo til Eidsvoll. Finansieringen av anlegget
skjedde ved å utstede aksjer for 2,2 mill. spesiedalere der halvparten ble
skaffet til veie av engelske aksjonærer og den andre halvparten av norske,
hvorav staten stod for litt over halvparten. Hovedbanen var fram til 1926 et
aksjeselskap der Staten riktignok med årene skaffet seg flere og flere av
aksjene. Hovedbanen var derfor formelt en privatbane og ble ikke en del av
Norges Statsbaner før 4. mars 1926.

På kontinentet ble det anlagt en rekke jernbaner på midten av 1800-tallet, de
aller fleste av engelske jernbaneingeniører som brukte blåkopier av engelske
jernbaner, hvilket i disse landene medførte at jernbanene var venstrekjørte,
tom. i Frankrike. Grunnen til at det ikke ble tilfelle i Norge var rett og slett
at her var det bare enkeltsporede jernbaner. Og etter at Norge fikk vedtatt
høyretrafikk på bilveiene på 1880-tallet var det ikke noe problem for NSB å
etterfølge dette, ettersom det dengang ikke var noen dobbeltsporede jernbaner i
landet.

Etter åpningen av Hovedbanen, fattet man interesse for at det kunne bygges
offentlige jernbaner flere steder i Norge. I første omgang så man på jernbaner
som ett blant flere ledd i en lengre transportåre, gjerne kombinert med
transport til vanns. Hovedbanen knyttet sammen Mjøsa med Oslofjorden, og
lignende hensyn lå til grunn for flere av de banene som Stortinget fra og med
1857 gjorde vedtak om. I den byggeperioden som varte fram til 1883, ble samtlige
statsbaner organisert som aksjebaner der private ble innbudt til å tegne aksjer
som kunne gi utbytte hvis overskudd, men ingen innflytelse ellers over banenes
drift. Stortinget krevde at det måtte tegnes en viss andel aksjer for et
baneprosjekt, før Stortinget vedtok banen og bevilget den resterende del av
anleggskapitalen.

I årene mellom 1862 og 1883 åpnet man en rekke mer eller mindre løsrevne
banestrekninger i hele Sør-Norge. Det startet med Hamar-Grundsetbanen og
Kongsvingerbanen i 1862. Deretter fulgte Størenbanen, Randsfjordbanen,
Drammenbanen, Rørosbanen, Jærbanen, Smaalensbanen, Hedmarksbanen, Meråkerbanen,
Drammen-Skiensbanen og endelig Vossebanen. 1563,4 km offentlig jernbane var tatt
i bruk. I 1883 ble det en pause i byggingen av flere jernbaner, og samme år ble
det iverksatt en ny administrativ ordning for statsbanene med en hovedbestyrelse
i Kristiania og seks distriktsadministrasjoner i Kristiania, Drammen, Hamar,
Trondheim, Stavanger og Bergen. Betegnelsen «De norske Statsbaner» ble tatt i
bruk i 1883, og i desember 1885 anvendes betegnelsen «Norges Statsbaner» for
første gang.

Selv om staten etter noe blandede erfaringer med modellen Hovedbanen ble bygget
etter, ville ha kontroll med norsk jernbanebygging selv, ble det i perioden
1892–1956 åpnet en rekke private offentlige jernbaner i Norge. Noen av disse ble
bygget ut fra transportbehovet til enkeltbedrifter, mens andre ble til som
ordinære offentlige jernbaner som skulle tjene et bestemt distrikt. Først ut var
Sulitjelmabanen som ble åpnet på strekningen Sjøntså-Fossen i 1892 og forlenget
til Hellarmo året etter. Deretter fulgte Nesttun-Osbanen (1894),
Lillesand-Flaksvandbanen (1896), Urskog-Hølandsbanen (1896–1898),
Tønsberg-Eidsfossbanen (1901), Holmestrand-Vittingfosbanen (1902), Valdresbanen
(1902–1906), Lierbanen (1904), Dunderlandsbanen (1904), Grimstad-Frolandbanen
(1907), Thamshavnbanen (1908–1910),Rjukanbanen (1909), forlengelse av
Sulitjelmabanen til Fagerli (1915), Askim-Solbergfossbanen (1918) og endelig
forlengelsen av Sulitjelmabanen til Finneid i 1956. Hølandsbanen, Valdresbanen,
Dunderlandsbanen og Frolandbanen ble senere overtatt av NSB og er senere
nedlagt, bortsett fra Dunderlandsbanen som er blitt en del av Nordlandsbanen.
Privatbanene som var bygget for en bestemt bedrifts behov holdt seg lengst i
drift (Sulitjelmabanen 1972, Thamshavnbanen 1974 og Rjukanbanen 1991). De
resterende ble nedlagt for de flestes del i mellomkrigstiden allerede, da de ble
utkonkurrert av veitransporten: Hvittingfossbanen 1931/1938, Lierbanen
1932/1938, Nesttun-Osbanen 1935, Eidsfossbanen 1938 og Flaksvatnbanen 1953.

Stansen i jernbaneutbyggingen etter 1883 ble kritisert av mange. Man hadde i
løpet av en trettiårsperiode opparbeidet nasjonal kompetanse på jernbanebygging.
Da anleggsvirksomheten stanset, risikerte man at denne kompetansen forsvant. Det
manglet ikke på jernbaneplaner og ønsker, men den store byggeboomen på
1870-tallet ble finansiert for en stor del med ved statlige låneopptak i
utlandet. Fra 1890 turde man imidlertid å satse igjen, og etter få år var man i
full gang igjen, kanskje mer ambisiøst enn noen gang. I 1890 hadde man fulført
kun én stambane, nemlig «Trondhjemsbanen» over Røros. I den femti år lange
byggeperioden som fulgte (1890–1940) ble tre nye stambaner fullført:
Bergensbanen i 1909, Dovrebanen i 1921, Sørlandsbanen til Kristiansand i 1938. I
tillegg ble Solørbanen bygget (1893 og 1910), Gjøvikbanesystemet i 1900–1902,
Bratsbergbanen forbandt den private Rjukanbanen med Vestfoldbanen 1909–1917,
Nordlandsbanen parsellvis ført fram til Mosjøen 1902–1940, Raumabanen og
Ålgårdbanen i 1924, Sperillbanen i 1926, Namsosbanen i 1933 og Hardangerbana i
1935.

Så kom krigen. Utbygging av jernbanenettet var en prioritert oppgave for
okkupasjonsmakten, som forserte flere av anleggene, med stort sett elendig
kvalitet som resultatet[trenger referanse]. I løpet av krigen ble Nordlandsbanen
videreført til Dunderland, Flåmsbana ble åpnet i 1941 og hele Sørlandsbanen
fullført i 1944 til Stavanger.

Etter krigen ble Nordlandsbanen ført helt fram til Bodø i 1962. Med dette
anlegget stoppet den norske jernbanebyggingen i den forstand at senere anlegg
kan betraktes som moderniseringer og kapasitetsutvidelser av eldre jernbaner:
Lieråstunnelen 1973, Oslotunnelen 1980, Finsetunnelen 1993, Ski-Sandbukta
fullført 1996, Gardermobanen 1998/1999, Gråskallen tunnel på Bergensbanen 1999,
Kobbervik-Holm 2001 og Askerbanen i 2005.

Privatbanene ble utover fra 1930-årene nedlagt eller overtatt av Staten. Fra
1950-årene til 1990 ble også de fleste av NSBs sidebaner nedlagt.
Stykkgodstrafikken ble fra 1970 overtatt av Linjegods, som hovedsakelig brukte
biler. På slutten av 1990-tallet ble jernbanen omorganisert med et eget organ
for infrastruktur, Jernbaneverket, og NSB som operatørselskap (og stasjonseier).
Godstrafikken ble skilt ut i et eget kommersielt selskap, CargoNet, som nå bare
kjører såkalte heltog (hele togstammer med samme produkt som skal til samme
sted). Lignende utvikling har skjedd i de fleste europeiske land, og er
tilskyndet av EU.

NSB var lenge et selskap med tilnærmet monopol på jernbanedrift. I dag
vedlikeholdes jernbanenettet av Jernbaneverket (utskilt fra NSB i 1996) og mange
ulike jernbaneselskaper trafikkerer sporene.

Jernbanenettet i Norge består av 4 219 km med normalsporbane (1,435 mm), hvor
2 518 er elektrifisert og 246 km er dobbeltspor. Det er 702 tunneler og 2 804
bruer.

Jernbanelinjen mellom Kirkenes og Bjørnevatn (ikke persontogførende) er en av
verdens nordligste jernbanestrekninger (verdens nordligste frem til
Obskaja–Bovanenkovobanen i Russland åpnet i 2010). Kirkenes–Bjørnevatnbanen ble
stengt på nittitallet og gjenåpna i 2009. En periode var gruvebanen i Ny-Ålesund
på Svalbard verdens nordligste. I dag fører Ofotbanen – fra Kiruna i Sverige til
Narvik – til at Narvik er en av verdens nordligste byer med jernbanetilknytning.

Det nordligste punktet i Norge og også på det sammenhengende nordiske
jernbanenettet befinner seg ved Bjørneborg på Ofotbanen, noen få kilometer øst
for Narvik. Det sørligste punktet på det norske nettet er på sidesporet til
Odderøya i Kristiansand. Høyeste punkt i Norge er i Finsetunnelen på
Bergensbanen – 1239 moh.

Man vil her se på de enkelte strekninger og eventuelle kombinasjoner av disse.
Disse prosjekter har ikke noen tidsplan, og vil kanskje aldri bygges.



https://no.wikipedia.org/wiki/Herodes_den_store

Herodes (hebraisk: הוֹרְדוֹס‎, Hordos, gresk: Ἡρῴδης, Hērōidēs), også kjent som
Herodes den store (født 73 eller 74 f.Kr. - død 4 f.Kr. i Jeriko) var en romersk
klientkonge av Judea. Hans tilnavn «den store» er i stor grad blitt bestridt da
han er beskrevet som «galning som myrdet sin egen familie og en stor mengde
rabbier». Han er også kjent for sine enorme byggeprosjekter i Jerusalem og andre
steder, inkludert hans utvidelse av det andre tempelet i Jerusalem (tidvis
referert til som «Herodes tempel») og byggingen av havnen i Caesarea Maritima.
Viktige detaljer i hans biografi er innsamlet fra verkene til den
jødisk-romerske historikeren Flavius Josefus fra 100-tallet e.Kr.

Herodes var andre sønn av Antipatros fra Idumea (latin: Antipater), og Kypros,
en nabateer. Antipater var en embetsmann av høy rang under etnark (stattholder)
Johannes Hyrcanus II. Herodes hadde tre brødre, Fasael, Josef og Feroras, og en
søster, Salome. Herodes hadde i løpet av sin levetid ti koner og fikk minst
femten barn. Mange personer i familien giftet seg med sine slektninger, noe som
gjør at det er svært kompliserte familieforhold i det dynastiet han grunnla.

Romerne gjorde senere Herodes' sønn Herodes Arkhelaos til etnark (stammeleder)
av Judea, Samaria og Idumea (Bibelens Edom) fra år 4 f.Kr. og til 6 e.Kr.,
referert tidvis til som tetrarkiet Judea. Herodes' andre sønn, Herodes Antipas,
var tetrark (fjerdingsfyrste) av Galilea fra 4 f.Kr. og til 39 e.Kr. En tredje
sønn, Herodes Filippo, ble tetrark over området øst for Jordanelven. Arkhelaos
ble bedømt som udugelig av den romerske keiser Augustus, som deretter satte
Samaria, selve Judea og Idumea sammen til en romersk provins kalt Iudaea under
ledelse av en prefekt fram til 41.

Herodes ble født en gang rundt 73-74 f.Kr. i sør (Idumea var den region som lå
lengst sør).

Herodes var en praktiserende jøde da edomittene (idumeerne) og mange nabateere
hadde konvertert til jødedommen av hasmoneerne (også kalt for makkabeerne). Som
en lojal støttespiller av Hyrcanus II utnevnte Antipatros sin sønn Herodes som
guvernør av Galilea da han var 25 år gammel, og hans eldre bror Fasael (eller
Fasaelos) til guvernør av Jerusalem. Han hadde Romas støtte, men hans omfattende
brutalitet ble fordømt av Sanhedrinet, storrådet, det jødiske folkets øverste
politiske og religiøse organ i gresk-romersk tid. Herodes hadde fått ryddet noen
røvere av veien. De ble henrettet. Da saken ble klaget noen saken inn for
sanhedrinet ble det hevdet at de var blitt straffet uten noen rettferdig
saksbehandling. Herodes stilte opp med livvakt da han stod for sanhedrinet. De
ble sett på som en stor fornærmelse, ettersom han som proselytt ble ansett for å
være ansvarlig overfor rådet.

I år 43 f.Kr. i kjølvannet av det kaos som oppsto etter at Antipatros tilbød
finansiell støtte til de romerske stormennene som myrdet Julius Cæsar, ble han
forgiftet. Herodes, støttet av en romersk hær, fikk henrettet sin fars morder og
overtok embetet. Etter slaget ved Filippi, det siste og avgjørende slaget i
krigen under det andre triumvirat, overbeviste han Marcus Antonius og Octavian
at hans far hadde blitt tvunget til å hjelpe Cæsars mordere. Etter at Marcus
Antonius marsjerte inn i Asia ble Herodes gjort til tetrark av Galilea av
romerne.

To år senere tok Antigonos Mattathias, nevø av Hyrcanus II, tronen fra sin onkel
ved hjelp av partierne. I år 40 f.Kr. ble de østlige delene av Romerriket
invadert av Partia. Herodes flyktet til Roma for å be romerne om å gjeninnsette
ham på tronen. Det romerske senatet utnevnte ham til «jødenes konge». Josefus
plasserer dette i året til konsulembetet til Calvinus og Pollio (40 f.Kr.), men
den greske historikeren Appian av Alexandria tidfester det til år 39 f.Kr.
Herodes seilte tilbake til Judea for å vinne kongedømmet fra Antigonus og på
samme tid giftet han seg med en niese av Antigonus, en tenåring ved navn
Mariamne (kalt for Mariamne I for å skille henne fra andre med samme navn) i et
forsøk på å sikre seg et krav på tronen og skaffe seg gunst og velvilje hos
jødene. Imidlertid hadde Herodes en hustru fra før, Doris, og en sønn på tre år
kalt Antipatros. Han valgte da å forvise Doris og sønnen.

Tre år senere erobret Herodes og romerne endelig Jerusalem og fikk henrettet
Antigonus. Herodes tok på seg rollen som enehersker av Judea og tok tittelen
basileus (fra gresk Βασιλευς, «konge»), begynte Herodes-dynastiet og avsluttet
hasmoneernes slektslinje. Josefus rapporterer at dette var året til
konsulembetet til Agrippa og Gallus, år 37 f.Kr., men sier også at det var
nøyaktig 27 år etter at Jerusalem falt for Pompeius, hvilket vil indikere år 36
f.Kr. (Dio Cassius rapporterte at i år 37 «oppnådde romerne ingenting verd å
merke seg» i området.) Ifølge Josefus styrte han i 37 år, hvorav 34 år etter at
Jerusalem ble erobret.

Selv om Herodes' familie hadde konvertert til jødedommen, ble hans religiøse
overbevisning trukket i tvil av en del i det jødiske samfunnet. Da Johannes
Hyrkanos erobret regionen Idumaea (Edom i den hebraiske Bibelen) i 140-130 f.Kr.
krevde han at alle edomitter skulle adlyde jødisk lov eller bli forvist; de
fleste edomitter konverterte således til jødedommen, hvilket betydde at de måtte
bli omskåret. Selv om kong Herodes offentlig identifiserte seg selv som en jøde
og ble betraktet som det av endel, ble hans offentlige identitet som jøde
undergravd av den dekadente livsstilen til hans familie, noe ble møtt med mistro
hos troende jøder.

Herodes mest berømte og ambisiøse prosjekt var utvidelsen av det andre tempelet
i Jerusalem.

I det 18. år av hans styre (20-19 f.Kr.) fikk Herodes ombygd tempelet på «en mer
storslått måte». Selv om arbeidet på de ytre bygningene og forgården fortsatte i
ytterligere åtti år, ble det nye tempelet ferdiggjort i løpet av et og et halvt
år. For å overholde den religiøse loven ansatte Herodes 1000 prester som murere
og snekkere i ombyggingen. Det ferdige tempelet, som ble ødelagt i år 70 e.Kr.,
er tidvis referert til som Herodes' tempel. I dag er kun fire murer som står
igjen, inkludert Klagemuren i vest. Disse murene skapte en flat plattform
(Tempelhøyden) som tempelet ble bygget på.

En del av de andre utførelser som Herodes oppnådde er utviklingen av
vanntilførsel til Jerusalem, bygging av festningene Masada og Herodium, og
grunnleggelsen av nye byer som Caesarea Maritima og inngjerdingen av
Makpela-hulen (patriarkenes grotte) og Mamre i Hebron, opprinnelig en
kanaanittisk kultsted, som fikk en mur på mer enn 5 meter i diameter som var 2
meter tykk og omkranset et område som var 60 meter bredt og 83 meter langt.
Sammen med Kleopatra hadde han monopol på utvinningen av asfalt fra Dødehavet,
noe som var benyttet i byggingen av skip. Han leide kobbergruver på Kypros fra
den romerske keiser.

Siden boken til den tyske teologen Emil Schürer i 1896, har de fleste
bibelforskere vært enige om at Herodes døde i slutten av mars eller tidlig i
april år 4 f.Kr.

Ytterligere bevis er gitt ved det faktum at hans sønner, som delte hans
kongedømme, daterer deres styre fra 4 f.Kr. og Herodes Arkhelaos utøvde
tilsynelatende også kongelig autoritet mens Herodes fortsatt levde. Josefus
hevder at Herodes Filippos død skjedde etter et styre på 37 år i det 20. år til
keiser Tiberius, hvilket er år 34 e.Kr.

Josefus forteller at Herodes døde etter måneformørkelse. Han gir en redegjørelse
av hendelser mellom denne formørkelsen og Herodes' død, og mellom hans død og
påskefesten. En delvis formørkelse skjedde den 13. mars 4 f.Kr., rundt 29 dager
før påskefesten, og denne formørkelsen er vanligvis forstått som den som
Josefus' refererte til. Det skjedde dog 3 andre fullstendige måneformørkelser på
denne tiden, og det er 2 stykker i år 5 f.Kr. og en i år 1 f.Kr.

Josefus skrev at Herodes siste sykdom – tidvis kalt for «Herodes' onde» – var
pinefull. Fra Josefus' beskrivelser har en del medisinske eksperter foreslått at
Herodes hadde en form for kronisk leversykdom forverret av Fourniers koldbrann.
Moderne forskere er enig om at han synes å ha hatt en lidelse gjennom hele sitt
liv som var knyttet til depresjon og paranoia, men de rapporter om synlige ormer
og forråtnelse i hans siste dager kan sannsynligvis ha vært skabb; sykdommen kan
vært årsaken til både hans død og hans psykiatriske symptomer. Lignende
symptomer er knyttet til døden for hans barnebarn Herodes Agrippa I i år 44
e.Kr.

Josefus hevdet også at Herodes var så bekymret over at ingen ville sørge over
hans død at han kommanderte en stor gruppe av framstående menn til å komme til
Jeriko og beordret at de skulle bli drept på samme tid som han døde slik at den
sorg han ønsket ville skje. Til all lykke for disse mennene utførte hans sønn
Herodes Arkhelaos og hans søster Salome ikke hans siste ønske.

Etter Herodes' død ble hans kongedømme delt mellom tre av hans sønn av keiser
Augustus. Keiseren «utpekte Arkhelaos, ikke for å bli konge over hele landet,
men etnark eller en halve av hva som hadde vært underlagt Herodes, og lovte å gi
ham kongelig verdighet deretter om han styrte sin del rettskaffent. Men for den
andre halvparten lot han dele i to deler, og da det til de to andre sønnene til
Herodes, til Herodes Filippo og Herodes Antipas, at Herodes Antipas som hadde
stridt med Arkhelaos for hele kongedømmet. Perea og Galilea betalte skatt til
ham, noe som årlig kom på to hundre talenter, mens Batanaea med Trachonitis,
foruten også Hauran, med en bestemt del av hva som ble kalt for Huset Lenodorus,
betalte skatt bestående av et hundre talenter til Filippo; men Idumea og Judea,
og landet Samaria betalte skatt til Arkhelaos». Arkhelaos ble etnark for
tetrarkiet Judea, Antipas ble etnark for Galilea og Pereen, og Filippo ble
etnark for områdene øst for Jordanelven.

Herodes opptrer i Evangeliet etter Matteus, kapittel 2, som beskriver en
hendelse kjent som «Barnemordet i Betlehem».

I henhold til denne fortellingen besøkte noen vismenn fra Østen Herodes i
Jerusalem kort tid etter Jesu fødsel og spurte «Hvor er jødenes konge som nå er
født?» De hadde sett hans stjerne på himmelen og ønsket å hylle ham. Herodes,
som hadde tittelen jødenes konge ble svært urolig av muligheten av en tronraner.
Herodes samlet overprestene og de skriftlærde og spurte dem hvor «den salvede»
(Messias, gresk Ο Χριστός, ho christos) ville bli født. De svarte Betlehem ved å
sitere Mikas bok 5:2. Herodes sendte da vismennene til Betlehem og beordret dem
om å søke etter barnet og etter at de hadde funnet ham, «for at også jeg kan
komme og hylle det.» Men etter at vismennene hadde funnet Jesus ble de advart i
en drøm om at Herodes hadde til hensikt å få Jesus drept. Også Josef fikk en
drøm og med sin familie flyktet han til Egypt med Jesubarnet. Da Herodes forsto
at han hadde blitt lurt av vismennene ble han rasende. Han beordret at alle
guttebarn på to år og yngre i Betlehem og omegn skulle drepes. Josef og hans
familie ble i Egypt inntil Herodes var død, og de flyttet da til Nasaret i
Galilea for å unngå å leve under Herodes' sønn Herodes Arkhelaos.

I henhold til «Barnemordet i Betlehem», selv om Herodes ganske sikkert var
skyldig i mange brutale handlinger, inkludert mordet på sin hustru og to av sine
sønner, er det ingen annen kilde fra perioden som noen referanse til en slik
massakre av småbarn. Ettersom Betlehem var en liten landsby ville antallet av
guttebarn under 2 år anslagsvis ikke ha vært mer enn rundt 20. Det kan være
grunnen til mangelen på andre kilder for denne historien, skjønt Herodes' ordre
i Matteusevangeliet 2:16, inkludert barna i omegnen gjør massakren større
tallmessig og geografisk, men moderne historikere tenderer til å tvile på at den
noen gang har skjedd.

Lokaliseringen av Herodes' grav ble dokumentert av Josefus som skrev «Og legemet
ble båret to hundre meter til Herodium hvor han hadde gitt ordre om å bli
gravlagt.» Josefus ga flere ledetråder om Herodes' grav som han kalte for
Herodes' monumenter:

Professor Ehud Netzer, en arkeolog fra Det hebraiske universitetet i Jerusalem,
leste skriftene til Josefus og fokuserte sin leting i nærheten av bassenget og
dets omgivelser ved Vinterpalasset til Herodes i den judeiske ørkenen. En
artikkel i The New York Times hevdet at:

Det tok Netzer 35 år på å identifisere det nøyaktige stedet, men den 7. mai 2007
annonserte en israelsk gruppe av arkeologer fra Det hebraiske universitetet,
ledet av Netzer, at de hadde oppdaget graven. Stedet er lokalisert på nøyaktig
det stedet som ble oppgitt av Josefus på toppen av tunneler og vannbassenger ved
flatgjort sted i ørkenen, halvveis opp høyden til Herodium, 12 km sør for
Jerusalem. Graven inneholdt en ødelagt sarkofag og levninger av et legeme.

Den 25. september 2007 annonserte Yuval Baruch, arkeolog ved Israels myndighet
for fortidsminner, sin oppdagelse av en gruve eller steinbrudd som kong Herodes
benyttet for å skaffe steiner til fornyelsen av det andre tempelet. Mynter,
keramikk og jernpåler som ble funnet gjorde det mulig å gi en datering av
steinbruddet til rundt 19 f.Kr. Arkeologen Ehud Netzer bekreftet at store omriss
av steinkutt er bevis på at det var et omfattende offentlig byggeprosjekt som
krevde arbeid fra hundrevis av arbeidere eller slaver.

Antagelig hadde Herodes enda flere barn, særlig med de siste hustruene, og
dessuten at han hadde flere døtre da fødslene til jenter sjelden ble nedtegnet.



https://no.wikipedia.org/wiki/E_Street_Band

I oktober 1972 dannet Bruce Springsteen en ny gruppe for å spille inn sin
debutplate Greetings from Asbury Park, N.J.. Gruppen ble kjent som E Street
Band, skjønt dette navnet ble ikke offisielt introdusert før i september 1974.

E Street Band spilte på alle fem Springsteens album fra debutalbumet og fram til
Nebraska i 1982, et soloalbum hvor han selv spilte alle instrumentene. E Street
Band kom sammen igjen for det neste albumet Born in the U.S.A., men deretter
fulgte en periode fra 1988 og til 1999 hvor Springsteen album ble innspilt med
studiomusikere. E Street Band ble kortvaring gjenforent i 1995 for nye bidrag
til samlealbumet Greatest Hits, og igjen på endelig basis fra 1999 hvor de
spilte inn tre album sammen: The Rising, Magic og Working on a Dream, og de har
spilt på en rekke konsertturnéer.

De har også spilt for en rekke andre artister, deriblant Bob Dylan, Meat Loaf,
Bonnie Tyler, Dire Straits, David Bowie, Peter Gabriel, Sting, Ian Hunter, Ringo
Starr, Ronnie Spector, Gary U.S. Bonds, Darlene Love, Southside Johnny, Santana,
Lucinda Williams, Steve Earle, Emmylou Harris, Tracy Chapman og Aretha Franklin.



https://no.wikipedia.org/wiki/RMS_%C2%ABTitanic%C2%BB

RMS (også SS) «Titanic» var et britisk passasjerskip som forliste på sin
jomfrutur mellom Southampton i England og New York i USA 14. april 1912, da det
traff et isfjell og sank. Forliset, hvor mellom 1 350 og 1 512 personer omkom,
og bare 705 overlevde (675 kvinner og barn), er en av de største og mest kjente
maritime katastrofer i fredstid. Det korrekte tallet på antall omkomne er aldri
fastslått. Rederiet White Star Line oppga ett tall, Handelsdepartementet et
annet, og granskingskommisjonen et tredje.

«Titanic» var en ocean liner i Olympic-klassen. Skipet var 269 m langt og 28 m
bredt og var i sin tid verdens største passasjerskip. Skipet bar prefikset RMS
(Royal Mail Steamer) i tillegg til SS (Steam Ship), førstnevnte fordi det
fraktet post under kontrakt med det britiske postverket. Skipet hadde fire
skorsteiner, men bare tre av dem var i bruk som eksosrør – den fjerde var en
såkalt «dummy», lagt til for å gi inntrykket av et sterkere skip, og ble kun
brukt til avtrekk og ventilasjon fra byssa. Skipet hadde et mannskap på 885 og
var bygget for 3 300 passasjerer.

«Titanic» forlot Southampton kl. 12 den 10. april og satte kurs for Cherbourg i
Frankrike og deretter Queenstown (nå Cobh) i Irland for å slippe av og på
passasjerer. Deretter satte den over Atlanteren med kurs for New York – med 1
316 passasjerer (mange av dem verftsarbeidere og teknikere fra verftet) og et
mannskap på 885. Planen var at «Titanic» skulle ankomme New York syv dager
senere.

Kaptein på seilingen var den erfarne Edward J. Smith. Også ombord på seilingen
var skipets konstruktør Thomas Andrews og direktør for White Star Line J. Bruce
Ismay.

Ombord var også 31 norske statsborgere. 28 av disse var på tredjeklassedekket,
Arne Fahlstrøm var passasjer på andreklasse og familien Østby på førsteklasse. I
alt omkom 20 nordmenn under forliset.

«Titanic» fikk en rekke advarsler om isfjell og tok hensyn til dette ved å sette
kursen om lag 20 km lenger sørover enn planlagt. Imidlertid ble ikke farten på
skipet satt ned. Klokken 23.45 på posisjon 41°46′N 50°14′V den 14. april 1912
fikk utkikksmannen Fredrick Fleet øye på et stort isfjell rett forut og advarte
førstestyrmann William McMaster Murdoch på brua, som beordret skipet til å legge
roret hardt mot styrbord, (Dette skulle svinge skipet mot babord - med datidens
styresystem) og reversere propellene for å styre unna. Dette var ikke
tilstrekkelig, og skipet traff isfjellet på styrbord side og rev opp en revne
under vannlinjen som gikk langs fem av de vanntette rommene i skroget. Dette
førte til at vann strømmet inn i fem av de vanntette avdelingene, ett rom mer
enn det skipet kunne tåle for å holde seg flytende. Etter hvert som skipet sank
flommet vann over de vanntette skottene og inn i neste kammer, fordi skottene
ikke gikk helt opp til hoveddekket.

Resultatet ble at skipet sank til slutt. Det er lansert et vell av forskjellige
teorier vedrørende flengen i skroget, noen hevder det kun finnes små rifter,
andre mener det finnes større flenger. Det er bevist via sonarskanning av baugen
at «Titanic» fikk en rekke små rifter hvor kjelerom nr 6 også ble åpnet
opp.[trenger referanse] Årsaken til at flengene kunne oppstå er også
omdiskutert: dårlig kvalitet på naglene har blitt lansert som en teori, for
svakt stål er en annen; Det er imidlertid klart at skipet tok inn mer vann enn
det kunne tåle.

Det ble tidlig klart at skadene var alvorlige nok til å senke skipet, og
livbåtene ble gjort klare for evakuering av skipet. Siden reglementet omkring
livbåtkapasitet på den tiden bare tok hensyn til skipets vekt og ikke antall
personer ombord, hadde ikke «Titanic» nok livbåter til alle ombord, på tross av
at Titanics livbåter oversteg det påkrevede antall. Ikke alle de livbåtene som
var tilgjengelige ble fylt opp, for eksempel ble den første livbåten med plass
til 65 personer satt på vannet med kun 28 personer ombord. En annen livbåt
beregnet for 40 personer som ble sjøsatt med bare 12.

Låringen av livbåtene gikk med sneglefart. Folk vegret seg for å forlate det
(for øyeblikket) trygge skipet – «Titanic» var markedsført som «skipet som
praktisk talt ikke kan synke», og folk på dekk merket lite til skadene den
første tiden. Det gikk tre kvarter etter at skipet traff isfjellet før den
første livbåten ble låret. Da mannskapet begynte å låre livbåtene helt akterut
begynte folk å innse at skipet faktisk sank. Det ble mye oppstyr og bråk rundt
livbåtene. Offiserene måtte avfyre skudd i luften for å holde menn unna[trenger
referanse], frivillige passasjerer og mannskap hjalp til med holde dem unna.
Imens hadde musikerne fra «Titanic»s orkester (som hadde spilt i salongen litt
tidligere) flyttet seg ut på dekk, der spilte de helt til båtdekket ble
oversvømt.

Nødsignaler var blitt utsendt fra «Titanic» kort tid etter at det ble klart at
skipet sank. Et skip ble visuelt observert i natten, men dette skipet oppfattet
ikke nødsignalene, som ble gitt i form av nødraketter og CQD/SOS-morsekode.
Klokken 01:45 ble den siste raketten avfyrt.

De overlevende ble plukket opp av Cunard-skipet «Carpathia», som hadde hørt
nødsignalene over radio og gått mot havaristen straks meldingen ble mottatt. De
overlevnde ble brakt til New York. 328 omkomne ble funnet, de fleste av dem ble
begravd i Halifax på Nova Scotia.

Tapet av «Titanic» kom som et sjokk på publikum, og førte til flere
sikkerhetstiltak for sjøfarten. En organisert ispatrulje i Nord-Atlanteren ble
opprettet og drives ennå av den amerikanske kystvakten. Nye regler om antall
livbåter ble utformet. Nye regler for telegrafvakt ble også utformet – det
nærliggende skipet «Titanic» hadde observert visuelt, hadde ikke telegrafist på
vakt. Hva som kunne skjedd dersom dette skipet hadde oppfattet SOS-signalet til
«Titanic» blir kun spekulasjoner, men trolig kunne omfanget av katastrofen vært
redusert. Et automatisk system for telegrafvakt kom først senere – ved å sende
en bestemt sekvens av signaler, kunne telegrafister på skip i nød utløse en
alarm ombord i alle skip som mottok signalet. Dette ble blant annet benyttet ved
forliset av «Andrea Doria».

I tillegg til ovennevnte tiltak ble konstruksjonen av skipskrog endret og flere
skip fikk dobbeltskrog med to lag («Titanic» hadde dobbel bunn men ikke dobbelt
skrog, slik som for eksempel «Great Eastern» hadde).

Vraket ble funnet 1. september 1985 av et fransk-amerikansk team ledet av
Jean-Louis Michel og Robert D. Ballard. Oppdagelsen av vraket bekreftet at
skipet hadde brukket i to.

Forliset har blitt dramatisert i flere filmer, mest kjent er den Oscar-belønnede
spillefilmen Titanic fra 1997, regissert av canadieren James Cameron. Mange
regner imidlertid filmen A Night To Remember fra 1958 som den beste og
riktigste. Filmen er basert på Walter Lords bok med samme navn. Det er også
utgitt en mengde bøker om «Titanic»-katastrofen. En 3D-versjon av spillefilmen
fra 1997 ble gitt ut i 2012.



https://no.wikipedia.org/wiki/Posttraumatisk_stresslidelse

Posttraumatisk stresslidelse (på engelsk posttraumatic stress disorder, PTSD) er
en alvorlig angstlidelse som kan utvikle seg etter eksponering for en hendelse
som fører til psykiske traumer. Denne hendelsen kan innebære en trussel om død
for seg selv eller andre, eller til ens egen eller andres fysiske, seksuelle
eller psykiske integritet. Denne trusselen oppleves som overveldende i forhold
til den enkeltes evne til å mestre situasjonen. Som et resultat av psykologiske
traumer er PTSD sjeldnere og mer varig enn det man vanligvis ser som akutte
stressreaksjoner.

Diagnostiske symptomer for PTSD omfatter gjenopplevelser av det opprinnelige
traumet (eller traumene) gjennom «flashbacks» eller mareritt, unngåelse av
stimuli knyttet til traumet, og økt spenningsnivå- for eksempel problemer med
søvn, sinne, skvettenhet og hyperårvåkenhet. Formelle diagnostiske kriterier
(både DSM-IV og ICD-10) krever at symptomene varer mer enn en måned og at de
forårsaker betydelig svekkelse i sosiale, yrkesmessige eller andre viktige
funksjonsområder.

Posttraumatisk stresslidelse er klassifisert som en angstlidelse og kjennetegnes
av ubehagelige angst-relaterte opplevelser, atferd og fysiologiske responser som
utvikler seg etter eksponering for en psykologisk traumatisk hendelse (noen
ganger kan tilstanden utvikles flere måneder etter aktuell hendelse). Symptomene
varer lenger enn 30 dager, noe som skiller den fra den mer kortvarige akutt
stresslidelse. Disse vedvarende posttraumatiske stress-symptomene forårsaker
betydelige forstyrrelser innen ett eller flere viktige livsområder. Tilstanden
kan forløpe på forskjellige måter som for eksempel akutt, kronisk, og forsinket
utbrudd.

PTSD er antatt å være forårsaket av enten fysiske traumer eller psykiske
traumer, eller som oftest en kombinasjon av begge deler. Mulige kilder til
traumer omfatter å oppleve eller å være vitne til fysiske, følelsesmessige eller
seksuelle overgrep i barndommen eller i voksen alder. I tillegg kan det å
oppleve eller å være vitne til en hendelse som oppfattes som livstruende,
resultere i PTSD. Eksempler på dette kan være fysiske overgrep, voksne
opplevelser av seksuelle overfall, ulykker, narkotikaavhengighet, sykdommer,
medisinske komplikasjoner, krig eller katastrofer.

Typiske traumatiske hendelser som kan forårsake PTSD kan være voldelige
overfall, kidnapping, seksuelle overgrep, tortur, være gissel eller krigsfange,
oppleve en katastrofe, trafikkulykker eller å få en diagnose på en livstruende
sykdom. Barn og voksne kan utvikle PTSD-symptomer ved å oppleve mobbing.
Foreløpige undersøkelser tyder på at overgrep hos barn kan virke sammen med
mutasjoner i et stress-relatert gen som øker risikoen for å utvikle PTSD som
voksne.

Flere studier viser at foreldres PTSD og andre posttraumatiske forstyrrelser hos
foreldre kan, til tross for at de gjør så godt de kan, forstyrre deres responser
til barnet og disse barnas reaksjoner på traumer. Foreldre med voldsrelatert
PTSD kan for eksempel utilsiktet utsette sine barn for utviklingsmessig
upassende voldelige medier på grunn av sine egne behov for å mestre sin egen
emosjonelle dysregulering.

PTSD-symptomer kan skapes ved en traumatisk hendelse som forårsaker en overaktiv
adrenalinrespons, noe som skaper dype nevrologiske mønstre i hjernen. Disse
mønstrene kan vedvare lenge etter hendelsen som utløste frykten er over, og på
denne måten gjøre en person hypersensitiv til framtidige engstelige situasjoner.

PTSD viser biokjemiske forandringer i hjernen og kroppen som skiller seg fra
andre psykiske lidelser som depresjon. Individer diagnostisert med PTSD reagerer
sterkere på en deksametason undertrykkelsestest enn personer med
depresjonsdiagnose.

I tillegg vil de fleste med PTSD også vise en lav sekresjon av kortisol og høy
utskillelse av katekolaminer i urin, med en noradrenalin / kortisol- ratio som
følgelig er høyere enn tilsvarende hos ikke-diagnostiserte individer. Dette er i
kontrast til den normative fight-or-flight responsen, hvor både katekolamin- og
kortisol- nivåer er forhøyet etter eksponering for en stressor.

Nivåer av katekolaminer i hjernen er lave, og konsentrasjoner av
kortikotropin-frigjørende faktor (CRF) er høye. Sammen tyder disse funnene på
abnormitet i hypothalamus-hypofyse-binyrebark-aksen (HPA- aksen).

Enkelte forskere har knyttet responsen på stress ved PTSD med langvarig
eksponering for høye nivåer av noradrenalin og lave nivåer av kortisol, et
mønster som er assosiert med bedre læring hos dyr.[trenger referanse] Å
oversette denne reaksjonen til menneskelige forhold gir en patofysiologisk
forklaring på PTSD som en mistilpasset læringsvei til fryktresponsen ved en
overfølsom, hyperaktiv og hyperresponsiv HPA-akse.

Lave kortisolnivåer kan predisponere enkeltpersoner for PTSD: Etter
krigestraumer hadde svenske soldater som tjenestegjorde i Bosnia-Hercegovina med
lave nivåer av kortisol i spytt før tjenesten, en høyere risiko for å reagere
med PTSD-symptomer etter krigstraumer, enn soldater med normale kortisolnivåer i
spytt før tjenesten. Siden kortisol vanligvis er viktig i å gjenopprette
homeostase etter stressrespons, er det antatt at traumeoverlevere med lavt
kortisolnivå opplever en mer langvarig og mer plagsom stressrespons, noe som kan
legge grunnlaget for å utvikle PTSD.

Det er imidlertid stor uenighet i medisinske miljøer om nevrobiologiens
betydning for PTSD. En gjennomgang av eksisterende studier om dette temaet viste
ingen klar sammenheng mellom kortisolnivåer og PTSD. Bare et lite flertall av
studiene har funnet en nedgang i kortisolnivåer, mens andre ikke har funnet noen
effekt eller til og med en økning.

Det er blitt identifisert tre områder i hjernen hvis funksjon kan bli forandret
ved PTSD: prefrontal cortex, amygdala og hippocampus. Mye av denne forskningen
som er gjennomført har benyttet ofre for PTSD fra Vietnamkrigen. En studie av
Gurvits et al. viste at veteraner fra Vietnam-krigen med PTSD hadde en 20 %
reduksjon i volum på hippocampus, sammenlignet med veteraner som ikke hadde
PTSD. Dette funnet kunne ikke bli replikert hos kroniske PTSD-pasienter som ble
traumatisert i en flyulykke i 1988 (Ramstein, Tyskland).

I menneskestudier har amygdala vist seg å være sterkt involvert i dannelsen av
emosjonelle minner, spesielt frykt-relaterte minner. Nevrologiske billedstudier
på mennesker har avdekket både morfologiske og funksjonelle aspekter ved
PTSD.[trenger referanse]

Det er dokumentert at mottakelighet for PTSD er arvelig. For tvillingpar som var
utsatt for kamper i Vietnam var det økt risiko for PTSD hos ko-tvilling dersom
en enegget tvilling utviklet PTSD sammenliknet med risikoen for ko-tvilling hvor
toegget tvilling utviklet PTSD.

Selv om de fleste mennesker (50-90 %) opplever traumer i løpet av et helt liv,
utvikler bare ca. 8 % full PTSD. Sårbarheten for PTSD stammer antagelig fra et
samspill mellom biologiske faktorer, tidlige utviklingsopplevelser og traumers
alvorlighetsgrad.

Modeller som skal predikere PTSD, har gjennomgående funnet at barndomstraumer,
kronisk motgang, og familiære stressfaktorer øker risiko for PTSD, samt risiko
for biologiske markører av risiko for PTSD etter en traumatisk hendelse i voksen
alder. Denne effekten av barndomstraumer, som ikke er godt forstått, kan være en
markør for både traumatiske opplevelser og tilknytningsproblemer. Nærhet til,
varighet og alvorlighetsgrad av traumer har også betydning, og menneskeskapte
intensjonelle traumer fører til mere problemer enn upersonlige traumer.

I "Casey Family Northwest Alumni"-studien, fant man at frekvensen av PTSD hos
voksne som var i fosterhjem ett år i alderen 14-18 var høyere enn hos
krigsveteraner som var eksponert for kamper. Opptil 25 prosent av de i studien
oppfylte de diagnostiske kriteriene for PTSD sammenliknet med 12-13 prosent av
veteraner fra Irak-krigen, 15 prosent av krigsveteraner fra Vietnam, og 4
prosent i den generelle befolkningen. Tilfriskningsraten for de som hadde vært i
fosterhjem var 28,2 % i motsetning til 47 % i den generelle befolkningen.

De diagnostiske kriteriene for PTSD, fastsatt i diagnosesystemet DSM-IV kan
oppsummeres som:

Ett eller flere av følgende forhold må være til stede hos personen:
flashback-minner, tilbakevendende ubehagelige drømmer, subjektive
gjenopplevelser av den traumatiske hendelsen (eller hendelsene) eller intense
negative psykologiske eller fysiologiske responser på objektive eller subjektive
påminnelser om den traumatiske hendelsen (eller hendelsene).

Dette er fysiologiske symptomer som for eksempel problemer med søvn, problemer
med sinne, konsentrasjon, eller hyperårvåkenhet.

Hvis alle andre kriterier er til stede, men 30 dager har ikke gått siden
traumatisk hendelse, vil personen bli diagnostisert med akutt stresslidelse.

Symptomene som rapporteres må føre til klinisk betydelig ubehag eller svekkelse
innen store livsområder som sosiale relasjoner, yrkesmessige aktiviteter, eller
andre viktige områder for funksjonsnivå.

I nyere historie har katastrofer (som har oppstått med eller uten menneskelig
innblanding) forårsaket PTSD hos mange overlevende og hos redningspersonell som
har vært knyttet til disse katastrofene. I dag gir hjelpearbeidere fra
organisasjoner som Røde Kors og Frelsesarmeen veiledning etter større
katastrofer som en del av sine vanlige prosedyrer for å forebygge og dempe
alvorlige tilfeller av post-traumatisk stress lidelse.[trenger referanse] Innen
fagmiljøer har det vært usikkerhet omkring hvor effektive slike
forebyggingstiltak er i forhold til utvikling av PTSD.

Man har funnet beskjedne fordeler ved tidlig tilgang til kognitiv atferdsterapi,
samt fra enkelte medisiner som propranolol. Stressmestring etter kritisk
hendelse har også blitt foreslått som et middel for å hindre utvikling PTSD, men
studier antyder usikre effekter og senere studier både bekreftet skadelig
virkning og klarte ikke å påvise noen fordeler.[trenger referanse]

Mange former for psykoterapi har blitt tatt i bruk for traume-relaterte
problemer som PTSD. Grunnleggende rådgivning er felles for mange
behandlingstiltak ved PTSD og omfatter undervisning (psykoedukasjon) og tilbud
om trygghet og støtte.

De psykoterapiene med best effekt inkluderer kognitiv atferdsterapi, varianter
av eksponeringsterapi, varianter av kognitiv terapi, øyebevegelse
desensitivisering og reprosessering (EMDR), og kombinasjoner av disse
behandlingsformene.

British Journal of Psychiatry har anbefalt EMDR eller traume-spesifikk kognitiv
atferdsterapi som førstevalg av behandling for traumeofre. En meta-analytisk
sammenligning av EMDR og kognitiv atferdsterapi fant ingen forskjeller når det
gjelder effektivitet i behandlingen av PTSD.

Kognitiv atferdsterapi (CBT) forsøker å endre mønstre for tenkning og / eller
atferd som bidrar til og opprettholder et traumeoffers negative følelser, og på
denne måten endre måten de føler og handler på. Pasientene lærer å identifisere
tanker som gjør dem redde eller urolige, og erstatte disse med mindre plagsomme
tanker. Et av målene er å forstå hvordan visse tanker om traumer fører til
stress og gjør symptomene verre.

Øyebevegelse, desensitivisering og reprosessering (EMDR) er en spesielt
målrettet behandling for PTSD. Basert på dokumentasjon fra kontrollert forskning
har American Psychiatric Association og USAs "Department of Veterans Affairs" og
"Department of Defense" plassert EMDR i den høyeste kategorien for
behandlingseffektivitet og forskningsstøtte for behandling av traumer. Flere
internasjonale organer har gjort lignende anbefalinger. Noen forskere tror ikke
lenger at øyebevegelser bidrar til tilfriskningen, men foreslår i stedet at
gjennomgangen av og engasjementet med traumeminner, prosessering av kognisjoner,
og øvelse på mestringsferdigheter er de psykoterapeutisk effektive komponentene
i prosedyren ved EMDR.

Eksponeringsterapi innebærer å hjelpe traumeoverlevere med å gjenoppleve
plagsomme traumerelaterte minner for å legge til rette for habituering og
vellykket emosjonell bearbeiding av traumeminnet. De fleste programmer med
eksponeringsterapi inkluderer både imaginal konfrontasjon med traumatiske minner
og ekte eksponering for traumepåminnelser. Faktisk har suksessraten til
eksponeringsbasert terapi vært så sterk at det har reist spørsmålet om
eksponering er en nødvendig ingrediens i behandling av PTSD. Noen organisasjoner
har sluttet seg til behovet for eksponering.

Andre tilnærminger, særlig de som involverer sosial støtte, kan også være
viktige. En åpen studie med interpersonlig psykoterapi rapporterte høy forekomst
av lettelse av PTSD-symptomer uten bruk av eksponering.

Sympatikushemmere. Anekdotiske rapporter om virkning ved å bruke klonidin
("Catapresan") for å redusere traumatiske stress symptomer tyder på at det kan
ha nytte i å forebygge PTSD.

Beta-blokkere Propranolol ("Inderal») kan på samme måte som klonidin være
nyttige dersom det er betydelige symptomer på "over-aktivering". Disse kan hemme
dannelsen av traumatiske minner ved å blokkere adrenalins effekter på amygdala.

Glukokortikoider. Det finnes dokumentasjon som tyder på at administrering av
glukokortikoider umiddelbart etter en traumatisk opplevelse kan hindre PTSD.
Flere studier har vist at personer som mottar høye doser hydrokortison for
behandling av septisk sjokk, eller etter operasjonen, har en lavere forekomst av
og færre symptomer på PTSD.

Opiater. I en retrospektiv analyse av kampskader for amerikanske tropper i Irak,
ble det funnet at de som fikk morfin i de tidlige fasene av behandlingen, hadde
signifikant lavere forekomst av påfølgende PTSD, sammenlignet med dem som ikke
fikk morfin på det aktuelle tidspunktet.

En rekke medikamenter har vist tilleggsnytte i å redusere PTSD-symptomer, men
det finnes ingen klar medikamentell behandling for PTSD. Pasienter med positive
symptomer som gjenopplevelse, hyperårvåkenhet og økt aktivering, responderer
generelt bedre på medisiner enn pasienter med negative symptomer som unngåelse
og tilbaketrekning. Det anbefales generelt at utprøving av legemidler varer i
minst 6-8 uker. Blant de antidepressiva som er beskrevet nedenfor, har bupropion
og venlafaksin de laveste frafallsratene under behandling. Sertralin og
fluoksetin har et noe høyere frafall mens trisykliske antidepressiva og
paroksetin har de høyeste frafallstallene (~ 20% +). Dersom frafallsraten er
forårsaket eller fryktet på grunn av bivirkninger, bør man huske at de fleste
pasientene ikke opplever slike bivirkninger.

Sympatikushemmere. Klonidin ("Catapresan") kan være nyttig ved skvettenhet, økt
spenning og generell autonom hyperaktivitet.

Anti-epileptika og stemningsstabilisernde. Karbamazepin ("Tegretol") har trolig
en nytte i å redusere aktiveringssymptomer som omfatter ubehagelig affekt, samt
humør eller aggresjon. Topiramat ("Topimax") har vært effektiv i å oppnå
betydelige reduksjoner i flashbacks og mareritt, og denne symptomreduksjonen har
vedvart over tid.Lamotrigin ("Lamictal") kan være nyttig i å redusere symptomer
på gjenopplevelser, samt unngåelse og følelsesmessig nummenhet. Valproat har
vist reduksjon av symptomer på irritabilitet, aggresjon, og impulsivitet og
"flashbacks".

Antipsykotika. Risperidon kan brukes for å hjelpe til med dissosiasjon,
humørproblemer og aggresjon.

Beta-blokkere. Propranolol ("Inderal") har vist seg å kunne redusere symptomer
på hyperaktivering, inkludert søvnforstyrrelser.

Benzodiazepiner. Disse kan med forsiktighet brukes på kort sikt for å lette
angst, overaktivering og søvnforstyrrelser. Selv om benzodiazepiner kan lindre
akutt angst er det ingen dokumentasjon for at de kan stoppe utviklingen av PTSD,
eller i det hele tatt er effektive i behandling av posttraumatisk stresslidelse.
I tillegg kan benzodiazepiner redusere effekten av psykoterapeutiske
intervensjoner. Andre ulemper inkluderer risiko for å utvikle avhengighet og
abstinenssymptomer, og personer med PTSD har økt risiko for å misbruke
benzodiazepiner.

Heterosykliske / Trisykliske antidepressiva anti-depressiva. Amitriptylinhar
vist nytte for positive stress-symptomer, og for unngåelse.

Monoamine oksidase-hemmere (MAOs). Fenelzin ("Nardil") har blitt observert å
være effektive ved hyperårvåkenhet og depresjon, og er spesielt effektiv for
mareritt.

SSRI (selektive serotoninreopptakshemmere). SSRI er ansett som et førstevalg ved
medikamentell behandling av PTSD. SSRI-preparater som har dokumentert støtte,
inkluderer: citalopram, escitalopram, fluoksetin, fluvoksamin, paroksetin, og
sertralin.

Alkoholmisbruk og narkotikamisbruk forekommer ofte samtidig med PTSD.
Tilfriskning fra posttraumatisk stresslidelse eller andre angstlidelser kan bli
forhindret, eller tilstanden bli forverret ved overforbruk, misbruk eller
avhengighet av medikamenter eller rusmidler; å løse disse problemene kan føre
til en markert bedring i mental helsetilstand og angstnivå.

Benzodiazepiner er risikofylt på flere måter. De kan være spesielt vanedannende
ved PTSD, dette gjelder særlig de mest hurtigvirkende typene av benzodiazepiner.
Å avslutte bruken av denne typen medikamenter kan være vanskelig.

Det har vært en langvarig debatt om forekomst av PTSD i befolkningen, men til
tross for endringer i diagnosekriteriene som brukes til å definere PTSD mellom
1997 og 2007, har ikke epidemiologiske rater endret seg vesentlig.

The National Comorbidity Survey har anslått at livstidsprevalensen for PTSD
blant voksne amerikanere er 7,8 %, og kvinner (10,4 %) har dobbelt så stor
risiko som menn (5 %) å utvikle PTSD på et eller annet tidspunkt i livet.

Rapporter om kamp-assosierte stressreaksjoner finnes så tidlig som det 6.
århundre f.Kr. En av de første beskrivelsene av PTSD ble gjort av den greske
historikeren Herodot. I 490 f.Kr. beskrev han i forbindelse med slaget ved
Marathon en athensk soldat som ikke led noen fysisk skade av krigen, men som ble
permanent blind etter å vært vitne til dødsfallet av en medsoldat.

Tidlig på 1800-tallet begynte militære leger å diagnostisere soldater med
«utmattelse» etter stress under kamper i krig. Denne «utmattelsen» var preget av
mentalt sammenbrudd på grunn av traumer opplevd av enkeltpersoner eller grupper.
Som i dag, skulle ikke soldater på 1800-tallet være redde eller vise frykt midt
under kamper. Den eneste behandling for denne «utmattelsen» var å bringe de
rammede litt vekk fra frontlinjen en periode og deretter sende dem tilbake i
kamp. Under det intense og hyppig gjentatte stresset, ble soldater utmattede som
en del av kroppens naturlige reaksjoner på sjokk.

En tiendedel av mobiliserte amerikanske menn ble innlagt på sykehus for mentale
forstyrrelser mellom 1942 og 1945, og etter trettifem dager med uavbrutt kamp,
fikk 98 % av dem manifestert psykiatriske forstyrrelser i varierende grad.

Selv om PTSD-lignende symptomer har blitt anerkjent hos krigsveteraner fra mange
militære konflikter, kommer den moderne forståelsen av PTSD fra 1970-tallet,
hovedsakelig som følge av de problemene som fortsatt ble opplevd av USAs
militære veteraner etter krigen i Vietnam.

Begrepet post-traumatisk stresslidelse eller PTSD ble skapt på midten av
1970-tallet. Begrepet ble formelt anerkjent i 1980.



https://no.wikipedia.org/wiki/Bornholm

Bornholm (utt. på dansk med trykk på siste stavelse, Bornholm) er en av Danmarks
østligste øyer og kalles også for klippeøya, siden klippeforekomster er vanlige.
Øyas høyeste punkt er Rytterknægten, 162 moh.

Øya hører inn under Bornholms regionskommune. Bornholm har et areal på 588,5 km²
og har 41.802 innbyggere i 2011.

Øya har form som en rombe eller firkant der hver side er ca. 30 km lang, noe som
gjør den til et egnet utfluktsmål med sykkel. De tidligere bornholmske
jernbaners gamle traséer er nemlig tilrettelagt som sykkelstier og snor seg fint
gjennom terrenget med svake stigninger.

Alle større byer på øya ligger ved kysten og har en havn, med ett unntak:
Aakirkeby. Den største byen på øya heter Rønne og ellers følger Hasle, Allinge,
Sandvig, Gudhjem, Svaneke og Nexø.

Tidligere var fiske en viktig del av det bornholmske næringslivet, og røkt laks
og røkt sild fra Østersjøen var nesten verdenskjente. Men forurensning i vannet
har begrenset disse aktivitetene, selv om turister stadig kan smake ferske
røkevarer fra havet i Allinge, Gudhjem (f.eks Sol over Gudhjem), Svaneke,
Aarsdale og Nexø.

Turisme utgjør en viktig del av inntekten i moderne tid, hvilket skyldes mange
utfluktsmål, blant andre:

Forfatteren Martin Andersen Nexø flyttet til Bornholm fra Sverige som barn, og
maleren Oluf Høst er født på Bornholm.



https://no.wikipedia.org/wiki/Bokstaveringsalfabet

Bokstaveringsalfabet, av og til misvisende omtalt som fonetisk alfabet, finnes i
mange språkutgaver. Det har historisk eksistert mange ulike nasjonale
bokstaveringsalfabeter, gjerne med utspring i å forhindre misforståelser over
telefon og radiosamband: Støy og dårlig lydkvalitet kan gjøre det vanskelig å
stave én og én bokstav på en tydelig måte. Noen bokstaveringsalfabeter er så
innarbeidet at de også brukes til daglig, for eksempel på bingo.

Etter flere års arbeide med å utarbeide et internasjonalt bokstaveringsalfabet
som fungerte for mennesker med ulike morsmål, standardiserte i 1956 den
internasjonale organisasjonen for sivil luftfart (ICAO) et internasjonalt
alfabet i den form det fremstår i dag. Den internasjonale
telekommunikasjonsunion (ITU) fulgte opp med et praktisk talt likt alfabet i
1959, og Den internasjonale sjøfartsorganisasjonen (IMO) fulgte opp i 1965.
Alfabetet fikk deretter militær anvendelse, og refereres ofte til som «NATOs
fonetiske alfabet». Ordet fonetisk ble tatt i bruk for å skille det fra systemer
basert på flagg eller morse, men systemet har ingenting med fonetikk å gjøre. De
enkelte små forskjeller som finnes mellom anbefalingene, fremgår av tabellen
under.

Før standardiseringen av det internasjonale alfabetet, ble det brukt egne
nasjonale alfabeter unike for hvert land. Disse ble gjerne bygget opp rundt mye
brukte personnavn. Televerket publisterte det norske alfabetet i
telefonkatalogen for bruk for bokstavering av vanskelige ord i telefonen.



https://no.wikipedia.org/wiki/Xoops

XOOPS er et gratis content management system, skrevet i PHP, for hjemmesider.
Det bruker en modulbasert arkitektur som gjør at brukerne enkelt kan tilpasse,
oppdatere og velge tema for sine nettsteder. XOOPS er utgitt under betingelsene
i GNU General Public License (GPL) og er gratis å bruke, modifisere og
redistribuere. XOOPS er ment å være uttales fonetiske som det ville være i
engelsk, som "zoo'ps".

XOOPS er en akronym av eXtensible Object Oriented Portal System. Startet som en
portal system, men XOOPS utviklet seg til en Web Application Platform. Formålet
er å tjene som en web-rammeverk for bruk av små, mellomstore og store siter,
gjennom installasjonen av moduler. For eksempel, en liten XOOPS installasjonen
kan brukes som en personlig weblogg eller journal, men dette kan utvides og
brukere kan legge inn skreddersydde moduler for det meste, både gratis og
kommersielle. Moduler for å nyheter, bildegallerier, forums, artikler,
nedlastinger osv. kan lastes ned og installeres med få klikk.

Steve Atwal skrev en bok kalt Building Websites med Xoops (ISBN 1904811280) om
XOOPS.

XOOPS mottatt en rekke internasjonale priser og utmerkelser, blant dem,
Runner-Up status i SourceForge.net 's 2006 Community Choice Awards i
utviklingskategorien, det var valgt på grunn av dens rykte som Open Source CMS
for testing av 1895,1983364,00. asp eWeek, og den nyeste utmerkelsen i 2008 fra
Tysklands Nyheter / article.php? storyid = 4187 Chip Magazine (5 Stjerner),
Adobe Edge Magazine (Top 3 innholdsbehandlingssystemer system) og ONDD (en av de
Open Source CMS for Medical Professionals). Den har også mottatt 2008 China Open
Source Software Contest



https://no.wikipedia.org/wiki/Liste_over_Norges_statsministre

Norges statsminister er regjeringssjef i Norge og utpekes av Kongen til å lede
Norges regjering med parlamentarisk grunnlag. Statsministerens embedsbolig er
Statsministerboligen.

Selv om tittelen statsminister ble introdusert i 1814, fikk den sitt nåværende
innhold gjennom reformer i 1873 og 1884. I 1873 avskaffet Oscar II det hvilende
stattholderembetet som en «morgengave» til det norske folk ved sin kongekroning,
og rollen som førstestatsråd ble omformet til en aktiv regjeringsleder:
statsministeren. Elleve år senere, i 1884, knesatte det norske Stortinget
prinsippet om parlamentarisme, det at regjeringen skal utgå fra, eller ha støtte
fra, et flertall i nasjonalforsamlingen.

Fra 1873 til 2013 har Norge hatt 35 statsministre. Elleve av dem har vært
jurister, fire var lærere, fire var arbeidere, fire var agronomutdannet, tre var
skipsredere, tre var økonomer, et par var bønder. Dertil kommer en kjøpmann, en
offiser, en lensmann, en revisor, en lege, en statsviter og en teolog.

I det meste av tiden Norge var i union med Sverige, var det ansvaret som i dag
tilligger statsministeren fordelt på flere roller. Kongens representant i
landet, og regjeringens leder, var stattholderen. Denne ble titulert visekonge
dersom det var en kongelig som innehadde embetet. En av statsrådene hadde i
tillegg til sitt eget departement rollen som førstestatsråd eller regjeringens
formann. Førstestatsråd var regjeringens leder i de periodene stattholderembetet
var ledig. Tittelen statsminister ble i den samme perioden brukt om den norske
regjeringens representant i Stockholm, og denne – som satt nær kongen – hadde
rang foran sin kollega i Christiania.

Stillingene som statsråd var i utgangspunktet embetsstillinger, og for den
første delen av perioden blir de fleste statsrådstillingene, også som
førstestatsråd og som statsminister i Stockholm, ansett som
avansementsstillinger for embetsverket. Det skjedde, særlig mellom 1860 og 1884,
en glidende overgang fra embetsstillinger til politiske utnevnelser.

Stattholderstriden mellom Stortinget og dobbelmonarken var årsak til at embetet
fra 1856 var ubesatt. Etter at Oscar II i 1873 avskaffet embetet, gikk tittelen
statsminister over til å gjelde for regjeringens leder i Norge.



https://no.wikipedia.org/wiki/Justin_Bieber

Justin Drew Bieber (født 1. mars 1994 i London, Ontario) er en kanadisk
popsanger og låtskriver. Justin Bieber slo gjennom som 13-åring og ble i løpet
av kort tid et stort tenåringsidol, spesielt populær blant tenåringsjenter. Med
fans over hele verden, såkalte «Beliebers», og flere enn 89 millioner følgere på
Twitter (november 2016), kåret magasinet Forbes ham i 2012 til den tredje
viktigste kjendisen i verden. I 2013 falt han ned til 9.-plass.

Justin Bieber ble oppdaget på YouTube av Scooter Braun, som senere ble manageren
hans. Braun sendte Bieber til Atlanta, Georgia for et møte med Usher og for å
skrive en platekontrakt med Island Records, hvor han begynte den profesjonelle
karrieren sin. Justin Biebers sang «Baby» var lenge den mest spilte videoen på
YouTube.. Den ble etterhvert tatt igjen av Psys Gangnam Style.

Justin Biebers debutsingel, «One Time», ble utgitt i 2009 og havnet på topp 10 i
Canada og nådde topp 30 i flere andre land. Den ble utgitt i radioversjon mens
Bieber fremdeles spilte inn debutalbumet sitt. Den andre utgivelse hans, My
World, kom ut samme år og solgte til platina i USA. Bieber ble første artist til
å få syv sanger fra et debutalbum på Billboard Hot 100. Det første studioalbumet
hans, My World 2.0, ble utgitt i mars 2010 og havnet på topp 10 i flere land.
Albumet ble innledet av den verdensomspennende topp-ti-singelen «Baby».
Musikkvideoen til denne sangen var i en periode den mest sette og mest
diskuterte videoen på YouTube.

Bieber sang Stevie Wonders sang «Someday at Christmas» for USAs president Barack
Obama og førstedame Michelle Obama i Det hvite hus i Washington D.C., som ble
sendt på TV i USA den 20. desember 2009. Bieber var foreleser under den 52.
Grammy Awards den 31. januar 2010. Den 10. april 2010 var Bieber gjest på
TV-programmet Saturday Night Live. I juli samme år var han den mest søkte
kjendisen på Internett. Samme måned hadde musikkvideoen «Baby» gått forbi Lady
Gagas musikkvideo «Bad Romance» – både som den mest sette og som den mest
mislikte YouTube-videoen noensinne.

Bieber uttalte i oktober 2010 at han kom til gi ut et akustisk album kalt My
Worlds Acoustic. Albumet inneholder akustiske versjoner av sanger fra det
forrige albumet, i tillegg til en helt ny sang ved navn «Pray». En 3D-film og
delvis biografisk film kalt Justin Bieber: Never Say Never hadde premiere på
kino i USA den 11. februar 2011. Filmen skal ha spilt inn over 30 millioner
dollar den første helgen på kino. I juni 2011 ble Bieber rangert som nummer to
på Forbes’ liste over best betalte kjendiser under 30 år. Han er også den yngste
kjendisen på denne listen. Biebers tredje studioalbumet er under innspilling.

Mot slutten av 2011 begynte Bieber innspillingen av et tredje studioalbum, med
tittelen Faith. Kanye West og Drake er bekreftet å være med på albumet. Den 22.
februar 2012 kunngjorde Bieber på Twitter at den første singelen muligens kom ut
i mars 2012. Påfølgende uke dukket Bieber opp på The Ellen DeGeneres Show, der
han kunngjorde at den første singelen hans ville hete «Boyfriend» og gis ut den
26. mars 2012.

I september 2010 ble det rapportert at Bieber sto for tre prosent av all trafikk
på Twitter, ifølge en ansatt i dette sosiale nettverket. Bieber begynte
innspillingen av det andre albumet sitt i juli 2010 i New York. Stemmeskiftet
hadde gjort stemmens hans dypere enn den var da han spilte inn det første
albumet. Bieber var gjesteskuespiller i sesongpremieren av krimdramaserien CSI:
Crime Scene Investigation, som ble sendt i USA 23. september 2010. Bieber var
også med i en senere episode som ble sendt i USA 17. februar 2011.

Avisen The Observer i Storbritannia gav ut en rapport der det kommer fram at
Justin Bieber har mer innflytelse på sosiale nettverk som Twitter enn både
Barack Obama og Dalai Lama.[trenger referanse] Twitter-kontoen hans hadde i
november 2010 over seks millioner tilhengere og i gjennomsnitt fikk Bieber
omkring 24 000 nye tilhengere på Twitter hver dag. Per januar 2015 har han nær
60 millioner følgere på Twitter. Voksstatuer av Bieber står utstilt ved Madame
Tussauds voksmuseer i New York, Amsterdam og London.

I løpet av barndommen var Bieber interessert i ishockey, fotball og sjakk. Han
holdt som regel de musikalske ambisjonene sine for seg selv. Som barn lærte han
seg å spille piano, trommer, trompet og gitar. I begynnelsen av 2007, da han var
tolv år, sang han i en lokal sangkonkurranse i Stratford og havnet på
andreplass. En video av denne sangen ble lastet opp på YouTube. Flere andre
videoer av Bieber som sang forskjellige R&B-sanger ble også lastet opp på
Internett og populariteten hans på YouTube vokste.

Den 27. februar 2011, deltok Bieber under Vanity Fair Oscar Party i følge med
den amerikanske skuespillerinne og sangerinne Selena Gomez, noe som bekreftet
flere måneder med spekulasjoner i media og på Internett om et romantisk forhold
mellom dem. Den 1. november 2011 gav Bieber ut det andre studioalbumet sitt,
Under the Mistletoe, som havnet på førsteplass på Billboard 200, og solgte
210 000 eksemplarer den første uka etter utgivelsen.

Bieber er kristen og har uttalt at han ikke tror på abort, fordi det «er som å
drepe et barn». Bieber har også uttalt at han ikke er interessert i å skaffe seg
statsborgerskap i USA, fordi han roste Canada som det beste landet i verden, med
vekt på helsevesenet. Bieber har støttet The It Gets Better Project, som
arbeider for å hindre selvmord blant homofile, lesbiske og biseksuelle.

These songs were not officially released as singles, but charted after the
release of My World (Part I)



https://no.wikipedia.org/wiki/Flow_(videospill)

Flow (stilisert som flOw) er et indie-videospill utviklet av Jenova Chen og
Nicholas Clark. Det var en del av Chens masteroppgave og ble opprinnelig gitt ut
i 2006 som et gratis Flash-spill. I 2007 utarbeidet videospillstudioet hans
Thatgamecompany en versjon for PlayStation 3. I 2008 ga SuperVillain Studios ut
en PlayStation Portable-versjon av spillet, og PlayStation 4- og PlayStation
Vita-versjoner i 2013.

I Flow navigerer spilleren en akvatisk mikroorganisme gjennom en serie
todimensjonale plan; organismen utvikler seg ved å spise andre mikroorganismer.

Flash-versjonen av spillet ble lastet ned 100 000 ganger i løpet av den første
uken etter det ble utgitt, og var lastet ned over 3,5 millioner ganger i februar
2008. Den nyere PlayStation 3-versjonen ble det mest nedlastede spillet på
PlayStation Network i 2007, og vant en pris for beste nedlastbare spill i 2008
ved Game Developers Choice Awards. Det ble også nominert til flere priser ved
Academy of Interactive Arts & Sciences og British Academy of Film and Television
Arts (BAFTA). Kritikere roste spillets visuelle stil og lydspor, i tillegg til
at det var veldig enkelt bygd opp; anmeldere fra GameSpot og VideoGamer.com
mente det var mer enn bare et spill, men heller et kunstverk.

I Flow styrer spilleren en liten flersegmentert orm eller en slangelignende
skapning gjennom et akvatisk miljø. Det er ingen menyer eller retningslinjer i
spillet; det starter umiddelbart. Spillverdenen vises fra et fugleperspektiv, og
består av todimensjonale plan stablet oppå hverandre. En uskarp versjon av
planet under kan sees i bakgrunnen av hvert plan. På planene er det flere
organismer i forskjellige størrelser. Spillerens organisme prøver automatisk å
spise andre organismer når man er nær nok. De fleste av disse skapningene
konfronterer ikke spillere, og er laget av celler som øker antallet segmenter i
spillerens skapning når de blir spist, som i spillet Snake. Alle planene, utenom
det høyeste og laveste, har to spesielle organismer som forflytter spilleren
enten ett plan opp eller ned når spilleren kommer i kontakt med dem.

Noen plan har aggressive skapninger som selv om de kan bli spist av spilleren,
også kan spise deler av spilleren for å selv bli større. Disse skapningene
slipper ut mange celler når de dør, og cellene kan gi spilleren mer liv,
midlertidig gjøre spillerens skapning større eller få den til å gro dekorative
utstikkere. Spillere trenger ikke å spise noen av disse organismene. Spilleren
kan reise rundt i og mellom planene slik man ønsker, siden det ikke er noe
konkret mål i spillet. Hvis man blir spist av en av de aggressive organismene
blir man flyttet opp ett plan.

PlayStation 3-versjonen av Flow har bedre grafikk og tre tilleggsorganismer å
spille med. Organismene har forskjellige fordeler. Når spilleren når det
nederste planet som en skapning, kan man spille den neste skapningen.
PlayStation 3-versjonen har også en flerspillermodus for opptil fire spillere;
man kan når som helst bli med i et flerspillerspill og velge mellom de
forskjellige skapningene. PlayStation Portable-versjonen har alle disse
funksjonene, men størrelsen på alle planene er redusert. 20. november 2007 fikk
PlayStation 3-versjonen en utvidelsespakke hvor spillere som blir med i et
flerspillerspill selv kan velge skapning. Den la også til flere typer mat, flere
fiender og en skapning med skjold.

Flow ble først utviklet som en del av Jenova Chens masteroppgave for Interactive
Media Program ved University of Southern Californias School of Cinematic Arts.

Avhandlingen dreide seg om dynamisk justering av vanskelighetsgrad i spill
(engelsk: dynamic difficulty adjustment, DDA) hvor et spill endrer sine
reaksjoner på hva spilleren gjør basert på spillerens tidligere og nåværende
handlinger. Chen illustrerte ideen med Flow, som han utviklet sammen med
Nicholas Clark. Chen implementerte dynamisk justering av vanskelighetsgrad i
spillet ved at spilleren underbevisst med sine egne handlinger forandret
spillets vanskelighetsgrad. Han tillot spillerne å svømme fritt mellom planene
og ga dem valget mellom å spise eller ikke spise andre organismer. Chen beskrev
Flow som «et enkelt spill», og at «det er den enkleste testen av aktiv justering
av vanskelighetsgrad». En annen innflytelse på spillet var psykologen Mihaly
Csikszentmihalyis flyt-konsept, hvor en person fordyper seg helt i en aktivitet.

Spillet ble sluppet i april 2006 etter to måneder med utvikling. I løpet av
disse to månedene lærte Chen og Clark seg å programmere i Flash. Spillets
kildekode ble sluppet i 2009. Lyden i spillet ble komponert av Austin Wintory.
En PlayStation 3-versjon ble offentliggjort for PlayStation Store i mai 2006, og
ble sluppet i februar 2007. Chen var da ferdig med utdannelsen, og grunnla
Thatgamecompany, som utviklet versjonen for PlayStation 3. Nicholas Clark var en
av de ansatte og opererte som PlayStation 3-versjonens designer.

Sony ble imponert av Flow og støttet Thatgamecompany med midler og flere
ansatte. Dette førte til at Thatgamecompany signerte en trespill-kontrakt, hvor
Thatgamecompany skulle lage tre spill for Sonys PlayStation Store. Flow ble det
første av disse tre spillene. Chen trodde at spillet kunne bli ferdig utviklet
for PlayStation 3 på fire måneder, og at spillet ville være klart for
lanseringen av PlayStation Network i november 2006. Spillet ble ikke ferdig før
februar 2007, og hadde da gått gjennom mye omarbeiding. Ikke engang halvparten
av det opprinnelige designet var med da spillet ble sluppet på PlayStation
Store.

En versjon for PlayStation Portable, utviklet av SuperVillain Studios, ble
sluppet i mars 2008. De programmerte spillet fra bunnen av siden PlayStation
3-versjonen var platformspesifikk og ikke kunne gjenbrukes på en effektiv måte.
Utvidelsespakken til PlayStation 3-versjonen ble også utviklet av SuperVillain
Studios. Thatgamecompany var ikke involvert i denne prosessen utenom designet
siden de arbeidet med sitt nye spill, Flower. Sony Santa Monica utviklet
versjonene for PlayStation 4 og PlayStation Vita. Disse versjonene ble utgitt i
november 2013.

Flow fikk både positive og negative tilbakemeldinger fra kritikere som fokuserte
på PlayStation-versjonene. Mye ros gikk til det visuelle og presentasjonen av
spillet. Chris Roper fra IGN sa at dette var spillets sterkeste side. Alex
Navarro fra GameSpot sa det samme, i tillegg til at han likte spillets bruk av
farger, designet på spillets skapninger og det dynamiske lydsporet.

Mange kritikere mente at Flow var mer som et kunstverk enn et spill. Navarro sa
at spillet føltes ut som et kunstskoleprosjekt. Richard Leadbetter fra Eurogamer
mente at spillet var mer som et eksperiment enn et vanlig spill. Roper sa at
spillet ikke var et spill, men mer en opplevelse, i tillegg til at spillet
prøver å gjøre noe helt unikt, og mestrer det. Will Freeman fra VideoGamer.com
mente det var PlayStation 3-konsollens første kunsttittel. Roper oppsummerte
Flow som at det ikke var et spill, men heller en opplevelse. Luke Mitchell fra
PALGN mente at det prøver å gjøre noe fullstendig unikt og eksperimentelt, og
får det til. Freeman sa det var «attraktivt og stilig», hvilket gjorde spillet
«utrolig tilfredsstillende å leke med». Leadbetter mente at spillets hovedformål
var å se pent ut og å høres kult ut.

Spillet fikk blandede anmeldelser angående spilling. Roper sa at et av spillets
enklere nytelser var å bare se hva det neste som dukker opp er, men bemerket at
spillets aktiviteter var ganske begrenset utenom dette. Leadbetter sa at spillet
på mange måter føltes som en techdemo, og at det lille det var av faktisk
spilling var der hovedsakelig for å være en slags guide gjennom det visuelle og
lyden. Freeman sa likevel at det ville være urettferdig å beskrive Flow som tomt
og uten substans. Navarro konkluderte med å si at Flow var fornøyelig i de få
timene det tok å spille gjennom det, men at det ikke hadde noen varig
spillopplevelse. Han sa at spillet prioriterte estetikken mer enn selve
spillingen. Han sammenlignet å kjøpe spillet med å kjøpe kunst: at det heller
var ment å bli sett på og satt pris på en gang i blant. Mitchell mente derimot
at det å gjøre spillet mer komplisert ville ta vekk noe fra den vennlige naturen
som slike spill har.

De fleste anmeldere mente at spillet for det meste var uten store utfordringer.
Roper sa at spillet egentlig ikke hadde noen utfordring i det hele tatt,
spesielt siden man ikke kan dø i spillet. Leadbetter beskrev spillets
vanskelighetsgrad som «ubetydelig». Likevel, i Justin Calvart fra GameSpots
anmeldelse av PlayStation Portable-versjonen, skrev han at spillets
vanskelighetsgrad mesterfullt justeres for å passe sammen med hvor godt man
spiller, så man ikke blir frustrert eller fortvilt. Anmelderne var stort sett
misfornøyd med spillets flerspillermodus. Calvart sa at uansett hva det var, så
var det ikke bra. Leadbetter beskrev PlayStation 3-versjonens flerspillerdel som
en ettertanke, mens Navarro mente at den ikke la til noe mer dybde i
opplevelsen.

Kristian Evensen fra Nettavisen sa at Flow passet folk som likte spill som var
«annerledes», og at det mer var en rolig og underholdende opplevelse enn et
spill. Han roste også spillets bruk av SixAxis-kontrolleren, som gjorde at man
ikke trengte å gjøre mer enn å bevege på kontrolleren og trykke på en knapp for
å spille. Dagbladet beskrev spillet som «høyst avslappende». De mente at det var
et «fint pauseinnslag mellom alle skyteøktene», som refererte til populariteten
til førstepersonsskytespill da Flow ble gitt ut.

Flash-versjonen av Flow ble lastet ned 100 000 ganger i løpet av den første uken
etter at spillet ble tilgjengelig. Innen juli 2006 var spillet lastet ned
650 000 ganger, og i februar 2008 var det lastet ned 3,5 millioner ganger.
PlayStation 3-versjonen ble det mest nedlastede spillet på PlayStation Network i
2007.

Flow ble nominert til Game Developers Choice Awards i 2008 for innovasjon og
beste debut. Den vant prisen for beste nedlastbare spill. Spillet ble nominert
til årets beste nedlastbare spill under Academy of Interactive Arts & Sciences i
2008, og til innovasjonsprisen i 2007 under British Academy of Film and
Television Arts-utdelingen. Musikken i spillet ble nominert til flere priser,
blant annet for innovasjon og innovativ bruk av musikk. Komponisten Austin
Wintory vant nybegynnerprisen fra Game Audio Network Guild under utdelingen i
2008. Flow var en finalist under Slamdance Guerrilla Games Competition i 2007,
men trakk seg sammen med flere andre finalister etter at Super Columbine
Massacre RPG! ble tatt ut av konkurransen. I 2011 ble spillet valgt ut til å
være et av 80 spill som ble vist frem i utstillingen «The Art of Video Games»
hos Smithsonian American Art Museum i 2012.



https://no.wikipedia.org/wiki/Christina_Grimmie

Christina Victoria Grimmie (født 12. mars 1994 i Marlton i New Jersey, død 11.
juni 2016) var en amerikansk sanger og låtskriver. Hun var best kjent for sine
coverlåter på YouTube og deltok senere i sangkonkurransen The Voice i 2014, hvor
hun endte på en tredjeplass.

Grimmie ble født i Marlton i New Jersey, og er datter av Tina og Albert Grimmie.
Hun hadde en eldre bror kalt Marcus.

Grimmie ga ut sin debut-EP Find Me i juni 2011. Grimmies mentor under perioden i
The Voice, Adam Levine, forklarte at han ville signere Grimmie til sitt
plateselskap uansett hvilken plass i konkurransen hun endte på. Grimmie signerte
i 2013 et kontrakt med Island Records. Hun ga ut sitt debutalbum With Love
gjennom selskapet i 2013. Kontrakten har senere blitt brutt. I februar 2016
annonserte Grimmie at hun arbeidet med sitt andre studioalbum.

Christina Grimmie døde den 11. juni 2016 på et sykehus i Orlando, Florida, etter
en skyteepisode kvelden før. Grimmie signerte autografer og tok bilder med
fansen etter en konsert, da en mann åpnet ild mot sangeren. Hun ble skutt tre
ganger og døde senere av skadene.



https://no.wikipedia.org/wiki/Bj%C3%B8rnstjerne_Bj%C3%B8rnson

Bjørnstjerne Martinius Bjørnson (født 8. desember 1832 på Kvikne nord for
Tynset, død 26. april 1910 i Paris) var en norsk dikter, samfunnsdebattant,
redaktør, folketaler og teaterpersonlighet. Hans produksjon er meget omfattende
med bondefortellinger, skuespill, poesi, romaner, artikler, taler og en enorm
mengde brev.[note 1] Som dikter og samfunnsaktør agerte Bjørnson både i nasjonal
og nordisk ånd.

Mens forfatterens bondefortellinger er forankret i norsk nasjonalromantikk med
hensyn til form, stil og menneskeskildring, beveget Bjørnson seg siden over det
moderne sagadrama og det borgerlige samtidsdrama til de første realistiske
problemdramaene.

Bjørnson var også en produktiv lyriker, og mange av hans dikt er tonesatt, blant
annet av Rikard Nordraak, Halfdan Kjerulf og Edvard Grieg. Også andre nordiske
komponister har tonesatt hans dikt. En av hans fedrelandssanger, Ja, vi elsker
dette landet med tone av Rikard Nordraak, er blitt Norges nasjonalsang.[note 2]

Stortinget bevilget ham diktergasje i 1863. I 1903 ble han som første norske
dikter tildelt Nobelprisen i litteratur. Han er også kjent som
Riksmålsforbundets grunnlegger. Sammen med Henrik Ibsen, Jonas Lie og Alexander
Kielland, ble Bjørnson i mellom- og etterkrigstiden markedsført av Gyldendal
forlag som en av de fire store norske dikterne.

Bjørnstjerne Bjørnson og Rikard Nordraak, komponisten som skulle sette tone til
flere av Bjørnsons sanger, var søskenbarn. Dikterens mor Inger Elise, var født
Nordraak (1808–1897) og var søster av komponistens far. Dikterens far Peder
Bjørnson (1798–1871) var av storbondeslekt, men måtte i ung alder gi opp
slektsgården Skje i Land. Han begynte å studere, tok teologisk embetseksamen i
1829, og fikk kall i 1831. Han kom da til fjellbygda Kvikne, som på den tid var
egen kommune. På den avsidesliggende prestegården Bjørgan ble den første sønnen,
Bjørnstjern (senere Bjørnstjerne), født.

Peder Bjørnson søkte seg etter hvert vekk, og i 1837 fikk han Nesset prestedømme
i Romsdal. Det var i «Romsdalens stride land»[note 3] Bjørnstjerne Bjørnson
vokste opp og kjente seg hjemme. Ifølge biografen Christen Collin var han som
barn en vilter krabat med et stort hjerte og utpreget fortellerevne, «især var
det bøndenes verden, han levet sig ind i». Også tjenestefolkene ble hans
fortrolige i barndommen: «Han foretrak stadig borgstuen og de steder, der
arbeidsfolkene var». At han ikke lenge etter at han var fylt ni år måtte
overvære henrettelsen av Per Hagbø, kan muligens forklare hans engasjement mot
dødsstraff senere i livet.[note 4]

I fem år gikk han på middelskolen i Molde, som var den nærmeste byen. I det
selvbiografiske diktet «Gamle Heltberg» omtales middelskolen som «en liden,
meget pyntelig skole» som både kirke og stat kunne stole på, men som sjelden ble
smurt av «åndens talg». Og videre: «Vi måtte gå der, til vi blev store. / Jeg
gik der også, – men læste Snorre.» Hans første publiserte dikt, Frihetens tale,
om februarrevolusjonen i Frankrike i 1848 ble utgitt samme år.

I 1850, da Bjørnson var 17 år gammel, ble han sendt til Heltbergs studentfabrikk
i Christiania for å avlegge eksamen og studere ved universitetet. Her kom han
sammen med blant annet Jonas Lie, Henrik Ibsen og Aasmund Olavsson Vinje, og
tok, ikke minst, sterke inntrykk av Heltberg selv. Bjørnson ga ham følgende
attest:

Bjørnson fullførte examen artium i 1852, men kom aldri til å begynne på noe
fagstudium. I likhet med Ibsen og Vinje var han opptatt av Marcus Thranes
arbeiderbevegelse. Han begynte å virke som journalist, skrev litteratur- og
teateranmeldelser og ivret for fornorsking av scenekunsten.[trenger referanse] I
sin første litteraturanmeldelse, omtalen av En Nytaarsbog, trykt i Morgenbladet
15. januar 1854, spår han en kommende ny norsk «digterslegt», og gir innblikk i
sin egen poetikk idet han etterlyser ekthet, friskhet og sannhet. Han tar
avstand fra lyrikk som betjener seg av «færdiglavet poetisk Tærminologi», og
advarer mot hulhet, falske følelser, motepregede måneskinnsvermerier og «den
evige Lamenteren over Verdens og Tidernes pinagtighed».

I 1856 stilte han seg i spissen for et teaterslag i Christiania Theater for å
markere et krav om norske skuespillere ved teateret, og ble støttet av bl.a.
Jonas Lie og A. O. Vinje. I juni samme år kom han med på et studentertog til
Kalmar, Uppsala og Stockholm. Her ble han tilhenger av skandinavismen. Etter
hjemkomsten skrev han skuespillet Mellem Slagene. Deretter dro han til København
der han skrev bondefortellingen Synnøve Solbakken, det første verket han fikk
trykt. Sagadramaet Halte-Hulda, ble påbegynt i København våren 1857 og fullført
samme sommer.

I november 1857 overtok han som kunstnerisk leder ved Ole Bulls teater i Bergen
etter Henrik Ibsen. I løpet av Bergensoppholdet, som varte i knappe to år,
gjorde han seg gjeldende som teaterleder og dikter, men også som redaktør og
politiker. I 1858 giftet han seg med Karoline Reimers. Bryllupet sto i Søgne der
faren var sogneprest fra 1853 til 1869. Ekteskapet ble livsvarig.[note 5]

Bjørnstjerne Bjørnsons bondefortellinger er preget av nasjonalromantiske
strømminger, som var typiske for den kulturelle samtiden, imidlertid er
forfatteren også opptatt av å skildre mørkere sider ved norsk folkeliv, slik som
for eksempel alkoholisme i Synnøve Solbakken. Bildet Bjørnson gir av bønder og
fattigfolk er mangfoldig og slett ikke entydig idyllisk. En skikkelse som Aslak
i Synnøve Solbakken peker fram mot naturalismen. . De første mindre
bondefortellingene kom på trykk anonymt i Illustreret Folkeblad som Bjørnson
selv utga i årene 1855–57. Thrond (1857), en kort kunstnernovelle, ble først
trykt i København, og siden i Folkebladet. I 1857 publiserte han Synnøve
Solbakken. Før fortellingen kom i bokform, hadde den gått som
fortsettelsesfortelling i Illustreret Folkeblad. Synnøve Solbakken ble i de to
første år etter utgivelsen den oversatt til svensk, engelsk, tysk og
nederlandsk.

Første kapittel anslår hovedtemaet i boka. Det handler om hvordan Arne Kampen
(fra plassen, senere gården, Kampen) modnes og finner sin livsoppgave. Han
velger å sette kreftene inn – også som kunstner – for bidra til å dyrke opp og
videreutvikle Kampen.

En glad gut (1860) er en prosafortelling med barneskildringer. Samme året utkom
også novellen Faderen.

Bondefortellingene sett under ett er ikke først og fremst «folkelivsbilder», men
«karakterstudier».

Bjørnson ønsket å «lage en ny saga i lys av bøndene,» som han sa, og han trodde
dette kunne gjøres, ikke bare i prosa, men og i nasjonale drama eller
folkestykker. Det første av dem var Mellem Slagene, en énakter der handlingen
dreier seg om konflikten mellom birkebeinere og baglere i det 12. århundre.
Skuespillet ble skrevet i 1856, altså før Synnøve, men oppført og trykt senere.
kong Sverre, spiller en sentral rolle i dette stykket. Ekteskapskonflikten peker
fram mot skuespillet De Nygifte (1866).

Mellem Slagene ble skrevet i København. Stykket gjorde suksess da det ble
oppført på Christiania Theater i 1857. Samme år ble det trykt.

Han fulgte opp med Halte-Hulda i 1858. Det er skrevet på blankvers, men har
likevel en slags sagastil, ispedd lyriske partier.

Etter invitasjon fra Ole Bull ble Bjørnson kunstnerisk leder ved Det norske
Theater i Bergen i snaue to år, fra november 1857 til september 1859. Han spedde
på økonomien med journalistarbeid. Han drev politisk kamp som redaktør av
Bergensposten og klarte å få nye representanter inn på Stortinget.[trenger
referanse] Dette førte til at han ble ønsket som redaktør i Aftenbladet i
Christiania. Han vendte tilbake til hovedstaden i september 1859, og han ble
teatersjef på Studentersamfundets Theater ved Det Norske Studentersamfund.

Den 1. oktober 1859 sto «Norsk Fædrelandssang, tilegnet Norges Konge, Hs. M.
Kong Carl» anonymt på trykk i Aftenbladet. Det var den første versjonen av det
som siden skulle bli Norges nasjonalsang, «Ja, vi elsker». Diktet var skrevet i
Bergen sommeren 1859. Da ble også Arne fullført og En glad Gut påbegynt.
Bjørnson ble snart medredaktør i Aftenbladet. Han skrev politiske artikler til
støtte for Reformforeningen, en forening som på den tid ble stiftet av Johan
Sverdrup og Johannes Steen i allianse seg med et flertall av stortingsbøndene
under Ole Gabriel Uelands ledelse.

Midt under stattholderstriden inviterte Ibsen og Bjørnson stiftelsen av Det
Norske Selskab. Det ble etablert 29. november 1859, og Bjørnson ble formann.
Målet var å fremme nasjonale verdier, men synes tildels å ha vært av personlig
art, slik som å få oppført forfatternes egne stykker.

Bjørnson holdt imidlertid så høy profil i stattholderstriden at han ble presset
ut av Aftenbladet alt midt i januar 1860.[trenger referanse] Han fortsatte å
skrive innlegg i avisen, men av upolitisk karakter. Blant annet gikk flere
kapitler av En glad Gut som føljetong senhøstes 1859 og i vårhalvåret 1860.
Nederlaget som redaktør var årsak til at han søkte stipendium for å komme seg
utenlands.[trenger referanse]

Etter et opphold i Søgne hos foreldrene sammen med Karoline og den førstefødte
fra midt i mai 1860, der han fullførte En glad Gut, forlot han Norge i juni og
dro utenlands, i første omgang til København. Dit kom også Karoline og Bjørn
etter i september. Da stipendpengene kom i november, dro han videre til Roma.
Karoline og Bjørn oppholdt seg hos familie på Als, men omsider kom også de etter
til Roma. Da hadde familien vært adskilt i ca. syv måneder.

Karoline fikk barselfeber etter fødselen. Hun overlevde, men det tok tid å komme
fullt til krefter igjen. Det oppsto også komplikasjoner i ekteskapet. Ikke desto
mindre innfant hun seg etter en stund i Roma. Ekteskapet ble tydeligvis bedre
etter krisen.[note 6][note 7]

Under oppholdet i Roma skrev Bjørnson sagadramet Kong Sverre (1861), men framfor
alt fullførte han trilogien om Sigurd Slembe. Den ble publisert i 1862.
Litteraturhistorikeren Edvard Beyer hevder at trilogien om Sigurd Slembe griper
langt ut over sin egen tid tematisk og psykologisk.[note 8]

Mens Bjørnson var i utlendighet, gjorde han forarbeider også til Arnljot Gelline
og skrev mye av dramaet om Maria Stuart. Dertil kom historiske dikt som «Brede
Seil over Nordsjø gaar» og monologen «Bergliot».

Familien var på reisefot i Europa fram til 1863. Sigurd Slembe bidro avgjørende
til at Bjørnson, ikke minst etter pådriv fra Ole Bull, fikk dikterlønn i
1863.[trenger referanse] Bjørnson var dermed den første norske dikter som fikk
en egentlig diktergasje. Først i oktober 1863, etter et nytt opphold i Søgne,
bosatte familien Bjørnson seg igjen i Christiania.

I 1863, etter hjemkomsten, fullførte han Maria Stuart i Skottland, et drama i
fem akter som er blitt karakterisert som et utpreget renessansedrama. I sentrum
for handlingen står dronning Maria Stuart. Hun er omgitt av menn som både er
forelsket i henne, og som vil utnytte henne for egne, ærgjerrige formål, og som
hun derfor aldri kan være helt trygg på. Bjørnson har tatt inntrykk av både
William Shakespeare og Schillers drama Maria Stuart, men handlingen er lagt
lengre tilbake i Marias liv enn det som er tilfelle i Schillers drama.

Ved nyttår 1865 overtok han ledelsen av Christiania Theater. Han fikk da
anledning til å sette opp Maria Stuart i Skottland.

I 1865 satte Bjørnson også opp sitt eget skuespill De Nygifte som utkom samme
år. Det var et borgerlig samtidsskuespill med ekteskapet som problem.

Bjørnson hadde fått vide fullmakter da han tiltrådte. Gjennom repertoarvalg,
gjerne stykker oversatt og tilrettelagt av ham selv, instruksjon og
rollebesetninger, høynet han det kunstneriske nivået.[trenger referanse] Da han
valgte å fratre, var også teatrets økonomi god. Tross de gode arbeidsbetingelser
han hadde fått, opplevde han rett som det var at det foregikk ansettelser og
annet bak hans rygg.[trenger referanse]

Bjørnson dro med hustru og barn til København der han skrev Fiskerjenten, som
kom ut i april (1868). Det er en roman om jenta fra folkedypet som viser seg å
bære i seg en talentfull skuespiller. Boka viderefører kunstnerproblematikken
fra «Thrond» og Arne.[trenger referanse] Den er i slekt med bondefortellingen,
men regnes også som en kunstnerroman.Nasjonsbyggingsmotivet er eksplisitt
uttrykt på denne måten:

Fra sommeren 1868 til sommeren 1873 var Bjørnson bosatt i Christiania. I 1870
brøt en del skuespillere ut fra Christiania Theater, og da oppsto det såkalte
«Bjørnsonske streiketeater» som holdt det gående halvannet års tid. Da
skuespillerne igjen søkte tilbake til hovedscenen, hadde Bjørnson et visst håp
om å komme tilbake til Christiania Theater som leder,[trenger referanse] men så
skjedde ikke, og han kom aldri mer til å styre et teater.

I 1870 redigerte og publiserte han sine Digte og Sange. Samlingen inneholdt
frittstående dikt og tekster som tidligere var publisert i fortellinger og
dramatikk. Digte og Sange kom ut i flere utgaver, og dikttilfanget økte for hver
gang. Blant hans dikt og sanger kan nevnes «Synnøves sang» («Nu tak for alt,
ifra vi var små») og «Ingrids vise» («Og ræven lå under birkerod») fra Synnøve
Solbakken[note 9], «Over de høje fjælde» («Undrer mig på hva jeg får at
se»)[note 10], «Ingerid Sletten», «Træet» («Træet stod færdigt med blad og med
knop») og «Tonen» («I skogen smågutten gik dagen lang») fra Arne[note 11],
«Øyvinds sang» («Løft dit hoved»)[note 12], «Marits vise» («Holder du af
mig»)[note 13], «Dans, ropte felen» og «Bård skolemesters vise» («Elsk din
næste») fra En glad gut. «Det første mødets sødme» og «Jeg vil værge mitt land»
er fra Fiskerjenten. Blant de andre tekstene er «Prinsessen», «Søvnens engler»
(«Da barnet sov in») og «Salme II» («Ære det evige forår»). I 1870 utkom også
den episke syklus Arnljot Gelline som bl.a. inneholder diktet «Arnljots længsel
mof havet».

Etter den fransk-prøyssiske krigen ga han i 1872 uttrykk for sitt standpunkt
under en vennefest i Danmark til minne om den nylig avdøde Grundtvig. Bjørnson
var kommet til at Tyskland sto Norden nærmere enn Frankrike, og at Norden derfor
burde orientere seg mot seierherren, Tyskland. Dette ble ikke forstått i
Danmark, og Bjørnson kom på kant med sine grundtvigianske venner. Ibsen skrev et
dikt som sluttet på denne måten. «Se opp, værhanen på fløien har skiftet
signaler.» Bjørnson møtte også motbør i Norge, og fant det best å forlate landet
for en tid.

Bjørnson vant et stort ry som taler, foredragsholder og oppleser. I 1869 var han
kommet så langt nord som til Finnmark. Han turnerte ikke bare i Norge, men også
i nabolandene. Samme år døde datteren Dagny bare 1 år gammel.[note 14]

Fra 1874 til 1876 var han i utlandet. Blant annet oppholdt familien seg en
lengre periode i Roma. Han skapte de realistiske problemdramaene Redaktøren og
En Fallit, som ble fullført i 1875. August Strindberg oppfattet spesielt
Redaktøren som en «signalrakett» om at noe nytt var i emning i skandinavisk
litteratur.En Fallit fokuserer på forretningsmoral, Redaktøren problematiserer
presseetiske spørsmål.

I 1874 kjøpte Bjørnson Aulestad i Gausdal usett.[trenger referanse] Fra 1876 var
Aulestad hans faste hjem i Norge. Men det ble fortsatt mange og lange
utenlandsopphold i årene som fulgte. I 1877 ga han ut romanen Magnhild.
Hovedpersonen lever i et uverdig ekteskap og velger å bryte ut. Bjørnsons roman
kom to år før Ibsens lot sin Nora gjøre noe tilsvarende i Et dukkehjem. Han ga
uttrykk for sine republikanske tanker i det polemiske teaterstykket kalt Kongen.
I en senere utgave av dette tok han med et innledende essay «Om Åndsfrihed», som
nærmere forklarte hans standpunkt. Kaptejn Mansana, som er en episode fra den
italienske frigjøringskrigen, kom i 1878.

Dramaet Leonarda (1879), utløste full storm.[trenger referanse] Det ble
imidlertid overstrålt av Ibsens Et dukkehjem, som kom like etterpå. Det
satiriske skuespillet Det nye System kom bare få uker etter Leonarda.

På slutten av 1870-tallet gjennomgikk Bjørnson en religiøs utvikling.[trenger
referanse] Han leste bl.a. bibelkritikk, filosofi og moderne litteratur. Dette
medvirket til store omkalfatringer i hans syn på kristendommen, og det er
vanlig[av hvem?] å hevde at Bjørnson gjennomgikk en religiøs krise. Han fjernet
seg fra dogmene, oppfordret til fri tenkning og kom i feide med kirke og
teologer. Dette kostet ham både venner og lesere.[trenger referanse] I 1877
holdt han foredraget «Om at være i Sandhed», hvor det blant annet heter «Prøv at
være sande, snak helt ud hvadsomhelst, I bliver ikke værre ved det, men meget
bedre, og den, I snakker til, hjelper I, selv om han forarges. Han faar Tanker,
han hidtil ikke har havt, og han faar Mod.»

Det er i denne perioden han skriver sine tre «Salmer». Han gikk styrket ut av
den religiøse striden[trenger referanse], og tapte ikke sin Gudstro: «Å, men
vær, hvem du vil; / ti jeg ved, du er til /som det evige rop, i min sjel – det
er dig –» (Salme III). Salme II slutter slik:

Gerhard Gran skriver dette om Bjørnsons utvikling: «hans horisont havde udvidet
sig, han aandede under en høiere himmel med færre fordomme og større
rettfærdighed og forstaaelse.» Da Bjørnson utga sine Digte og sange på nytt i
1880, var samlingen supplert med nye dikt, bl. a. de tre salmene.

Bjørnson var på foredragsturne da meldingen om Ole Bulls død nådde ham i august
1880. Han avbrøt straks for å være til stede ved gravferden, der han holdt en
tale.

Talen ved Ole Bulls gravferd resulterte i at Bjørnson ble invitert til
Amerika[trenger referanse] som gjest hos Ole Bulls enke og hennes familie i
Boston. Der ble han imidlertid ikke lenge. Han dro snart ut på en større
foredragsturne i Midtvesten der han fikk møte norsk-amerikanere. Han fikk innsyn
i samfunnsforholdene og opplevde et religiøst trangsyn som overgikk det han
kjente til hjemmefra,[trenger referanse] men han møtte også religiøs åpenhet og
toleranse.[trenger referanse]

Under det åtte måneder lange Amerika-oppholdet tiltok hjemlengselen.[trenger
referanse] Han savnet kone og barn, og hans grunnfestede fedrelandskjærlighet
ble utdypet.[trenger referanse] Dette kom blant annet til uttrykk i
Wergelandtalen i Kristiania 17. mai 1881. Etter hissig strid[trenger referanse]
var han valgt til å tale ved avdukingen av Wergelandmonumentet på Eidsvolls
plass. Dette ble oppfattet som en stor seier for venstresiden i norsk
politikk.[trenger referanse] Han la vekt på å vise Wergeland som den store
såmannen, og sa blant annet dette:

Bjørnson bodde i Paris i fem år, fra 1882-87. Her bodde også Jonas Lie, som han
jevnlig hadde kontakt med. Somrene tilbrakte han gjerne i Schwaz i Østerrike.

Han hadde mange planer, men det første arbeidet han fullførte, var et
sosialrealistisk drama, En Hanske, i 1883. Det går rett inn i tidens
sedelighetsdebatt. Bjørnson problematiserer at det hersker én moral for menn og
en annen for kvinner, og lar det framstå en ung kvinne, Svava, som forfekter at
det samme renhetskrav bør gjelde for menn som for kvinner også før ekteskapet.
Hun blir ulykkelig da hun oppdager at hennes forlovede har en såkalt «fortid» og
at han endog forsvarer det. Det bidrar til fortvilelsen da det går opp for henne
at heller ikke hennes far, som hun alltid har trodd så godt om, har et tvilsomt
rulleblad. Slutten åpner imidlertid for forsoning. Ingen teaterdirektør ville
sette opp stykket,[trenger referanse] og Bjørnson skrev de to siste aktene
fullstendig om og skjerpet tendensen,[trenger referanse] samtidig som han la
helheten nærmere opp til lystspillet. Hansken kastes i denne versjonen til slutt
i siste akt, og ingen forsoning er å øyne. I denne form gjorde stykket lykke på
scenen.[trenger referanse] Første oppførelse fant sted i Kristiania 1886. En
Hanske ble også oppført i Bergen, København, Stockholm og Helsingfors. Den
omarbeidede versjonen ble imidlertid aldri trykt i dikterens levetid. Det ble
derimot den første versjonen som i liten grad er blitt oppført.

Høsten 1883 utkom Over Ævne I. Det tar opp brennbare religiøse spørsmål. Er det
kristendommen i seg selv som er over evne? Er troen på underet forførerisk og
farlig?

Over Ævne I har ry som Bjørnsons beste scenearbeid.[trenger referanse] Det hadde
urpremiere i Stockholm i 1886, men i Norge ble det ikke spilt før i 1899. Det
var dikteren selv som hadde regien på det nyåpnede Nationaltheatret, der hans
sønn, skuespilleren Bjørn Bjørnson, var teatersjef og Johanne Dybwad spilte
Klara Sang.

Skuespillet, som består av to akter, er i slekt med den klassiske
hybris-tragedie, om mennesket som av overmot («hybris») vil overskride de
grenser som er satt for det. Troen på at den lamme og tvilende Klara Sang skal
kunne reise seg og gå igjen når hennes mann, den edle presten Sang, ber inderlig
om det, griper om seg og omfatter til slutt både tvilende og troende. Spenningen
kulminerer da Klara mot slutten av akt to virkelig reiser seg og går sin mann i
møte, og presten omfavner sin hustru. Men katastrofen inntrer umiddelbart, og
overanstrengelsen fører til døden. Professor Gerhard Gran som opplevde
premieren, skrev: «Det er den eneste gang jeg har vært i teatret, hvor et
fuldtallig publikum i sin sterke grebethed ganske glemte at løfte en haand til
applaus.»

Over Ævne I overbeviste Ibsenbeundrere som Georg Brandes og Gunnar Heiberg. Den
første har uttalt: «Bjørnson har aldrig skrevet noget bedre skuespill – Ibsen
heller ikke». Francis Bull skriver: «de to aktene som stykket består av rommer
en menneskeviten og følelsesfylde, en tankedybde og kunstnerisk rikdom som
sikrer dem rang blant det største i det 19.århundres dramatikk.» Både i samtid
og ettertid har lekfolk og teologer ivrig diskutert Bjørnsons
over-evne-problematikk, og teologen Jon Nome (1904–1980) har utgitt en
avhandling om emnet.

Den omfangsrike romanen Det flager i byen og paa havnen kom i 1884. Her legger
han i dikterisk form fram sine tanker om nedarvede egenskaper og muligheten til
å kultivere dem gjennom bevisst påvirkning, især gjennom opplæring og
utdannelse.

Fra 1887 og til han døde, bodde han på Aulestad i sommerhalvåret, men i
vintermånedene reiste han gjerne ut en periode, til Italia, München eller Paris.
I 1887-88 dro han på turné i Norden med foredraget «Engifte og mangegifte». På
samme tid førte han kamp mot Arne Garborg om målsak, kom i opposisjon til Johan
Sverdrup, og sammen med rektor Steen bidro han til å splitte partiet
Venstre.[trenger referanse] Fra 1889 hevdet han konsekvent Norges rett til
likestilling med unionspartneren, Sverige. I begynnelsen av 1890-årene var han
så politisk aktiv at det ble mindre tid til diktning.[trenger referanse]

Et par år etter at han var kommet tilbake til Norge, utkom romanen Paa Guds veje
(1889) som, likesom Det flager, kommer inn på ungdom og oppdragelse. Men først
og fremst handler den om religiøse motsetninger og toleranse. Sentralt i
handlingen står en prest og en lege som har kjent hverandre fra skoledagene. Det
er presten som får siste ord og formulerer toleransebudskapet: «Der bra folk
går, der er guds veje!» Samme år kom komedien Geografi og kjærlighet som fra
første stund har vært en scenesuksess.[trenger referanse] I 1894 utga han en
samling av noveller med overveiende didaktisk preg.

Av senere arbeider for scenen kan nevnes Over Ævne II (1895), den politiske
tragedien Paul Lange og Tora Parsberg (1898), Laboremus (1901), På Storhove
(1902), og Daglannet (1904).

Bjørnson var hele livet en motstander av dødsstraff, og ved begynnelsen av
1890-årene ble han mer og mer opptatt av fredssaken. Dette satte spor i lyrikk,
artikler og taler. (Jf. oratoriet Fred). Bjørnson ble medlem av den første
Nobelkomiteen, oppnevnt i 1897, og han ble gjenvalgt i 1900.[trenger referanse]

Han arbeidet for internasjonale fredsavtaler og støttet undertrykte folks kamp.
Kanskje mest kjent er hans engasjement for slovakene.[trenger referanse] Han var
først ute med å tale deres sak,[trenger referanse] møtte mye motstand, men hans
stemme ble hørt i Europa.[trenger referanse] Slovakene ærer hans minne den dag i
dag. Bjørnson engasjerte seg også sterkt i Dreyfus-saken, til fordel for den
uskyldig dømte franske hæroffiser Alfred Dreyfus. Bjørnson opplevde, som nevnt
ovenfor, selv å få en Nobelpris, men det var i litteratur, i 1903. Det er de som
mener at han burde hatt en fredspris.

I forbindelse med åpningen av Nationaltheatret i 1899 mottok Bjørnson en stor
hyllest. En sammensatt Holberg-forestilling var komponert for første aften,
annen aften var det Ibsens En folkefiende og tredje aften sagadramaet Sigurd
Jorsalfar av Bjørnstjerne Bjørnson med Edvard Griegs musikk som sto på
programmet. Senere samme år ble Over Ævne I satt opp.

I 1905, idet Norge skulle velge statsform etter unionsoppløsningen, ble den
tidligere bastante republikaner[trenger referanse] overbevist om at monarki var
det riktige for Norge.[trenger referanse] Først og fremst var dette viktig fordi
det innebar sterkere bånd til Storbritannia og Irland, Norges viktigste
handelspartner og allierte, men også fordi det var på linje med statsformene i
Sverige og Danmark.[trenger referanse]

Bjørnson interesserte seg sterkt for spørsmålet om hvordan norsk skriftspråk
skulle utvikles. Han hadde siden tidlig ungdom arbeidet for norsk talemål på
norske scener og fikk støtte av sin gamle skolekamerat fra gymnaset, A. O.
Vinje. Han hadde stor sympati med Ivar Aasens innsamlingsarbeid,[trenger
referanse] men han mente lenge at utviklingen måtte følge Knud Knudsens moderate
linje. Senere distanserte han seg fra Knud Knudsen og samtidig kritiserte det
såkalte maalstrævet, det vil si Aasens, Vinjes og Garborgs landsmåls-linje.
Riksmålet skulle etter Bjørnsons mening være det offisielle språk i Norge. Dette
var årsaken til at han grunnla den språkpolitiske organisasjonen
Riksmålsforbundet, i 1907.

Bjørnsons siste skuespill, Naar den ny vin blomstrer, ble skrevet i 1909. Hans
siste bidrag som lyriker var kantaten til 100-årsjubileet for Selskabet for
Norges Vel. Den er datert 29. desember 1909. Selskapet skulle vise seg å få mye
å si i årene etter 1814, da landet skulle gjenoppbygges materielt og kulturelt
etter Napoleonskrigene. I sitt hyllingsdikt valgte Bjørnson å gå i dialog med
regnskildringen i Wergelands «Skaaltale for et godt Aar for Norge»,[trenger
referanse] når han skildrer regndråper som synger og danser og gir vekst til et
tørstende landskap (det vil si Norge fra 1809 og framover):[trenger referanse]

Bjørnstjerne Bjørnson døde 26. april 1910 i Paris. Professor Johan Aarli ved
nevrologisk avdeling, Haukeland sykehus, har gått inn i Bjørnsons sykehistorie,
som mot slutten av livet omfattet diagnosene angina pectoris, tromboflebitt i
høyre bein, vaskulært insult og venstresidig lammelse. Bjørnson ville til Paris
for å få behandling, og ble fraktet dit i den danske kongens jernbanevogn. Han
ble mottatt som den franske republikkens gjest, og på hotell Wagram ble det
opprettet en sykestue for ham. Behandlingen han ønsket, var elektroterapi –
dengang en moteretning – hos legen d'Arsonval, til tross for at Bjørnsons venn,
distriktslegen hjemme, påpekte at dette var ren bløff. d'Arsonvals elektriske
kur kunne da heller ikke hjelpe Bjørnson.

Hans levninger ble hentet til København i kong Haakon VIIs salongvogn og ble
fraktet hjem med panserskipet «Norge» – for Bjørnson hadde ønsket å komme
«seilende til hjemlandet, med ansiktet vendt mot Norge». Han ble stedt til hvile
på Vår Frelsers gravlund i Kristiania 3. mai 1910 under enorm deltakelse.

Edvard Beyer oppsummerer Bjørnsons betydning på denne måten i Norges
litteraturhistorie: «Han var politiker, folkelærer, redaktør og teatersjef,
rådgiver og hjelper for kjente og ukjente, nasjonal samvittighet, forkjemper for
internasjonal rett og fred. [...] Fra først til sist var han i pakt med store
folkegrupper og dyptliggende tendenser i den historiske utvikling. Og han hadde
en forgjenger i Wergeland, som hadde etterlatt seg et tomrom og skapt et
forbilde Bjørnson vedkjente seg fra første ferd.»

I Aftenposten 30. april 2010 skrev Therese Bjørneboe at «det er vanskelig å
vurdere kvaliteten og potensialet i dramatikk som ikke blir spilt». Hun henviser
til Bjørnsonforskeren Arnfinn Aaslund som med utgangspunkt i nye oversettelser
av Bjørnsons skuespill til italiensk har påpekt at Bjørnson anses som en
interessant dramatiker i Italia, mens norske teatre ligger under for uheldig
mytedannelse.

Hvert år siden 1992 avvikles den internasjonale Bjørnsonfestivalen i Molde og
Nesset.



https://no.wikipedia.org/wiki/Asia

Asia er en verdensdel som består av den østlige delen av kontinentet Eurasia.
Vestgrensen dannes av Uralfjellene ned til Svartehavet, kystlinjen rundt Tyrkia
og sørover til Suez-kanalen. Rødehavet og Det indiske hav utgjør sørgrensen,
mens Stillehavet er grensen mot øst. Asia utgjør med sine 44,4 millioner km² ca.
29,4 prosent av jordens landområde og er dermed den største verdensdelen. Med
over 60 prosent av jordens befolkning, over 4,3 milliarder mennesker, er den
også den mest folkerike.

Listen inkluderer de 48 statene som klassifiseres som asiatiske stater av FN og
som anerkjennes av FN. Estimert folketall i juli 2015 og landareal (ferskvann og
territorialfarvann ikke medregnet). Statene er listet i en rekkefølge basert på
rangering ut ifra folketallet. Kilde: CIA The World Factbook:

I tillegg ligger deler av den europeiske staten Russland (Sibir) og deler av den
afrikanske staten Egypt (Sinai) i Asia. En mindre del av Tyrkia (Øst-Trakia)
ligger i Europa, i likhet med de deler av Kasakhstan som ligger vest for
Uralelven. Hongkong ble innlemmet i Kina i 1997, og var tidligere koloni
tilhørende Storbritannia. Macao ble innlemmet i Kina i 1999, og var tidligere
koloni tilhørende Portugal. Taiwan er en de facto uavhengig del av Kina (se
Republikken Kina og Folkerepublikken Kina).

1Inkluderer ikke de deler av Asia som tilhører Russland (disse inngår i Europas
tall).

De første organiserte sivilisasjoner vi kjenner til oppstod i Asia, nærmere
bestemt i det området som kalles «den fruktbare halvmåne» i Midtøsten. Her ble
landbruk utviklet for første gang, og viktige husdyr som kua ble temmet.
Landbruket dannet det økonomiske grunnlaget for bystatene, blant annet i Jeriko.
Kina ble tidlig verdens mest avanserte nasjonalstat. Allerede rundt Kristi
fødsel hadde kineserne utviklet kruttet, trykkekunsten og merverdiavgiften.

På 700-tallet fantes det flere store riker i Asia. Det største av dem var det
arabiske kalifatet. Det strakte seg fra det nåværende Pakistan i øst, til Spania
i vest. Den arabiske ekspansjonen mot vest ble stanset av Karl Martell.

I nordøst hadde araberne nådd frem til kineserne, som også hadde et stort rike.
Kineserne hadde utvidet sitt rike vestover langs Silkeveien, den gamle
karavaneveien igjennom Sentral-Asia. I slaget ved Talas i 751 ble kineserne
stoppet og beseiret av araberne. Lengre vestover har kineserne aldri kommet.

På 1300-tallet skapte mongolene det største rike som noensinne har eksistert
bortsett fra Sovjetunionen. Mongolene var et rytterfolk som levde av sin buskap
på slettene nord for Kina. Høvdingen Djengis Khan forente mongolene tidlig på
1200-tallet. Siden angrep han nabofolkene og beseiret dem ett etter ett. Etter
Djengis Khans død fortsatte erobringene, og selv Kina ble erobret. Men da hadde
det enorme riket allerede begynt å deles opp i mindre deler, som bare var løst
sammenbundet.

Etter den andre verdenskrig har en lang rekke land i Asia blitt selvstendige.
Det osmanske riket ble delt opp allerede før første verdenskrig, men i Midtøsten
og Sør-Asia styrte England og Frankrike fortsatt. India og Pakistan ble
selvstendige i 1947, og senere frigjorde landene i Sørøst-Asia seg fra
kolonimaktene. Frigjøringen kom i noen tilfeller etter blodige
selvstendighetskriger, som i Vietnam.

Den seneste bølgen av nye frie stater kom i 1991, da Sovjetunionen avskaffet seg
selv. Mange av de nye landene i Sentral-Asia er relativt autoritære.

I 2007 estimerer man at Kina vil ha den største nasjonale økonomien i Asia om
man måler med PHP, men måler man i bruttonasjonalprodukt (BNP) blir Japan Asias
største økonomi. Etter Kina kommer India, så Japan. Siden tidlig på 1990-tallet
har Kina og Indias økonomi vokst med høy hastighet med en gjennomsnittlig vekst
på ca. 8 prosent.

På slutten av 1980 og tidlig på 1990-tallet var Japans økonomi nesten like stor
som resten av kontinentet tilsammen. I 1995 var Japans økonomi på størrelse med
USAs og hadde nådd sitt høydepunkt. Siden da har den Japanske valutaen
stabilisert seg og Kina har vokst til den nest største økonomien i Asia. Det er
beregnet at Kina vil passere Japan i 2030.

Asia er det største kontinentet i verden og er rikt på naturressurser som olje
og jern.

Det er høy produktivitet innen jordbruk, spesielt dyrking av ris, noe som
muliggjør en høy befolkningstetthet i de varme og fuktige delene av kontinentet.
90 % av all ris produseres i Asia. Andre viktige jordbruksprodukter er hvete og
kylling.

Skogbruk er en stor næring i mesteparten av Asia bortsett fra de sørvestre og
sentrale delene. Fisk er en viktig matvareressurs, spesielt i Japan.

Industrien i Asia har tradisjonelt vært sterkest i Øst- og Sørøst-Asia, spesielt
i Kina, Taiwan, Japan, Sør-Korea og Singapore. Industrien varierer fra
produksjon av billige varer som leker til høyteknologiske produkter som
datamaskiner og biler. Mange europeiske, amerikanske og japanske firmaer har
stor produksjon i Asias utviklingsland for å utnytte den store tilgangen på
billig arbeidskraft.

Asia har tre finansielle hovedsentre: Hongkong, Singapore og Tokyo. Kundestøtte
via telefon og andre outsourcing-tjenester er i ferd med å bli store næringer i
India og Filippinene på grunn av den store tilgangen på høyt utdannede,
engelskspråklige arbeidere. India og Kina er i ferd med å ta innpå de andre
finansielle hovedsentrene på grunn av denne næringen. Bangalore kalles gjerne
Indias Silicon Valley på grunn av den store og konkurransedyktige IT-industrien
der.

Alle de store verdensreligionene kommer fra Asia. Hinduismen og buddhismen
utviklet seg i India, mens jødedommen, kristendommen og islam ble til i
Midtøsten. Religionsmangfoldet i verdensdelen er stort. Det finnes mange
sjamanistiske tradisjoner og også mindre religioner som sikhisme og jainisme.



https://no.wikipedia.org/wiki/Arbeiderpartiet

Arbeiderpartiet (Ap eller A), tidligere Det norske Arbeiderparti, er et norsk
sosialdemokratisk politisk parti stiftet i Arendal i 1887. Partiet ble stiftet
for å organisere arbeidstakere og fagbevegelsen til kamp for et mer rettferdig,
og sosialistisk samfunn. I mellomkrigstiden gjennomgikk partiet to
partisplittelser som bidro til å avklare partiets ideologi som reformorientert
og sosialdemokratisk, og partiet vant regjeringsmakt i 1935. Arbeiderpartiet har
vært i regjering i stordelen av etterkrigstiden, fra 1935 til 1965 og med en del
større avbrekk siden 1971.

Målt i antall medlemmer og oppslutning ved Stortingsvalget 2013 er
Arbeiderpartiet det største partiet i Norge.

Partiet har særlig arbeidet for generelle velferdsordninger og sosiale
rettigheter, gjennom nært faglig-politisk samarbeid med LO. Arbeiderpartiet har
samtidig vært en forkjemper for den norske blandingsøkonomien.

Partiets leder er Jonas Gahr Støre, nestledere er Hadia Tajik og Trond Giske, og
Kjersti Stenseng er partisekretær. Arbeidernes ungdomsfylking (AUF) er partiets
ungdomsorganisasjon.

Det Forenede norske Arbeiderparti ble etablert som et sosialistisk parti ved
fremveksten av den sosialistiske ideologi og sosialisme. Det ble stiftet 21.
august 1887 ved Ormetjern i Barbu kommune utenfor Arendal med sagbruksarbeider
Anders Andersen, opprinnelig fra Jevnaker, som formann. Samholdbevegelsen, som
ble etablert etter Arendalskrakket høsten 1886, tok iniativ til stiftelsesmøtet.
Møtet fant sted i et lokale som tilhørte et avholdslag. Det første programmet
hadde bare fire punkter

Partiet ble stiftet på ei tid hvor det var stor arbeidsledighet i
arendalsområdet, kort tid etter det såkalte Arendalskrakket. Møtet i Arendal 21.
og 22.august 1887 omtales som partiets 1.landsmøte og som Arendalsmøtet. :

Det tok tid før partiet ble mektigere, men et viktig steg ble tatt i 1898. Da
ble allmenn stemmerett for menn innført i Norge. Det betydde at husmenn,
arbeidere og småkårsfolk fikk stemmerett. Mange av dem støttet Arbeiderpartiet.

I perioden frem mot første verdenskrig fikk den faglige og politiske
arbeiderbevegelsen sitt gjennombrudd. Landsorganisasjonens og fagforbundenes
styrke førte til organisering også hos motparten. Kampforholdene i arbeidslivet
ble regulert gjennom et nasjonalt tariffsystem.

Etter første verdenskrig og den russiske revolusjon radikaliserte
Arbeiderpartiet seg til å bli et revolusjonært parti for proletariatet.
Arbeiderpartiet valgte med det å bli medlem av Den kommunistiske internasjonale
(Komintern). Innmeldelsen førte til splittelse av partiet og høyrefløyen brøt
seg løs og dannet Norges Socialdemokratiske Arbeiderparti. I 1923 ble Ap
ekskludert av Komintern etter at flertallet på landsmøtet tok avstand fra
Moskvatesene, og det var dermed duket for en tredje splittelse. Denne gangen
gikk venstrefløyen ut av partiet og dannet Norges Kommunistiske Parti (NKP).
Ungdomsorganisasjonen til AP, Norges Kommunistiske Ungdomsforbund (NKU), fulgte
NKP etter bruddet.

I løpet av 20-tallet gikk Arbeiderpartiet bort fra tanken om væpnet
verdensrevolusjon, og i 1927 slo Arbeiderpartiet seg sammen med Norges
Socialdemokratiske Arbeiderparti igjen. NKP forble et selvstendig parti. Ved
stortingsvalget samme året gikk Ap kraftig frem og ble Norges største parti på
Stortinget, noe det har vært siden. Arbeiderpartiet var fortsatt en tilhenger av
sosialismen som ideologi, men hadde gått fra å være et tilsynelatende
revolusjonært parti til å bli et revisjonistisk sosialdemokratisk parti.
Spørsmålet er imidlertid hvor revolusjonært partiet egentlig hadde vært. Det er
imidlertid verdt å merke seg at Ap etter bruddet med NKP i aller høyeste grad
opprettholdt en revolusjonær retorikk. Ungdomsforbundet til partiet fikk for
eksempel navnet Venstrekommunistisk Ungdomsfylking.

Valget i 1927 representerte en solid opptur for Arbeiderpartiet. Partiet økte
sin stemmeandel til 36,8 prosent, og partiet ble dermed Norges klart største.
Med dette valgresultatet økte også ønsket innad i partiet om at Arbeiderpartiet
burde danne sin første regjering. I etterkant av valget ble dette kravet tydelig
kommunisert, men i utgangspunktet var høyresiden lite lysten på å la
Arbeiderpartiet danne regjering. Etter at stortingspresident Mowinckel ikke
maktet å henvise Kong Haakon til noen representant for de borgerlige partiene
som kunne påta seg ansvaret for å danne regjering, henvendte Kongen seg til
Stortingets visepresident Alfred Madsen, med spørsmål om Arbeiderpartiet kunne
tenke seg å danne regjering. Madsen henviste Kongen videre til Chr. Hornsrud som
etter betenkningstid takket ja til å danne regjering.

Hornsruds regjeringserklæring var radikalt utformet og svært kontroversiell i
sin art. Blant annet hevdet den at regjeringens oppgave var å forberede
overgangen til et sosialistisk samfunn. Dette utsagnet skapte politisk
usikkerhet, og viktigst var antakelig sentralbanksjef Nicolai Ryggs advarsler om
hva partiets politikk kunne bety for nasjonaløkonomien. De borgerlige partiene
samlet seg om et mistillitsforslag, og Hornsrud-regjeringen fikk kun knapt tre
ukers levetid før den ble felt på sin egen erklæring.

Denne negative erfaringen med regjeringsmakt førte til det som er blitt sett på
som en programmessig venstredreining i forkant av stortingsvalget i 1930. En
storstilt borgerlig valgkampinnsats, der ikke minst Fedrelandslaget spilte en
viktig rolle, økte valgdeltagelsen betydelig og førte til en markant tilbakegang
for Arbeiderpartiet. Umiddelbart etter valgnederlaget ble imidlertid grunnen
lagt for en mer reformistisk tilnærming til å nå det sosialistiske målet.

Arbeiderpartiets landsmøte i mai 1933 stadfestet et vendepunkt i
Arbeiderpartiets politikk. Fra nå av ble parlamentarisk arbeid sterkere vektlagt
enn tidligere, og under påvirkning spesielt fra Ole Colbjørnsen, som igjen var
inspirert både av russiske femårsplaner og av Ragnar Frisch og keynesianismen,
ble en aktiv statlig industrireisning og sysselsetting et viktig virkemiddel for
å bekjempe den store arbeidsledigheten. For å få iverksatt denne nye politikken
var regjeringsmakt nødvendig, og partiet satset alt på å oppnå dette ved
stortingsvalget samme høst. Samtidig kunne bekjempelse av arbeidsløsheten og
krisen på landsbygdene også motvirke det Arbeiderpartiet oppfattet som et mulig
grunnlag for en gryende fascistisk trussel.

En mer intensiv valgkamp enn noensinne tidligere fra Arbeiderpartiets side førte
til valgskred, og partiet forlangte straks regjeringsmakten.
Mowinckel-regjeringen hadde tapt kraftig ved valget, men forkastet
Arbeiderpartiets krav, og fastslo at Stortinget besluttet regjeringens fremtid.
Det skulle derfor gå ennå en stund før en ny Arbeiderparti-regjering ble en
realitet.

I 1935 gav Bondepartiet gjennom det såkalte kriseforliket grønt lys for
Arbeiderpartiet og Johan Nygaardsvold til å danne en ny regjering. Regjeringen
Nygaardsvold satt i perioden 1935–1945. Under andre verdenskrig og den tyske
okkupasjonen oppholdt regjeringen seg i Storbritannia. Denne regjeringsepoken
har fått både ros og kritikk. Kritikerne peker på at forsvaret var for dårlig
rustet i møtet med invasjonsmakten og at regjeringen hadde sin del av skylden
for det. Arbeiderpartiets gamle slagord om brukne geværs politikk blir ofte
trukket frem i denne forbindelse. Rosen består i regjeringens innsats under
krigen da kongen og regjeringen fortsatte sin kamp i eksil.

Ved stortingsvalget i 1945 fikk Arbeiderpartiet rent flertall og Einar
Gerhardsen dannet regjering. Einar Gerhardsen forble statsminister frem til 1965
kun avbrutt av partikollega Oscar Torps regjeringstid fra 1951–1955 og John Lyng
i 1963. I denne perioden satset Ap tungt på å utvikle industrien i Norge og
bygge opp landet etter andre verdenskrig. Arbeiderpartiet sto i spissen for å
bygge opp velferdsstaten samtidig som de vektla en sterk statlig styring av
økonomien. Da partiet gikk inn for å støtte norsk NATO-medlemskap vekket det
igjen intern stridighet i partiet. Den landsmøtevalgte partiledelsen var derimot
svært stabil i hele denne perioden, bestående av partileder Gerhardsen,
nestleder Trygve Bratteli, partisekretær Haakon Lie, og Arbeiderbladet-redaktør
Martin Tranmæl.

I 1961 ble sentrale partimedlemmer ekskludert fra partiet på grunn av sin
fraksjonsvirksomhet i NATO-spørsmålet. Disse var samme år blant stifterne av
Sosialistisk Folkeparti (forløperen til Sosialistisk Venstreparti). I 1961
mistet Arbeiderpartiet sitt flertall på Stortinget, men det var fortsatt et
sosialistisk flertall med Sosialistisk Folkepartis to stortingsrepresentanter. I
1963 skulle imidlertid disse to felle regjeringen Gerhardsen på Kings Bay-saken
da flertallet av Stortinget støttet et mistillitsforslag mot regjeringen. Samme
året var det derfor duket for den første borgerlige regjeringen i
etterkrigstiden under John Lyng. Men denne regjeringen satt bare noen uker før
Gerhardsen tok over igjen. Årsaken var at et sosialistisk flertall på Stortinget
ikke ville støtte Lyngs regjeringserklæring. Gerhardsen satt ytterligere to år
før det i 1965 ble borgerlig flertall på Stortinget. Gerhardsen gikk derfor av
for siste gang samme året.

Etter Per Bortens regjeringstid overtok Trygve Bratteli som statsminister for
Arbeiderpartiet i 1971. Da spørsmålet om Norge skulle bli medlem av EF ble
aktuelt, inntok Arbeiderpartiet og Bratteli et positivt standpunkt. Etter at det
norske folk sa nei til å bli medlem av EF i 1972 gikk han av som statsminister.
Bratteli overtok igjen i 1973 og Ap satt deretter med regjeringsmakten frem til
1981. På 1980-tallet kom en høyrebølge som også fant veien til Norge. Resultatet
ble at Kåre Willoch overtok etter Gro Harlem Brundtlands første regjeringstid
etter valget i 1981.

Under Brundtland og Einar Førdes ledelse ble partiet modernisert og gjenreiste
sin ledende posisjon med et meget godt valgresultat i 1985. I 1986 overtok Gro
Harlem Brundtland igjen som statsminister. Hun satt som regjeringssjef i 10 år,
med unntak av årene 1989–1990. I 1996 gikk hun av og overlot roret til Thorbjørn
Jagland. Jagland møtte straks kritikk for sin tiltredelseserklæring og begrepet
det norske hus som av mange ble sett på som dårlig planlagt og viste en enkel
samfunnsforståelse. Senere oppstod det turbulens rundt noen av statsrådene og
gjennomgangstonen ble at flere statsråder kom og gikk. Jagland møtte også
kritikk for å ha valgt statsråder basert på kjente navn, men uten mye politisk
erfaring. På grunn av problemene valgte derfor Jagland å stille et
kabinettspørsmål til det norske folk foran stortingsvalget 1997: Dersom ikke Ap
fikk mer eller samme oppslutning som forrige valg (36,9 prosent), ville
regjeringen gå av. Arbeiderpartiet fikk bare 35 prosent ved valget og Jagland
gikk av.

Etter Jaglands regjeringstid overtok en sentrumsregjering bestående av
Senterpartiet, Kristelig Folkeparti og Venstre ledet av Kjell Magne Bondevik.
Denne tiden ble for Arbeiderpartiets del preget av intern uro og maktkamp. Rundt
årtusenskiftet mente mange i partiet at Thorbjørn Jagland burde overlate roret
til daværende nestleder Jens Stoltenberg. Det resulterte i at Jagland selv trakk
seg som statsministerkandidat og parlamentarisk leder på Arbeiderpartiets
landsstyremøte februar år 2000, men forble leder av partiet frem til 2002. I
mars år 2000 overtok Jens Stoltenberg som statsminister for Arbeiderpartiet
etter at Bondevik stilte kabinettspørsmål i gasskraftsaken og tapte.

Stoltenbergs første regjeringstid varte i ett og et halvt år før Arbeiderpartiet
i 2001 gikk på sitt dårligste stortingsvalg siden 1924, og dermed mistet
regjeringsmakten. Bondevik overtok igjen, men denne gangen ble Senterpartiet
byttet ut mot Høyre. Ved stortingsvalget 2005 gikk Arbeiderpartiet kraftig frem
igjen og dannet for første gang en koalisjonsregjering ledet av Stoltenberg
bestående av Ap, Sp og SV, som hadde mandatflertall i Stortinget. Stoltenberg II
fikk med 47,8 % oppslutning nytt flertall i 2009. Etter valget i 2013 var det
derimot klart at Arbeiderpartiet og regjeringspartnerne med 72 mandater var
langt ifra nytt flertall. Med 30,8 % gjorde Arbeiderpartiet sitt nest dårligste
stortingsvalg siden 1924.

Partiets høyeste organ er landsmøtet som avholdes annethvert år, per 2015 har 65
ordinære landsmøter vært avholdt. Mellom landsmøtene er landsstyret som møtes
2-4 ganger i året høyeste organ. Landsstyret består av sentralstyret, to
representanter fra alle fylkene som skal inkludere fylkeslederen, to
representanter fra AUF samt en representant fra partiets samegruppe.

Sentralstyret velges på landsmøtet og har ansvar for å iverksette landsmøtenens
vedtak og lede partiet mellom landsmøtene. Det består av partiets leder,
nestleder, partisekretær og leder av partiets kvinnenettverk samt 16 andre
valgte medlemmer. I tillegg deltar AUFs leder med fulle rettigheter.

Partikontoret på Youngstorget ledet av partisekretæren står for den daglige
driften av partiet.

Partiets ungdomsorganisjon AUF er med over 14 066 medlemmer per 2014 Norges
største partilag for ungdom.

Kvinnenettverket i partiet er åpent for kvinnelige medlemmer og har som fokus å
rekruttere og skolere kvinner til verv samt å fremme kvinnepolitiske saker.
Nettvirket finnes i alle fylkene.

Det samepolitiske arbeidet er organisert i et Samepolitisk Råd, samt
samepolitiske forum i hver av de sju valgkretsene til Sametinget.

Partiet er medlem av Det europeiske sosialdemokratiske parti (PES) og
Arbeiderbevegelsens nordiske samarbeidskomité (SAMAK). De har observatørstatus i
Sosialistinternasjonalen etter å ha trukket seg fra fullt medlemskap i 2012
etter misnøye med organisasjonens utvikling, blant annet inkludering av lite
demokratiske partier. Partiet har engasjert seg opprettelse av Progressive
Alliance, et internasjonal nettverk av sentrum-venstre partier.

Personer markert med * var parlamentarisk leder mens Arbeiderpartiet hadde
regjeringsmakt. Grunnet parlamentariske regler kan ikke en person sitte i
regjering og på Stortinget samtidig, og det er derfor umulig å være
parlamentarisk leder og for eksempel statsminister samtidig, en posisjon ofte
lederen av Arbeiderpartiet har hatt dersom partiet har hatt regjeringsmakt (med
unntak av Reiulf Steen). I opposisjon har derimot den parlamentariske lederen
som regel vært partiets statsministerkandidat, og man ser her derfor en klart
tydeligere overlapp mtp. partileder / parlamentarisk leder når partiet har vært
i opposisjon.

Fylkesvis fordeling av Arbeiderpartiets innvalgte stortingsrepresentanter siden
1953:

Hordalands mandattall inkluderer Bergen som var en egen stortingsvalgkrets til
1973. Mandattall uthevet med fet skrift markerer at partiet har fått et
utjevningsmandat.

Fram til 1995 hadde Arbeiderpartiet en ordning med kollektivt medlemskap, der en
fagforening kunne stå som medlem av partiet, så lenge et flertall av medlemmene
gikk inn for dette. Disse medlemmene kom i tillegg til individuelle medlemmer.

Ap har 152 ordførere valgt på rene Ap-lister og 4 valgt på lokale bygdelister
eller felleslister. Partiet har 110 varaordførere valgt på rene Ap-lister og 1
valgt på fellesliste. Ap har fylkesordføreren i Østfold, Oppland, Sogn og
Fjordane, Møre og Romsdal, Sør-Trøndelag, Nordland, Troms og Finnmark, og
fylkesvaraordfører i Hedmark, Telemark og Finnmark. Partiet har
fylkesrådsledervervet i Hedmark, Nord-Trøndelag og Nordland.



https://no.wikipedia.org/wiki/Anders_Behring_Breivik

Anders Behring Breivik (født 13. februar 1979 i Oslo) er gjerningsmannen bak de
to sekvensielle terrorangrepene i Norge den 22. juli 2011, et bombeangrep på
regjeringskvartalet som drepte åtte personer, og en massakre med skytevåpen som
kostet 69 mennesker livet – hvorav 33 var under 18 år – på Arbeidernes
ungdomsfylking (AUF)s sommerleir på Utøya i Tyrifjorden. Handlingene skadet i
tillegg flere hundre mennesker. Breivik ble i august 2012 dømt i Oslo tingrett
til forvaring i 21 år for massemord, å ha forårsaket en dødelig bombeeksplosjon,
og terrorisme.

Terrorangrepene skal ha blitt planlagt over lengre tid. For å presentere sin
høyreekstreme og militante ideologi, hadde Breivik produsert et kompendium, kalt
2083 – A European Declaration of Independence, som han distribuerte elektronisk
få timer før angrepene. På bakgrunn av kompendiets innhold blir han ansett for å
ha islamofobe oppfatninger. I årene før angrepene var Breivik en aktiv deltager
på nettfora med nasjonalistisk og islamkritisk tilsnitt og han var tilknyttet
den norske islamfiendtlige organisasjonen Norsk Forsvars Allianse.

Anders Behring Breivik ble født i Oslo, og er sønn av Jens David Breivik og
Wenche Behring Breivik. Seks måneder gammel flyttet han med sine foreldre og en
seks år eldre halvsøster til London, der hans far, som er utdannet siviløkonom,
arbeidet ved ambassaden i Storbritannia. Foreldrene skilte seg i 1980, da
Breivik var halvannet år. Moren, halvsøsteren og Breivik flyttet da tilbake til
Oslo. I en bekymringsmelding til barnevernet i 1983 rapporterte psykologen at
«gutten ble utsatt for omsorgssvikt og anbefalte at han ble flyttet fra
hjemmet». Faren forsøkte igjen å få foreldreansvaret, men saken ble forlikt slik
at Breivik ble boende hos moren.

Videre i oppveksten bodde Breivik sammen med moren og halvsøsteren på vestkanten
i Oslo, og han reiste på besøk til faren, som sammen med sin nye kone bodde i
Paris i Frankrike. Han var også på besøk i farens feriehus i Normandie.

Faren var lite fornøyd med det Breivik selv kaller hans «graffitifase» mellom 13
og 16 år, og han skal ha opplevd sønnen som «vanskelig». De to skal ha mistet
kontakt i 1995, da Breivik var 15 år gammel. Sønnen skal likevel ha bevart et
godt forhold til farens senere fraskilte norske kone, som arbeidet i byråkratiet
og følte at hun hadde et spesielt bånd med sin tidligere manns sønn.

Breivik gikk på Smestad barneskole og Ris ungdomsskole på Oslos vestkant, og på
Hartvig Nissens skole og Oslo handelsgymnasium (1995–1998). En klassekamerat har
fortalt at Breivik ble oppfattet som en intelligent person, fysisk sterkere enn
andre på samme alder, og at han tok seg av folk som ble mobbet.

I begynnelsen av tyveårene skal han ha gjennomgått noe kosmetisk kirurgi, ifølge
venner i haken, nesen og pannen, med hvilket resultat han var meget fornøyd.

Breivik tjenestegjorde aldri i Forsvaret da han ved sesjon ble klassifisert som
«ikke tjenesteskikket».

Breivik arbeidet på slutten av 1990-tallet for et telesalgselskap. Han etablerte
selskapet Media Group AS med en venn sommeren 1999 som drev med utvikling og
salg av utendørs reklameplasser i Oslo. Breivik solgte sine aksjer i selskapet
uten fortjeneste i 2001. Samme år etablerte han enkeltpersonforetaket Citygroup,
men dette ble avviklet i 2004.

I desember 2002 etablerte Breivik nettstedet Diplomaservice.com hvor han solgte
falske vitnemål til tredjepersoner mot fortjeneste. Denne virksomheten ble
videreført i selskapet E-Commerce Group AS. I perioden 2002 til 2006 tjente han
i overkant av 3,6 millioner kroner på salg av disse vitnemålene. Han handlet
også aksjer i selskapets navn. I 2005 skal selskapet ha handlet aksjeposter i
blant annet det børsnoterte amerikanske foretaket SunCom for 900 000 kroner, noe
som medførte et tap på 500 000 kroner. Den 30. juli 2007 overførte Breivik også
en bil av merket BMW og 600 000 kroner til seg selv fra selskapet. I årene 2007
til 2009 solgte Breivik aksjer for over 1,1 millioner kroner, fordelt på over 60
transaksjoner. E-Commerce Group ble tvangsoppløst i 2008, og ifølge borapporten
brøt selskapet likningsloven, aksjeloven og regnskapsloven.

Etter at han sluttet med produksjon av falske vitnemål i 2006 levde Breivik på
oppsparte midler og aksjehandel. Han hadde fra 2006 ingen lønnsinntekt og mottok
ingen stønader fra det offentlige.

Breivik var engasjert i Fremskrittspartiets Ungdom (FpU) fra 1997 til 2007, som
nestformann i lokalpartiet Oslo Vest fra januar 2002 til oktober 2002 og
styremedlem samme sted fra oktober 2002 til november 2004. Han skal ha festet
med og hatt kontakt med sentrale FpU-medlemmer, både hjemme hos seg selv og hos
andre FpU-medlemmer. Breivik ble oppfattet som en med sterke meninger om
innvandring, men ikke som en potensiell terrorist og massedrapsmann. På
ungdomspartiets nettforum uttrykte Breivik et intenst ønske om økonomisk rikdom.
I 2007 meldte han seg ut av FpU. Fra 1999 til 2006 var han medlem av
Fremskrittspartiet, men holdt ingen verv der. I ettertid kritiserte han partiet
for å være for liberalt og for å være en del av det politisk korrekte
etablissementet.

Videre holdt Breivik medlemskap i Oslo Pistolklubb, noe som gav ham mulighet til
å anskaffe skytevåpen lovlig. Han skal ifølge media hatt våpenkort på tre
skytevåpen; en Ruger Mini-14 halvautomatisk rifle, en Glock 34-pistol og en
Benelli Nova pumpehagle. Han var også medlem av frimurerlosjen St. Johanneslogen
St. Olaus til de tre Søiler, men ble ekskludert med umiddelbar virkning fra Den
Norske Frimurerorden etter terrorhandlingene.

Før terroraksjonene skal Breivik ha vært aktiv på minst 40 forskjellige
nettsteder deriblant på VG og Aftenpostens debattfora, Minerva, FpUs nettsider
og det borgerjournalistiske nettstedet Document.no. Breivik fremsto som
motstander av et multikulturelt samfunn og han kalte seg kulturkonservativ og
nasjonalistisk.

I lengre perioder skal Breivik ha deltatt i MMORPG, en type rollespill for
datamaskiner og spillkonsoller som tillater tusenvis av mennesker å koble seg
til tjenere og delta i virtuelle verdener. Hver spiller er representert med sin
egen avatar, gjennom hvilken spilleren kommuniserer med andre og deltar i
aktiviteter.

Breivik skal ha vært aktiv og en såkalt laug-leder i spillet World of Warcraft
under brukernavnene «Andersnordic» og «Conservatism». Slike laug består av
grupper på 10-12 spillere eller flere, som må samarbeide om å løse ofte
krevende, virtuelle oppdrag. Angivelig skal han som 25-åring ha tatt et helt år
fri for å spille World of Warcraft, og fortsatte å spille dette og andre spill
frem til 2011.

Breivik hevder han møtte en serbisk krigsforbryter i Liberia i 2002, men
politiets vitne under rettssaken Alpha Kallon oppfattet av Breivik kun var i
Liberia for å handle diamanter. Breivik var også tilknyttet den norske
anti-islamske organisasjonen Norsk Forsvars Allianse under pseudonymet «Sigurd
Jorsalfar».

Angivelig skal Breivik ha begynt planlegging av terroraksjoner tidlig på
2000-tallet. Våren 2009 opprettet Breivik enkeltpersonforetaket Breivik Geofarm,
en virksomhet etablert under det fiktive formålet «dyrking av grønnsaker,
meloner, rot- og knollvekster». Den egentlige hensikten var å skaffe tilgang til
kjemikalier og materiell som kunne benyttes til produksjon av sprengstoff.

Selskapet skal ha hatt oppført minst to svenske ansatte på det sosiale
nettstedet Facebook, men det er uvisst hvorvidt disse ansatte faktisk har
eksistert.

I april 2011 eller månedskiftet juni/juli meldte han flytting fra Oslo til Åmot
kommune, da han flyttet til Vålstua gård, som ligger rundt 9 kilometer sør for
kommunesenteret Rena, på østsiden av Glomma. Jordbruksforetaket ble drevet fra
gården, og ga tilgang på ingredienser til eksplosiver.

Den 4. mai 2011 kjøpte Breivik via selskapet seks tonn kunstgjødsel fra
Felleskjøpet, og oppbevarte det i en garasje på gården i Åmot. I 82 dager bodde
Breivik på gården, der han drev praktiske forberedelser for et terrorangrep og
deriblant fremstilte flere kunstgjødselbomber: én prøvebombe som ble sprengt i
naturterreng og én bilbombe på 950 kilo som ble sprengt i Oslo sentrum den 22.
juli 2011 der den drepte 8 mennesker. Han hadde minst mellom 1000 og 1500 kilo
ytterligere materiale som ble igjen på gården og kunne benyttes til tilvirkning
av en tredje bombe.

Den 22. juli 2011 klokken 15.26 ble Oslo rammet av en bilbombe. Eksplosjonen
skjedde midt i Regjeringskvartalet og en lang rekke departementskontorer ble
rammet. Åtte personer ble drept. To minutter før eksplosjonen ble en på dette
tidspunkt uidentifisert person observert ved en varebil samme sted.
Gjerningsmannen, senere identifisert som Breivik, ble filmet av
overvåkningskameraer under flukten. Fra vaktmannskaper kom det melding om en
gjerningsmann iført uniform som hadde forlatt varebilen før den sprengte: «Han
hadde våpen i hånda, og ble beskrevet som noe mørkere i huden enn nordmenn
flest». Han satt seg i en leiebil parkert på Hammersborg torg, og kjørte i denne
fra Oslo sentrum til Utøya i Buskerud, der han gjennomført en massakre. Klokken
17.26 fikk politiet i Buskerud den første meldingen om skyting på AUF sin
sommerleir på Utøya.

I alt ble 65 personer drept på selve Utøya, to døde på brygga ved ankomsten til
fastlandet ved Utvika camping, én ble funnet druknet og én døde senere på
sykehus. Det var i første omgang uvisst hvorvidt Breivik var eneste
attentatmann, men det ble antatt at han var alene.

Klokken 18.27 ble Breivik pågrepet av politi fra det lokale politidistrikt og
fra beredskapstroppen på Utøya, etter at han frivillig la ned våpnene og overga
seg umiddelbart da han ble anropt av politiet. Han var tungt bevæpnet og ikledd
skuddsikker vest. Under pågripelsen skal han ha kommunisert med de arresterende
tjenestemennene, og ha sagt at en annen terrorcelle hadde sprengt bomben i
Regjeringskvartalet, og at en tredje celle skulle lage det han omtalte som «et
helvete».

Breivik ble holdt på Utøya i 10 timer etter pågripelsen. Politiet startet
samtalene med Breivik i et rom i det hvite hovedhuset i 20-tiden 22. juli. Han
tilsto i avhør det han kalte «grusomme, men nødvendige handlinger», men erkjente
ikke straffskyld.

Anders Behring Breivik ble den 23. juli 2011 siktet for såkalte allmennfarlige
forbrytelser, beskrevet i straffelovens paragraf 147a, kjent som
terrorparagrafen. Dette er en bestemmelse som har strafferamme på 21 års
fengsel, men det ble vurdert en utvidelse etter det nye kapitlet i straffeloven
om krigsforbrytelser, der strafferammen er på 30 års fengsel.

Breivik ønsket selv å få oppnevnt advokat Geir Lippestad som sin forsvarer.
Etter det første møtet mellom advokaten og Breivik, uttalte Lippestad at Breivik
«ville endre det politiske Norge gjennom vold» og at «han dro til Utøya for å gi
Arbeiderpartiet et varsel om at dommedag kunne komme hvis partiet ikke endret
sin politikk».

Han ble den 25. juli 2011 varetektsfengslet for åtte uker, med isolasjon i fire
uker og besøks- og medieforbud i åtte uker.

Breivik ønsket å ha en åpent rettsmøte, og å ha på seg en egendesignet uniform,
men begge ønsker ble avslått av retten. Den 19. august 2011 besluttet retten at
Breivik skulle holdes isolert i fire nye uker, I september besluttet tingretten
at det kommende fengslingsmøtet kunne holdes for åpen rett, men Borgarting
lagmannsrett endret dette etter anke da det ble funnet tungtveiende argumenter
for at Breivik ikke skulle kunne kommunisere med eventuelle sammensvorne. Den
19. september ble varetektsfengslingen forlenget til den 15. november 2011 med
de første fire uker i isolasjon. Den 13. oktober 2011 opplyste politiet overfor
Oslo tingrett at de ikke ønsket å forlenge isolasjonen. Breiviks
varetektsfengsling ble forlenget med tolv nye uker med besøkskontroll i åtte
uker og medieforbud i fire uker den 14. november 2011, dette rettsmøtet ble som
det første holdt for åpne dører.

Den 14. november 2011 ble det offentliggjort at rettssaken mot Anders Behring
Breivik var berammet til å starte 16. april 2012, ni måneder etter hendelsene.

Lørdag 13. august 2011 ble Breivik ført tilbake til Utøya, der han gjennomgikk
en 8 timer lang rekonstruksjon av massakren. Saken fikk oppmerksomhet i media
dagen etter, da det kom uventet på offentligheten. Avisen VG, som fikk fasaden
knust under bombeangrepet i regjeringskvartalet, var eneste avis med vesentlig
dekning av saken i sin søndagsutgave.

Breivik hadde fotlenker og håndjern da han ankom til fergekaia på land, og en
kjetting festet til et svart belte rundt livet. Han ble bevoktet av tungt
bevæpnet politi. Da avhøret begynte, ble fotlenkene og håndjernene tatt av, og
politiet brukte i stedet en sikkerhetssele med tau som var festet i ryggen til
Breivik.

Som del av etterforskningen bygget politiet en bombe etter forklaringen til
Breivik. De benyttet materiale som var igjen på Vålstua gård på Rena. Bomben
skulle være identisk til den som eksploderte i regjeringskvartalet. Den ble
sprengt 8. september 2011 klokken 14.25 på Forsvarets skytefelt på Gråfjellet i
Hedmark. Kriminalteknikerne satte sammen de siste delene av bomben på
skytefeltet. I likhet med i Regjeringskvartalet var bomben plassert i
lasterommet på en Volkswagen Crafter varebil. Det stod en annen bil i umiddelbar
nærhet, slik som var tilfelle utenfor høyblokken 22. juli. I tillegg til den
sentrale etterforskningsledelsen til politiet, var Kripos til stede samt en
bombeekspert fra spansk politi og folk fra Forsvaret. Det ble benyttet
høyhastighetskameraer fra forskjellige vinkler og trykkmålere fra luften.
Resultatet skulle sammenliknes med bevisene som var sikret fra
Regjeringskvartalet.

Rettspsykiaterne Synne Sørheim og Torgeir Husby ble oppnevnt av Oslo tingrett
som sakkyndige. Deres rapport på 243 sider ble overlevert retten 29. november
2011. Den gav Breivik diagnosen paranoid schizofreni og hevdet at Breivik var
psykotisk på gjernings- og observasjonstidspunktet og dermed strafferettslig
utilregnelig. De sakkyndige hadde tolv samtaler på til sammen 35 timer med
Breivik.

De sakkyndige skrev i rapporten at Breivik har usammenhengende tale, at han er
en fare for andre og for seg selv, at han har en livslang lidelse med behov for
langvarig behandling med medisinering, og at det vil være vanskelig å behandle
ham. De peker på at han mangler empati, og hadde en traumatisk barndom med
psykisk sykdom i familien. I skalaen Global Assessment of Functioning (GAF) fikk
Breivik karakteren 23 i funksjonsnivå og 2 i symptomnivå. Hos friske mennesker
er tallene 100.

De sakkyndige skrev videre at Breivik kan ha alvorlige
personlighetsforstyrrelser, men ville ikke stille diagnose for dette før Breivik
var behandlet for schizofreni.

Utredningen ble vurdert av den rettsmedisinske kommisjonen og godkjent 22.
desember 2011. Sju av kommisjonens ni medlemmer vurderte rapporten: Psykiater
Andreas Hamnes, psykiater Agneta Nilsson, psykiater Gunnar Johannesen, barne og
ungdomspsykiater Jannike E. Snoek, spesialist i klinisk psykiatri og
nevropsykiatri, professor Kirsten Rasmusen, spesialist i klinisk psykiatri og
nevropsykiatri, professor Knut Waterloo og psykiater Karl Heinrik Melle.
Psykiater Hege Saltnes og spesialist i klinisk psykologi Annika Melinder var
inhabile i saken.

Psykologene og psykiateren som fulgte Breiviks helsetilstand i fengselet kom i
januar 2012 til den konklusjonen at Breivik ikke var psykotisk. Blant disse var
rettspsykiater Randi Rosenqvist, som var medlem av den rettsmedisinske
kommisjonen fra 1988 til 2009 og dens leder fra 2003 til 2009. Som rådgiver på
Ila fengsel leverte hun en rapport den 18. august 2011, som konkluderte med at
Breivik ikke er psykotisk. I et intervju med Der Spiegel kritiserte hun
kollegaer for å se på Breiviks antimuslimske ideologi som vrangforestillinger,
mens den venstreekstreme tyske Baader-Meinhof-banden ble sett på som
tilregnelige.

Den 21. november 2011 kom det fram at tre av sju kommisjonsmedlemmer –
nestlederen Gunnar Johannesen, Jannike Snoek og Agneta Nilsson, var kritiske til
konklusjonen om at Breivik var utilregnelig. En ledende norsk ekspert på GAF,
seniorforsker Geir Pedersen ved Klinikk for psykisk helse og avhengighet ved
Oslo universitetssykehus, kritiserte den score på GAF som ble gitt Breivik. En
score på 2 representerer en vegeterende tilstand, der man ikke kan foreta seg
noe som helst, ikke kan redegjøre for seg, og må mates, vaskes og kles på. I
hans øyne passet dette ikke med Breiviks tilstand. Professor emeritus i klinisk
psykologi Svenn Torgersen og overlege i Psykiatrien i Vestfold Arne Thorvik,
mente rapporten manglet begrunnelse for valg av diagnostiske kjennetegn.

Ekspert på schizofreni og førsteamanuensis Anne Kari Torgalsbøen ved Psykologisk
institutt ved Universitetet i Oslo betegnet rapportens konklusjon som «veldig
forunderlig». Den 29. februar tok hun til orde for nye retningslinjer for
sakkyndige, og mente dagens praksis truer rettsikkerheten. Den 8. juni sa hun at
en psykotisk person ikke kunne ta regi i retten slik Breivik har gjort. Den
danske spesiallegen i psykiatri Henrik Day Poulsen, som har vært med på å
utarbeide over 100 mentalundersøkelser av kriminelle i Danmark, mente kriteriene
som WHO krever for å stille diagnosen paranoid schizofreni, ikke var til stede.
Den svenske psykiateren Johan Cullberg hevdet at ingen observasjoner tydet på
psykose. Deriblant viste ikke Breivik tegn på hallusinasjoner eller mental
desorganisering, men hadde et symptombilde som peker mot en narsisstisk eller
blandet personlighetsforstyrrelse. Den svenske psykiateren Ulf Åsgård, som blant
annet har innført gjerningsmannsprofilen i svensk psykiatri, sa seg veldig
overrasket over diagnosen.

Den 8. desember 2011 fremmet to bistandsadvokater krav om en ny psykiatrisk
utredning.

Oslo tingrett valgte den 13. januar 2012 å oppnevne psykiater Agnar Aspaas og
lege Terje Tørrissen som sakkyndige. Oppnevnelsen ble anket av forsvarerne, men
anken ble forkastet av Borgarting lagmannsrett den 2. februar og av Høyesterett
den 15. februar.

Etter begjæring fra de nye sakkyndige besluttet Oslo tingrett den 10. februar at
Breivik skulle innlegges til observasjon fordi han ikke ville samarbeide med de
nye sakkyndige. Breivik begrunnet sin motstand med at han mente 80% av innholdet
i den første rapporten var feil. Etter at anken var avvist valgte Breivik
likevel å samarbeide med de nye sakkyndige, dersom samtalene ble tatt opp på
bånd. Den sakkyndige observasjonen startet 29. februar 2012.
Observasjonsperioden foregikk ved en spesialbygget celle på 60 kvadratmeter inne
på Ila fengsel med ansatte fra Dikemark sykehus til stede. Dette var første gang
en observasjon etter straffeloven § 167 ble foretatt inne i et fengsel.

Den nye sakkyndigrapporten på 310 sider ble overlevert til Oslo tingrett den 10.
april 2012 etter at observasjonsperioden ble avsluttet en uke før fristen. De
sakkyndige uttalte at samarbeidet med Breivik hadde vært bra. Rapporten
konkluderte med at Breivik ikke led av paranoid schizofreni, og at observanden
ikke var «psykotisk, bevisstløs eller psykisk utviklingshemmet i høy grad på
tiden for de påklagede handlinger.» Den erklærer at «observanden har ikke
alvorlig psykisk lidelse med betydelig svekket evne til realistisk vurdering av
sitt forhold til omverdenen, og han handlet ikke under en sterk
bevissthetsforstyrrelse på tiden for de påklagede handlinger. Observanden er
ikke lettere psykisk utviklingshemmet», og at «observanden var ikke psykotisk på
tiden for undersøkelsene». Den konkluderte med at Breivik er strafferettslig
tilregnelig, men lider av dyssosial personlighetsforstyrrelse og narsissistisk
personlighetsforstyrrelse.

Den 23. april ville ikke den rettsmedisinske kommisjonen godta denne andre
rapporten, uten en tilleggserklæring. Den ønsket å utelukke at Breivik kan ha
tilpasset forklaringene til de sakkyndige, ifølge fagdommer Arne Lyng.
Kommisjonen savnet også opplysninger om barne- og ungdomsår, og utdypelse av
diskrepansen mellom sosial funksjonsevne og følelsesmessige reaksjoner når
Breivik konfronteres med sine handlinger.

Tilleggserklæringen ble levert kommisjonen 30. april. Den 21. mai svarte
kommisjonen at erklæringen «ble tatt til etterretning», og at de sakkyndige ikke
har svart tilfredsstillende på bemerkningen, ifølge kommisjonens leder Tarjei
Rygnestad. Kommisjonen underkjente ikke rapporten, men hadde tilleggsspørsmål om
atferdsforstyrrelser i barne- og ungdomsår. Den krevde også en bedre begrunnelse
for bruk av skjønn i vektlegging av SCID-I (psykose) og SCID-II
(personlighetsforstyrrelser), som de ba Aspaas og Tørrissen besvare når de skal
vitne mot slutten av rettssaken.

Saken har avdekket en dyp uenighet internt i det psykiatriske fagmiljøet.
Tidligere avdelingsoverlege og psykiatriprofessor Sigmund Karterud ved
Universitet i Oslo, som har skrevet flere lærebøker – blant annet i
personlighetspsykiatri, uttalte 25. april at det var begått tre store tabber i
saken: Diagnosen paranoid schizofren i den første rapporten, at kommisjonen
godkjente den første rapporten, og at den ikke godkjente den andre rapporten.
Spesialist i klinisk psykologi Anne Kari Torgalsbøen uttalte 8. juni at både
rettspsykiatrane Husby og Sørheim, tingretten og kommisjonen er skyldige i
unnlatingssynder. Hun mener kommisjonen er preget av samrøre, knebler dissens og
lar det gå prestisje i saken.

I brev av 6. desember 2011 stilte Oslo tingrett spørsmål om den rettsmedisinske
kommisjonens habilitet. Bakgrunnen var et oppslag i Aftenposten samme dag om et
vennskap mellom Torgeir Husby og psykiater Karl Heinrik Melle i den
rettsmedisinske kommisjonen. Karl Heinrik Melle jobbet under Husby i Trondheim
fra april 1989 til 1994, og de to var da omgangsvenner med mye sosial kontakt.
Torgeir Husby var rettsoppnevnt sakkyndig i en straffesak i 2009, og endret
konklusjon om drapsmannens tilregnelighet etter at Karl Heinrik Melle ble
trukket inn i saken. Melle var med på å godkjenne rapporten som Husby og Sørheim
forfattet, og var også med på å ikke ville godkjenne den andre rapporten. I
svarbrev til Oslo tingrett av 7. desember svarte kommisjonen at Melle er habil.
Koordinerende bistandsadvokat Mette Yvonne Larsen satte 24. mai spørsmålstegn
ved kommisjonens habilitet.

Samme dag sendte Oslo tingrett brev til den rettsmedisinske kommisjon.
Kommisjonen fikk frist til 1. juni med å klargjøre om den har funnet vesentlige
mangler i den andre rapporten. Retten krevde å vite om rapporten er godkjent
eller ikke før de sakkyndige forklarer seg i retten. I brev av 31. mai svarte
kommisjonen at rapporten fortsatt ikke var godkjent. Begrunnelsen var den samme
som 21. mai: Manglende beskrivelser av adferdsproblemer i barndom og ungdom, og
krav om bedre begrunnelse for bruk av skjønn i vektlegging av SCID-I (psykose)
og SCID-II (personlighetsforstyrrelser).

Den 8. juni ble det rapportert om tette bånd mellom Synne Sørheim og de øvrige
seks av de sju fagfolkene som godkjente den første rapporten. Alle seks jobbet i
kommisjonen mens Synne Sørheim var nestleder og leder av gruppen. Da Sørheim var
nestleder i 2007-2008, bestod psykiatrisk gruppe av psykiater Randi Rosenqvist
(leder), psykiater Agneta Nilsson, psykiater Andreas Hamnes, psykiater Gunnar
Johannessen, assisterende fylkeslege Odd Herder, overlege Jannike Snoek og
professor Kirsten Rasmussen. I tillegg deltok professor Knut Waterloo i gruppens
arbeide. I 2009 var professor, dr. med. Tarjei Rygnestad leder for den
rettsmedisinske kommisjonen, samtidig som Synne Sørheim ledet psykiatrisk
gruppe. Denne bestod av Synne Sørheim, Gunnar Johannessen, Jannike Snoek, Annika
Melinder, Kirsten Rasmussen, Knut Waterloo, Andreas Hamnes, Agneta Nilsson og
spesialist i psykiatri Hege Saltnes.

Den 19. april begynte avdelingsoverlege og professor i psykiatri Ulrik Malt å
følge rettssaken med mandat fra bistandsadvokatene. Under vitneforklaringen i
retten den 8. juni, sa han at Breivik kan lide av Aspergers syndrom. En annen
mulig diagnose han trakk frem var Tourettes syndrom. Også barnepsykiater Per
Olav Næss, som behandlet Breivik som 4-åring i 1983, mener nå at Breivik kan ha
Aspergers syndrom. En slik diagnose vil måtte bety at Breivik er tilregnelig.
Psykiateren Einar Kringlen støttet i januar 2012 den første sakkyndige
rapporten. Den 27. april hadde han skiftet mening og ikke sett tegn til psykose
hos Breivik etter å ha fulgt ham i retten. Den 14. mai 2012 uttalte psykiater
Finn Skårderud til NRK at han ikke hadde sett tegn til psykose hos Breivik etter
at rettssaken hadde pågått i fire uker.

Saken er unik i norsk rettshistorie. Det har aldri i tidligere saker vært to
såpass avvikende rettspsykiatriske vurderinger. Den 13. april 2012 vedgikk
riksadvokat Tor-Aksel Busch at det var feil å utnevne bare to psykiatrisk
sakkyndige i utgangspunktet, og vil insistere på flere sakkyndige dersom en
lignende sak inntreffer. Knut Arild Hareide, som ledet Stortingets 22.
juli-komité, etterlyste 10. april en debatt om rettspsykiatriens rolle. 13.
april varslet justisminister Grete Faremo en omfattende gjennomgang av
rettspsykiatrien i kjølvannet av saken. 24. mai uttalte tidligere riksadvokat
Georg Fredrik Rieber-Mohn at han aldri hadde opplevd en lignende strid mellom
psykiatrisk sakkyndige i sin 40 års erfaring fra strafferett og rettspsykiatri.
Riksadvokat Busch tok samtidig til orde for å revidere dagens rettsmedisinske
kommisjon. Han ønsket et bredt sammensatt utvalg som bør bruke et års tid på
sitt arbeid.

Tiltalen ble tatt ut den 5. mars 2012 og forkynt for Breivik onsdag den 7. mars
2012. Han ble tiltalt etter terrorparagrafen, straffelovens § 147a, som har en
strafferamme på 21 års fengsel. Riksadvokat Tor-Aksel Busch åpnet for at Breivik
kunne idømmes forvaring. Tiltalen gjaldt to tilfeller av terrorhandlinger etter
straffelovens § 147 a, begrunnet med brudd på straffelovens § 148 første ledd
(blant annet sprengning med tap av menneskeliv eller ødeleggelse av fremmed
eiendom) og § 233 første og annet ledd (overlagt drap under særdeles skjerpende
omstendigheter). Det ble i tiltalen lagt ned påstand om tvungent psykisk
helsevern. Kravet om tilregnelighet var ikke oppfylt da tiltalen ble tatt ut som
følge av den første rettspsykiatriske vurderingen. Tiltalen tok likevel
forbehold om å påstå fengsel eller forvaring på et senere tidspunkt.

Rettssaken begynte i Sal 250 i Oslo tingrett 16. april 2012 kl 9:00.
Statsadvokat Svein Holden holdt myndighetenes innledningsforedrag, med en
grundig gjennomgang av de gjerningene som Breivik er tiltalt for. Etter å ha
fått lest opp tiltalen, svarte Breivik kl 10.27 at «Jeg erkjenner handlingene,
men ikke straffskyld, og jeg påberoper meg nødrett».

17.-20. april og 23. april ble brukt til tiltaltes egen forklaring. 24.-25.
april ble brukt til bevisførselen mot bombeeksplosjonen i regjeringskvartalet.
26.-27. april vitnet overlevende fra regjeringskvartalet. 3. mai vitnet to
overlevende fra Utøya. Politiet redegjorde for de våpen som ble brukt på Utøya,
og departementsråd Ingelin Killengreen fortalte om konsekvensene av bomben i
Regjeringskvartalet for berørte departementer. 4. og 7.-11. mai ble brukt til
obduksjonsrapporter av avdøde på Utøya. 14.-16. mai og 21.-25. mai vitnet
overlevende fra Utøya. 25. mai overtok politivitnene, som fortalte om
pågripelsen og avhørene. 29. mai vitnet tidligere venner av Breivik. 30. mai
vitnet flere politivitner, vitner fra Kripos, hovedetterforsker og en ansatt i
PST. 31. mai ble høyreekstrem ideologi og nettdebatt belyst.

Professor Jørg Møland forklarte seg om Breivks stoff- og ruspåvirkning.
Avhørsleder Geir Egil Løken forklarte om endringer i Breiviks forklaring om sitt
manifest og det såkalte Knights Templar. Seniorforsker og religionshistoriker
Terje Emberland forklarte seg om Breiviks politiske ideologi, og definerte denne
som fascistisk. Terrorekspert ved Politihøyskolen, Professor Tore Bjørgo, vitnet
om Breiviks ideologi, og sammenlignet den med andre former for norsk
høyreekstremisme. Journalist og forfatter Øyvind Strømmen vitnet om
ekstremistiske og antimuslimske bloggmiljøer. 1. juni vitnet Frank Aarebrot,
Brynjar Lia og Lars Gule som vitner for Breivik. Den 4. juni fortsatte
forsvarets vitneførsel, med professor i religionsvitenskap ved Universitetet i
Uppsala, Mattias Gardell, og forfatter og historiker ved Universitetet i Oslo,
Nikolai Brandal. Essensen i deres vitnemål var at Breiviks ideologi ikke er
psykose, men høyreekstremistisk tankegods som vi kjenner igjen fra andre
høyreekstreme miljøer og bevegelser i Europa.

Breivik forklarte seg mer utfyllende om sin egen radikaliseringsprosess, og
hvordan han begynte å hate innvandrere og muslimer. Den 5. juni vitnet fem
islamkritikere: Bloggeren og forfatteren Ole Jørgen Anfindsen, Ronny Alte som
tidligere ledet den islamkritiske organisasjonen Norsk Forsvars Allianse, og som
nå er tilknyttet Norsk Frihetsparti, Arne Tumyr, som leder Stopp islamiseringen
av Norge (SIAN), Tore Tvedt, grunnleggeren av «Vigrid» og filosofen Einar
Øverenget, som har vært kritisk til den første sakkyndigrapporten. Den 6. juni
vitnet Aftenpostens sjefredaktør Hilde Haugsgjerd. Tidligere politiker fra
Fremskrittspartiet, Jan Simonsen, vitnet om ytringssensur. Partisekretær Raymond
Johansen vitnet om Arbeiderpartiets politikk. En av Breiviks medspillere i
videospillet World of Warcraft vitnet også. Den 8. juni vitnet rettspsykiatriske
vitner. Barnepsykiater Per Olav Næss ble ikke løst fra sin taushetsplikt, og ble
derfor ikke tillatt som vitne. Professor i psykiatri, Ulrik Fredrik Malt,
forklarte om ulike måter å foreta psykiatriske observasjoner, og hvordan de to
gruppene av psykiatere kom frem til to ulike diagnoser. Siste delen av hans
innlegg ble forsøkt stanset av advokat Lippestad uten at det lyktes. Malt mente
Breivik kunne lide av Aspergers syndrom.

Bare timer før bomben gikk av i Oslo sendte Breivik en 1500-siders tekstsamling
til en rekke e-post-adresser og han publiserte en 12-minutters video på YouTube.
Tekstsamlingen, et kompendium bestående av egenprodusert materiale og tekster
tatt fra andre skribenter, ble i media stort sett omtalt som et manifest. Dets
tittel var 2083 – A European Declaration of Independence, der sifrene 2083 kan
referere til 400-års-jubiléet for slaget ved Wien (juli-september 1683) og
resten ser ut til å være hentet fra et essay av den norske bloggeren Fjordman
(Native Revolt: A European Declaration of Independence).

I teksten oppgir han som motiv for terrorangrepet at han ønsker et monokulturelt
Europa, tuftet på kristne verdier, kjernefamilien, fri markedsøkonomi og støtte
til Israel. Teksten uttrykker støtte til «kulturkonservatisme», høyrepopulisme,
ultranasjonalisme, islamofobi og høyreekstrem sionisme. Han anser islam og det
han kaller «kulturmarxisme» – som han bruker om dem som støtter det
multikulturelle samfunnet – som fienden, og argumenterer for å bekjempe det han
kaller «Eurabia», «dhimmitude» og multikulturalisme for å bevare et kristent
Europa. I tekstsamlingen oppgir Breivik bl.a. Robert Spencer, Bat Ye'or,
bloggeren Fjordman og Bruce Bawer som sine fremste ideologiske
inspirasjonskilder.

Deler av tekstsamlingen er antatt originalt materiale, men mye er tatt fra en
rekke andre kilder og dokumenter. Blant annet består tekstsamlingen av 39 essays
som er kopiert i sin helhet fra Fjordman, og det inneholder elementer fra
manifestet til «Unabomberen» Theodore Kaczynski, hvor ordene «leftist»
(venstreorientert) er byttet ut med «cultural Marxist» (kulturmarxist) og «black
people» (svarte folk) med «muslims» (muslimer). Det hevdes i tekstsamlingen at
Breivik samlet inn over 8 000 e-postadresser til nasjonalister via Facebook, og
disse skal angivelig ha fått tilsendt dokumentet. På grunn av et spam-filter hos
Telenor som begrenser antall e-poster som kan sendes ut i døgnet mottok kun
1 000 av de planlagt 8 000 adressene dokumentet.

Mot slutten av dokumentet, i en tilnærmet dagbok-fremstilling, forklarer teksten
hvordan planleggingen av anslagene ble gjennomført, med anskaffelse av lovlige
våpen og produksjonen av bomben. Han hevder også å ha operert alene i Norge og å
være del av et nettverk kalt «Pauperes commilitones Christi Templique
Solomonici», en angivelig tempelridderorden hvilken han skal ha vært med på å
etablere etter tidligere slike ordeners form.

Etter arrestasjonen ble Breivik omtalt som en høyreekstrem og høyreradikal med
anti-muslimske synspunkter og med et hat mot islam, som anså seg som en ridder
med oppgave å hindre muslimsk immigrasjon til Europa. Han ble først beskrevet i
media som en kristenfundamentalist og en kristen terrorist, men lærde har
bestridt den religiøse koblingen i denne karakteristikken.

Anders Behring Breivik oppgir motivet for hans angrep til et ønske om et
monokulturelt Europa, tuftet på kristne verdier, kjernefamilien, fri
markedsøkonomi og støtte til Israel. Han har fanatisk tro på «Eurabia»-teorien,
som ifølge Marján og Sapir er en «ekstremistisk konspirasjonsteori, som går ut
på at Europa og de arabiske landene vil slutte seg sammen for å gjøre livet
umulig for Israel og islamisere det gamle kontinentet». Ifølge teorien står
Europas politikere i ledtog med ekstreme islamister, som har til hensikt å
«invadere» Europa gjennom masseinnvandring og høyere fødselsrate enn
ikke-muslimske deler av befolkningen, slikt at muslimer etter noen generasjoner
vil utgjøre et befolkningsflertall i Europa.

Breivik er videre opprørt over NATOs luftkampanje i Jugoslavia i 1999, og
bombingen av serbere i deres krig mot muslimske bosniaker. Han omtaler kampanjen
som autorisert av «kriminelle vesteuropeiske og amerikanske ledere». Jerusalem
Post beskrev Breivik som pro-israelsk og islamfiendtlig, og hevdet at hans
manifest inneholdt «ekstreme islamofobiske utblåsninger» og «høyreekstrem
sionisme». Han krever en gradvis deportasjon av alle muslimer fra Europa, om
nødvendig med makt, og oppfordrer også nasjonalistiske hinduister til å drive
muslimer ut av India.

I en artikkel i Financial Times 24. juli 2011 skrev Robin Wigglesworth og
Quentin Peel at Breivik «personifiserer fremveksten av et nytt ytre høyre». De
siterer en Høyrepolitiker som sier at «han er en representant for denne type
høyreorientert ekstremisme. I stedet for de gamle nynazistene er de
pro-israelske og drevet av radikal anti-islam». Der Spiegel har beskrevet
Breiviks ideologi som «provestlig, overdrevent pro-amerikansk og Israelvennlig –
men ekstremt anti-muslimsk, aggressivt kristen og åpent fiendtlig til alt som er
liberalt, venstreorientert, mulikulturelt eller internasjonalistisk».
Klassekampen diskuterer Breiviks ideologi i artikkelen «Breiviks ideologiske
nett», og mener «en britisk innvandringsfiendtlig protestbevegelse, en
islamfiendtlig paneuropeisk blogg og konservative sionister var blant Breiviks
viktigste inspirasjoner».

I artikkelen «Inspiratorer, interessenter, innvielsesmestre og investorer i
Breiviks verden» i Nytt Norsk Tidsskrift spekulerte professor Ola Tunander ved
PRIO rundt Breiviks «inspiratorer og [...] hvilke aktører som kan ha hatt
interesse av å bruke ham». Tunander trakk blant annet frem Israel, English
Defence League, et såkalt «israelsk-amerikansk-saudisk-britisk-tyrkisk nettverk
for geopolitisk transformasjon, etterretning, våpenhandel og narkotikahandel» og
Saudi-Arabia. Artikkelen ble utsatt for kritikk fra flere hold. I en gjennomgang
av artikkelen på Minervas nettsider skrev journalist Øyvind Strømmen at
artikkelen var «konspiratorisk», basert på «høyst tvilsomme kilder» og inneholdt
«rent fusk». Kristian Berg Harpviken, direktør ved PRIO, skrev at artikkelen
ikke oppfylte «grunnleggende krav om solid og etterprøvbar dokumentasjon».

Historiker Johannes Due Enstad beskrev i en kronikk i Aftenposten artikkelen som
«et sammensurium av insinuasjoner og forestillinger om skjulte
forbindelseslinjer [...] der særlig Israel inntar en ominøs plass». Tunander
mente kritikerne hadde misforstått teksten og uttalte at «det er mulig at de
ikke er vant med en slik resonnerende stil, og at de er mer vant til å lese
konkluderende artikler som forteller at slik og slik er det». Cathrine Holst
forsvarte artikkelen og understreket at Tunander er ekspert på det han skriver
om. I et tilsvar i Aftenposten skrev Tunander: «Jeg presenterer overhodet ingen
konklusjoner om hvem som har stått 'bak 22. juli', og jeg argumenterer mot at
det er Israel».

Breivik utpeker det han kaller «kulturmarxister» og «kulturmarxisme» som sin
viktigste fiende. Dette er i hans øyne et vidt begrep som favner nær alle
tilhengere av multikulturalisme eller innvandring. Videre skylder han på
feminisme for å angivelig ha undergravd fundamentet til europeisk sivilisasjon.

I en tråd på Internett i 2009 skrev han «Dagens protestantiske kirke er en vits.
Prester i jeans som marsjerer for Palestina og kirker som ser ut som
minimalistiske kjøpesentre. Jeg er tilhenger av en indirekte konvertering av den
protestantiske kirke tilbake til det katolske.» På Facebook-profilen sin beskrev
Breivik seg som kristen. Han hevder å be til Gud om at han må lykkes med sin
personlige kamp. Før terroristangrepene hadde han angivelig til hensikt å delta
på en endelig martyrmesse i Frogner kirke.

Samtidig beskriver han seg seg som «ikke svært religiøs», men heller en
«kulturell kristen», forklart som en som søker å bevare den kristne kulturen.
Religion beskriver han som en kilde til mental styrke. Videre fordømmer Breivik
den katolske kirkes pave Benedict XVI for hans dialog med muslimer: «Pave
Benedict har forlatt kristendommen og er av alle kristne europeere å anse for en
feig, inkompetent, korrupt og illegitim pave». Han uttaler seg kritisk til både
de katolske og protestantiske kirker, og mener at det vil være nødvendig å
styrte både de protestantiske og de katolske hierarkier, hvoretter den «Store
Kristne Kongress» skal sette opp en ny europeisk kirke.

Lærde har bestridt karakteristikken av Breivik som en kristenfundamentalist.
Olav Fykse Tveit, leder for Kirkenes Verdensråd, beskyldte Breivik for blasfemi
ved å benyttet kristendom for å rettferdiggjøre hans private drapsferd. I et
brev høsten 2015 tar Breivik eksplisitt avstand fra kristen tro, blant annet med
utsagnet: «Det er få ting i verden som er mer patetisk enn Jesus-skikkelsen og
hans budskap, og jeg har alltid foraktet den svakheten og den internasjonalismen
som kirken representerer.» Breivik tilkjennegir samtidig at han tror på den
norrøne guden Odin.

Etter at Breivik fikk diagnosen paranoid schizofren, uttalte hans forsvarer Geir
Lippestad at Breivik kan ha blitt radikalisert av å lese høyreradikale blogger,
og bad om at Peder Nøstvold Jensen (kjent som Fjordman) og Hans Rustad (eier av
bloggen document.no) ble innkalt som vitner i saken. Lippestad begrunnet det med
at «du har et ansvar når du uttrykker deg på en ekstrem måte.»



https://no.wikipedia.org/wiki/Neil_Young

Neil Percival Young (født 12. november 1945 i Toronto, Canada) er en canadisk
musiker. Han er en kjent låtskriver, vokalist og gitarist, og har i over 40 år
vært en av rockens mest kjente personligheter. Han er særlig kjent for sin
karakteristiske lyse, litt nasale stemme, og for sitt energiske gitarspill.
Gjennom karrieren har han gitt ut materiale innen de fleste sjangre, men har
lykkes best i å nå ut til et stort publikum de gangene han har holdt seg til
sine musikalske røtter, som er gitarbasert rock, elektrisk og akustisk
gitar/visesang.

Han ble tatt opp i Rock and Roll Hall of Fame både i 1995 og i 1997, siste gang
med Buffalo Springfield. Fra 1992 er han æresdoktor ved Lakeshead University,
Ontario, Canada og fra 27. mai 2006 ved San Francisco State University,
California i USA, det siste doktoratet inkluderer hans ekskone Pegi Young. Han
ble 14. juli 2006 tildelt Order of Manitoba for sitt fremragende bidrag innen
musikk, og sine bidrag til trengende, herunder Bridge School Benefit Dette er
den høyeste utmerkelsen i hans hjemprovins Manitoba i Canada 30. desember 2009
ble han utnevnt til offiser av Canadas høyeste orden, Order of Canada.

Young bor på sin ranch mellom La Honda og Kings Mountain i San Mateo County sør
for San Francisco i California. Til tross for at han har bodd i det nordlige
California siden 1970-tallet, har han opprettholdt sitt canadiske
statsborgerskap og har ikke til hensikt å endre dette.

Neil Young kan, sammen med Bob Dylan sies å ha vært svært toneangivende overfor
særlig nordamerikansk rockemusikk, noe som kommer til uttrykk hos artister som
Nirvana, Pearl Jam, Pixies og Sonic Youth. Young, som Dylan, er særlig kjent for
sine særegne evner til å fornye og omstille sine musikalske uttrykk, kombinert
med politisk «ukorrekte» og sarkastiske tekster. Karakteristisk er hvordan dette
kommer fram gjennom to ulike musikalske uttrykk; akustisk folk- og countryrock
på den ene side, og rå, massiv, og pumpende elektrisk rock på den andre. Young
er karakterisert som grungens gudfar, og han kan oppfattes som å stå i en
musikalsk linje med blant andre Beethoven hvor han gjennom sin uforutsigbarhet,
produksjon i ulike sjangre og hans formidling av maskuline emosjoner har vist en
stor musikalsk bredde.

Young er sønn av den kjente canadiske forfatteren og sportsjournalisten Scott
Young og Edna «Rassy» Ragland Young. Et livstruende polioutbrudd da han var seks
år svekket hans venstre side slik at han fortsatt halter svakt. Foreldrene
skilte seg da Neil var tolv år og etter skilsmissen flyttet Neil Young med moren
til Winnipeg, Manitoba hvor han spilte i forskjellige high school-band. Den ene
gruppen, The Squires (våpendragerne) hadde en hit med låten «The Sultan», men
hovedsakelig dreide det seg om nokså amatørmessige fremføringer av coverlåter.

I dokumentarfilmen Neil Young: Heart of Gold fra 2005 forteller Young hvordan
han på sommerleir da han var ung brukte alle lommepengene på en jukeboks for å
spille Ian Tysons «Four Strong Winds» og hvordan Tyson inspirerte ham. Young
spilte senere inn samme sang på albumet Comes a Time fra 1978.

Etter å ha forlatt The Squires, spilte Young på ulike klubber i Winnipeg, hvor
han møtte Joni Mitchell første gang. Mitchell husker Young fra den tiden som
sterkt påvirket av Bob Dylan. På denne tiden skrev han noen av side tidligste og
varige sanger som «Sugar Mountain», om tapt ungdom, og Mitchell skrev sangen
«The Circle Game» som et svar. Winnipeg-bandet The Guess Who, med Randy Bachman
som gitarist hadde samtidig en listeplassering på Top 40 Canadian hit med Youngs
sang «Flying on the Ground is Wrong», og dette var Youngs første vesentlige
suksess som songwriter.

I 1965 var Young på turne i Canada som soloartist. Da han var i Toronto i 1966,
sluttet han seg til Mynah Birds med Rick James som frontfigur. Bandet fikk en
platekontrakt med Motown, men da deres første album var spilt inn, ble James
arrestert for ulovlig fravær fra det militære. Etter at Mynah Birds ble oppløst,
reiste Young og bassisten Bruce Palmer til Los Angeles. Young har medgått, blant
annet i sein selvbiografi fra 2012 at han oppholdt seg ulovlig i USA fram til
han fikk permanent oppholds- og arbeidstillatelse («Green Card») i 1970.

Så snart de nådde Los Angeles, møtte Young og Palmer Stephen Stills, Richie
Furay og Dewey Martin og dannet Buffalo Springfield. Gruppens lyduttrykk var en
blanding av folk., country, psykedelisk og rock, og lente seg tungt på
gitarspillet til Stills og Young, og dette gjorde at Buffalo Springfield ble
tatt godt imot av kritikerne, og deres første album Buffalo Springfield (1966)
solgte godt etter at Stills' protestsang «For What It's Worth» ble en hit, godt
hjulpet av Youngs melodiske harmonier på elektrisk gitar. Gruppen ga også ut et
andrealbum Buffalo Springfield Again i 1967, men to av Youngs tre bidrag var
soloinnspillinger gjort uavhengig av de andre. Gruppen hadde både kommersiell og
kunstnerisk suksess, men samarbeidsforholdene var vanskelige og gruppen ble
oppløst allerede i mai 1968, særlig utløst av arrestasjonen og deportasjonen av
Palmer. For å oppfylle sine kontraktsmessige forpliktelser, ble også albumet
Last Time Around gitt ut sommeren 1968, og Youngs bidrag var «On the Way Home»
og «I Am a Child», hvor han sang vokalen på den siste. Neil Young har siden hatt
et vekslende samarbeid med Stephen Stills, men dette har vært kjennetegnet av
konflikter og åpen krangel ved flere anledninger. Rusmisbruket kommer også fram
i den selvbiografiske sangen The Hitchiker fra albumet Le Noise fra 2010.

Young eksperimenterte på denne tiden med ulike rusmidler, men ble etter hvert
sterkt preget av skjebnen til mange av hans venner og kolleger, som gikk til
grunne eller døde av rusmisbruk. Disse opplevelsene ledet til sterke sanger som
«Needle and the Damage Done» fra Harvest og «Tonight's the Night» fra platen med
samme navn. Disse sangene omhandler narkotikamisbruk og dødsfall, den første
omhandler skjebnen til gitaristen Danny Whitten, den andre til crew-medlemmet
Bruce Berry.

Etter at han flyttet til California i 1966, har han bodd i delstaten, først i
Topanga, deretter på Broken Arrow-ranchen mellom La Honda og Kings Mountain i
San Mateo County sør for San Francisco. Young har hele livet slitt med
ettervirkningene av både polioangrepet som barn og epilepsi. Han har fått tre
barn, den eldste, sønnen Zeke fikk han med skuespilleren Carrie Snodgress i
1973. Zeke arbeider i dag som lydtekniker innen film og musikk, blant annet på
enkelte av farens prosjekter. Zeke har en mild utgave av cerebral parese, men
Youngs neste barn, sønnen Ben som han fikk med Pegi Young i november 1978, er
sterkt rammet av den samme sykdommen og trengte stor oppfølging fra begge
foreldrene. I tillegg ble Pegi på samme tid rammet av en hjernesvulst, og disse
familiære påkjenningene tok for en periode Youngs fokus bort fra musikk.
Sjansene for å få barn med cerebral parese er cirka 2,5 av 1000, og
sannsynligheten øker ikke når man allerede har fått et barn med sykdommen. Neil
Young var en periode plaget av forestillingen om at han hadde en forbannelse
over seg, og dette har gitt næring til en oppfatning om at dette var bakgrunnen
for de noe spesielle albumene han ga ut på denne tiden. Albumet Trans fra 1982
er kjennetegnet av at Neil Young fremfører flesteparten av sangene gjennom
voicerecorderen han bruker for å kommunisere med sønnen Ben. Sangen «Transformer
Man» handler direkte om denne kommunikasjonen, og er tilegnet sønnen. I 1984
fikk Young datteren Amber Jean som ikke er rammet av cerebral parese, men
derimot epilepsi i likhet med faren.

Siden 1986 har Neil og Pegi Young arrangert Bridge School Benefit en årlig
støttekonsert med en rekke internasjonale stjerner. Inntektene går til Bridge
School, som er en skole for barn med alvorlige fysiske funksjonshemminger og
omfattende behov for assistanse for å kunne kommunisere med omverdenen. For sine
årlige konserter for Bridge School, ble Young i 2010 tildelt prisen MusiCares
Person of the Year.

Karrieren fikk et kraftig oppsving med albumet Freedom i 1989, som også
inkluderte klassikeren «Rockin in the Free World». Han vant da tilbake mange fra
sin gamle fanskare, og fikk samtidig mange nye. Særlig etter at grungeband som
Nirvana og Pearl Jam ikke la skjul på at Young var dere fremste
inspirasjonskilde og Pearl Jam opptrådte som backingband på Youngs album Mirror
Ball og på den påfølgende turneen.

Young har slitt med flere helseplager, siden han holdt på å dø av polio som
treåring. Han halter fortsatt svakt på venstrebenet etter dette. Videre er han
plaget av epilepsi. I 2005 var han nær ved å dø i forbindelse med at han måtte
gjennomgå en risikofylt operasjon som følge av en utposing av en blodåret i
hjernen (se nedenfor). Samme sommer døde faren Scott, og både dette og de usikre
prognosene for sin egen operasjon gjenspeiles på det reflektive albumet Prairie
Wind som han spilte inn i denne perioden. Dette er tilegnet faren, med blant
annet påskriften «For Daddy».

Hans største hobby er samling av modelltog. Young er også kjent for å ha arvet
sin fars interesse og engasjement for ishockey og innehar sesongkort sammen med
sin sønn Ben hos den nærmeste NHL-klubben, San Jose Sharks. Videre er Young
kjent for sin omfattende samling veteranbiler. og han eier også en 110 fot
skonnert som er oppkalt etter hans morfar «W.N. Ragland».

Den musikalske debuten kom på slutten av sekstitallet med bandet Buffalo
Springfield, der han innledet et musikalsk samarbeid med blant andre Stephen
Stills. Youngs beslutning om å bli soloartist resulterte i albumet Neil Young i
1969. Senere samme år ble Everybody Knows This Is Nowhere utgitt, der Young
innledet et livslangt samarbeid med gruppen Crazy Horse, og det karakteristiske
rufsete soundet ble født. I 1969 innleder Young et samarbeid med gruppen
«Crosby, Stills and Nash», og de ga i 1970 ut albumet Deja vu som «Crosby,
Stills, Nash and Young» (CSNY). Umiddelbart etter skytingen på Kent State
University, hvor fire studenter ble drept og 9 skadet, skrev han sangen «Ohio»,
som ble spilt inn og utgitt med «Crosby, Stills, Nash and Young» som single
samme sommer, og inkludert på albumet 4 Way Street året etter.

I 1970 kom det svært kjente albumet After the Gold Rush. Dette markerte
begynnelsen på en dyster periode som ble forsterket av overdosedødsfallene til
gitaristen i Crazy Horse, Danny Whitten, og roadien Bruce Berry. På slutten av
1972 ga Young ut albumet Harvest, noe som ble det kommersielle gjennombruddet og
som står som et av hans definitive høydepunkter. I etterkant har Young uttalt at
han etter denne utgivelsen havnet «midt i veien, slik at jeg følte jeg måtte
bevege meg ut mot grøftekanten.» Turnéen etter Harvest var preget av dette.
Isteden for å promotere Harvest, spilte Neil mye nytt materiale som var
betydelig røffere enn Harvest materialet. Fra denne turnéen kom live albumet
Time Fades Away (1973). Dette var begynnelsen på The Dich Triology. De neste
albumene i trilogien var On the Beach (1974) og Tonight's the Night (1975)
(spilt inn i 1973, men utgitt først to år senere på grunn av at plateselskapet
ikke våget gi det ut før). I 1975 kom også Neils retur til Crazy Horse (med ny
gitarist) med albumet Zuma.

Sangene «Southern Man» og «Alabama», hvor Young kritiserer behandlingen av den
svarte befolkningen i sørstatene, var provoserende. Han fikk svar på kritikken
gjennom sørstatsbandet Lynyrd Skynyrd et drøyt år senere på låten «Sweet Home
Alabama». Det skal likevel nevnes at Young og Lynyrd Skynyrd med frontfigur
Ronnie Van Zant respekterte hverandre, de er ofte avbildet med t-skjorte av
hverandre, og dukket av og til uanmeldt opp på hverandres konserter – det blir
til og med hevdet at Van Zant som omkom i en flystyrt i 1977 ble gravlagt i en
svart «Tonight's the Night»-T-skjorte.

I 1976 var han med på en av 70-tallets mest kjente rockekonserter, The Last
Waltz som var avskjedskonserten til The Band. Her stilte flere andre betydelige
artister som blant annet Eric Clapton, Neil Diamond, Ron Wood, Joni Mitchell og
Bob Dylan. Neil stilte med den sangen «Helpless». Konserten ble filmet og er
gitt ut både på VHS og DVD og er blitt kalt tidenes rockevideo.

Denne perioden var preget av misbruk av narkotika, uten at dette medførte at
kvaliteten på albumene ble dårligere, da produksjonen fra disse årene regnes
blant hans klassikere. Etter utgivelser som Long May You Run (1976) og American
Stars 'N Bars (1977) som begge fikk lunkne mottakelser, fulgte Young opp med den
store kommersielle suksessen Comes a Time (1978) som har et gjennomgående
country-preg. Tiåret ble avsluttet med en ennå større suksess, Rust Never Sleeps
(1979) som har en av de kraftigste elektriske uttrykkene, som slik sto i
kontrast til Comes a Time.

Åttitallet ble for Neil Young, som for så mange andre, en relativt svak periode.
En viktig grunn til dette var overgangen fra Reprise Records til Geffen Records,
et plateselskap med en helt annen agenda enn det foregående. Da Young følte at
han ble fratatt sin musikalske frihet til fordel for et påtvunget ønske om topp
10-suksesser, svarte Young med å «sabotere» sine neste utgivelser. Mest kjent er
nok utgivelsen Trans fra 1982, der han spiller en form for rockabilly-techno og
albumet Everybody's Rockin' (1983), der han og bandet stilte på cover og
promotionvideoer i en rosa rockabilly-preget stil, med tilbakestrøket hår, og i
femtitalls karikatur preget antrekk. Tiåret var allikevel ikke helt uten
høydepunkter; This Note's for You (1988), en rendyrket Nashville blues-plate,
samt Freedom (1989), en klassiker som på ny brakte Young opp i rampelyset, mye
takket være singelen «Keep On Rockin' in the Free World». Med Freedom markerte
Young sin overgang fra Geffen Records tilbake til sitt gamle plateselskap,
Reprise.

På begynnelsen av 1990-tallet samarbeidet Young igjen sammen med Crazy Horse,
noe som førte til utgivelsen av Ragged Glory (1990), etterfulgt av en turné med
Sonic Youth og livealbumet Weld (1991). Etter det skiftet Young påny beite, og
utga countryplaten Harvest Moon i 1992, noe han kalte en form for videreføring
av stilen fra Harvest tyve år tidligere. Suksessen ble fulgt opp av MTV
Unplugged fra 1993, et akustisk livealbum med låter fra hele hans karriere. I
1994 kom albumet Sleeps With Angels, et album delvis tilegnet da nylig avdøde
Nirvana-sanger Kurt Cobain. I selvmordsbrevet til Kurt Cobain står sitatet «It's
better to burn out than to fade away», en strofe fra låten «Hey Hey My My (Into
the Black)» fra Rust Never Sleeps. I dagene før Kurt Cobains død skal Young
angivelig ha forsøkt flere ganger å få tak i ham for å gi ham støtte i presset
Kurt opplevde fra plateselskap og omverden.

I 1995 endret Young igjen uttrykk da han innledet et samarbeid med Pearl Jam, et
band han gav mye av æren for sin suksess på 90-tallet. Dette ble fulgt opp med
turneen Year of the Horse i 1996 med bandet Crazy Horse og Jim Jarmuschs
dokumentarfilm med samme navn året, samt med en gjenforening med Crosby Stills &
Nash i 1999, og til slutt Silver and gold (2000). I 2003 kom albumet Greendale.

I 2005 ble Young operert for en utposning på en blodåre i hjernen (aneurisme)
etter at han begynte å se dobbelt under en prisutdeling. Operasjonen ble
gjennomført mens Young spilte inn albumet Prairie Wind som ble utgitt i
september 2005, tilegnet faren. Platen høstet gode kritikker og blir
karakterisert som det tredje albumet i Harvest-trilogien. Parallelt ble
dokumentarfilmen Neil Young: Heart of Gold. regissert av Jonathan Demme
produsert, hvor Young under to konserter i Nashville 18. og 19. august 2005
framfører i filmens første halvdel sangene fra Prairie Wind, og i siste del
andre sanger som han tidligere har spilt inn i Nashville.

I 2006 ga Young ut albumet Living With War, med sterk kritikk av president Bush
og krigen i Irak.

Neil Young har hatt en rekke live-opptredener, offisielt og uoffisielt festet
til film eller plater. På 70-tallet fikk han en stadig voksende fanskare gjennom
en plateproduksjon som inkluderer mesterverk som Harvest, After the Goldrush og
Zuma. Livekonsertene var ikke alltid like populære da Youngs uforutsigbarhet
gjorde at publikum aldri kunne vite hva de gikk til. Tidlig i karrieren kunne
han opptre tydelig ruset på scenen, og brukte lang tid på å snøvle seg frem til
en introduksjon av sangene, om han ikke snakket seg helt bort. Han kunne også
finne på å trosse publikums piping og spille nye sanger ingen blant publikum
hadde hørt før, sanger som siden har blitt klassikere på plater, som «Tonight's
the Night» og «Rust Never Sleeps».

På 80-tallet endret Neil Young igjen konseptet og forlot både de akustiske
konsertene med seg selv og gitaren, og de støyende, elektriske konsertene med
Crazy Horse eller andre bandsammensetninger. I stedet fulgte han musikkstilen
fra platene, med rockabilly, synth-pop, country, blues og forskjellige andre
sjangre han ikke lyktes med. Likevel insisterte han på å spille stoff fra de nye
platene, til stor skuffelse for et stadig mindre publikum.

Etter albumet Freedom i 1989 var Neil Young plutselig tilbake i den gamle
musikkstilen som om ingenting var skjedd. Siden har publikum sett en stadig
eldre Neil Young opptre like energisk og hardspillende som i glansdagene. De
gamle sangene er på ny plukket frem, og han har også laget nye som holder høy
kvalitet. Han er kjent for å bli på scenen lenge, og kan ha konserter som varer
i opptil tre timer.

Young spilte alene under avslutningsseremonien av Vinter-OL 2010 i Vancouver den
28. februar 2010, hvor han fremførte «Long May You Run» mens den olympiske ild
ble slukket.



https://no.wikipedia.org/wiki/Fotballbane

En fotballbane er en bane hvor det spilles fotballkamper. Banen skal være
rektangulær på mellom 45-90 meter bred og mellom 90-120 meter lang. For
internasjonale kamper må bredden være mellom 64 og 75 m, og lengden må være
mellom 100 og 110 m. Underlaget skal være gress, eller FIFA-godkjent kunstgress.
Fifas regler sier at en 11-er fotballbane skal være 68x105 meter.

Et fotballmål står i hver ende av en fotballbane og er 244 cm høyt og 732 cm
bredt. Målet med fotball er å få ballen i motstanderens mål. Et fotballmål
består av en horisontal stang plassert på to vertikale og har gjerne et nett for
å fange ballen.

Mållinjen er den linjen som strekker seg parallelt med målet i fotball. Den er
lokalisert på de korte sidene av banen. Den må være mellom 45 og 90 meter lang i
vanlige kamper, og mellom 64 og 75 meter i internasjonale kamper.

Sekstenmeteren er et felt som strekker seg 16,5 meter rett ut fra mållinjen i
fotball og er 40,3 meter bred. Det er innenfor dette området målvakten har lov
til å ta ballen med hendene. Hvis det skjer en forseelse av det forsvarende lag
innenfor dette feltet som ville resultert i direkte frispark, blir det dømt
straffespark til motstanderen. Hvis det angripende lag gjør en forseelse, blir
det bare dømt frispark.

31. desember 2004 registrert 1 737 gressbaner, 1 413 grusbaner og 292
kunstgressbaner (også sjuer) i Norge.[trenger referanse]



https://no.wikipedia.org/wiki/VM_i_fotball_2010

VM i fotball 2010, det 19. verdensmesterskapet i fotball, ble arrangert i
Sør-Afrika fra 11. juni til 11. juli 2010. Dette var første gang fotball-VM ble
avholdt på det afrikanske kontinentet. Bare afrikanske land fikk søke om å
arrangere verdensmesterskapet, og i 2004 valgte det internasjonale
fotballforbundet, FIFA, Sør-Afrika som vertsnasjon fremfor Marokko og Egypt.
Kampene ble spilt på ti stadioner i ni byer rundt om i landet, og finalen ble
spilt på Soccer City i Sør-Afrikas største by, Johannesburg.

32 lag ble valgt ut til å delta gjennom en verdensomspennende
kvalifiseringsrunde som begynte i august 2007. I første runde av turneringen
kjempet lagene for poeng i round robin-grupper bestående av fire lag, og de to
beste lagene i hver gruppe gikk videre. Disse 16 lagene avanserte til
sluttspillet, hvor tre utslagsrunder bestemte hvilke to lag som skulle møte
hverandre i finalen.

Regjerende europamester Spania, som aldri før hadde blitt verdensmester, vant
turneringen. I finalen slo de Nederland, som var VM-finalist for tredje gang,
1–0 etter scoring av Andrés Iniesta i annen ekstraomgang. Vertsnasjonen
Sør-Afrika ble slått ut i gruppespillet i likhet med finalistene fra forrige VM,
Italia og Frankrike. Andre store VM-nasjoner som Argentina, Brasil og Tyskland
røk ut i sluttspillet. New Zealand ble det eneste ubeseirede laget i
turneringen.

Dette var første gang en europeisk nasjon vant turneringen utenfor sitt eget
kontinent, første gang at to ulike europeiske lag ble verdensmestere på rad, og
første gang hverken Brasil, Argentina, Italia eller Tyskland var representert i
finalen. Med 204 av FIFAs da i alt 208 medlemsland som deltok i kvalifiseringen
til verdensmesterskapet, deler turneringen rekorden for flest deltakerland i et
sportsarrangement i verden sammen med sommer-OL 2008[trenger referanse].

Det var på forhånd klart at det var det afrikanske kontinentet som skulle
arrangere VM i 2010, etter at FIFA bestemte at mesterskapene skulle roteres
mellom kontinentene. De fire søkerne til mesterskapet, var:

Den 14. mai 2004 trakk Tunisia søknaden, da det ble klart at de ikke ville få
tillatelse til å dele arrangementet med Libya. Libya ble senere utelatt av FIFA
i den avgjørende stemmerunden siden søknaden deres ikke var bra nok for å holde
mesterskapet alene.

Etter én avstemningsrunde kunngjorde FIFAs eksekutivkomité i Zürich med
president Sepp Blatter i spissen under en pressekonferanse den 15. mai 2004 at
Sør-Afrika skulle arrangere mesterskapet. Stemmegivingen var som følger:

I 2006 og 2007 sirkulerte rykter i ulike nyhetskilder om at fotball-VM 2010
kunne bli arrangert i et annet land. Enkelte personer, inkludert Franz
Beckenbauer og noen FIFA-ledere, uttrykte bekymring over planleggingen,
organiseringen og tempoet på Sør-Afrikas forberedelser. FIFA-tjenestemenn
uttrykte imidlertid gjentatte ganger sin til Sør-Afrika som vertsnasjon og sa at
en beredskapsplan bare eksisterte for å dekke over naturkatastrofer, slik det
hadde vært i tidligere VM.

Det ble reist spørsmål om dette verdensmesterskapet kunne bedre raseforholdene i
Sør-Afrika i lys av dødsfallet til Eugene Terreblanche. Det vrimlet av
kommentatorer som hadde forskjellige meninger om at mesterskapet ville få
innvirkning på raseforholdene i landet. Det ble blant annet trukket paralleller
til rugby-VM 1995, som Sør-Afrika vant på hjemmebane.

Trekningen til VM-kvalifiseringen for fotball-VM 2010 ble arrangert i Durban den
25. november 2007. Som vertsnasjon kvalifiserte Sør-Afrika seg automatisk for
mesterskapet, og som for forrige turnering, ble ikke regjerende mester
automatisk kvalifisert, og Italia måtte derfor kvalifisere seg på vanlig måte.
204 av 208 FIFA-landslag deltok i kvalifiseringen til mesterskapet.

Gjennom en lang kvalifisering fant det sted flere kontroverser. I den andre
kampen i den europeiske play-off-kampen mellom Frankrike og Irland tok den
franske kapteinen Thierry Henry ballen med hånden, før han sendte ballen til en
umarkert William Gallas som satte ballen i mål og sendte Frankrike til VM.
Irland ville på grunn av dette ha omkamp, men FIFA avviste etterhvert
anmodningen. Irland forespurte seg også om å inngå som en enestående 33.
VM-deltaker, men de trakk senere dette kravet. Som et resultat av denne
dommerfeilen, kunngjorde FIFA at de vurderte å starte med å bruke
kamerateknologi eller ekstra assistendommmere for å unngå dette i VM, men de
bestemte senere at dette ikke ville bli brukt allerede i 2010.

Også i andre play-off-kamper ble det kontroverser. Costa Rica klaget over
Uruguays vinnermål i playoffen mellom femteplassen i CONMEBOL-kvalifiseringen og
fjerdeplassen i CONCACAF-kvalifiseringen da det viste seg at det skulle vært
dømt offside før den avgjørende scoringen, mens i kampen mellom Egypt og Algerie
i november 2009, ble det voldelig både på og utenfor banen.

Totalt er 32 land med, slik det har vært siden 1998, og mesterskapet i
Sør-Afrika ble det første VM i historien som ikke hadde med debutantnasjoner.

Kvalifiseringen fra CAF begynte 13. oktober 2007 med utslagsrunder for å
begrense antallet land til 48. Disse ble så fordelt ut i tolv grupper à fire
lag.

De tolv gruppevinnerene og de åtte beste av toerne avanserte til neste runde, og
ble plassert i fem grupper à fire lag, der kun gruppevinnerne kvalifiserte seg
til mesterskapet, i tillegg til Sør-Afrika, som er vertsnasjon.

Kvalifiseringen fra AFC begynte i oktober 2007 med to utslagsrunder for å
begrense antallet land fra 43 til 20. Landene ble så fordelt på fem grupper à
fire lag. Vinnerne og toerne gikk videre til de to siste finalegruppene, der
vinnerne og toerne kvalifiserte seg til mesterskapet, mens de to treerne gjorde
opp mellom seg om retten til videre playoff mot New Zealand fra Oseania.

Kvalifiseringen fra CONMEBOL begynte i oktober 2007. Ti nasjoner spilte mot
hverandre to ganger, der de fire beste nasjonene ble direkte kvalifisert. Laget
på 5.-plass, Uruguay, spilte playoff mot Costa Rica, som ble nummer fire i den
nordamerikanske kvalifiseringen, og Uruguay vant med 2–1 sammenlagt.

Kvalifiseringen fra OFC begynte i august 2007 under Stillehavslekene.
Medaljørene fra denne turneringen (Vanuatu, Ny-Caledonia og Fiji) gikk sammen
med New Zealand i en gruppe der de begge spilte mot hverandre to ganger. New
Zealand vant og fikk dermed muligheten til å spille playoff mot Bahrain, der de
vant 1–0 sammenlagt.

Kvalifiseringen fra UEFA begynte i august 2008. 53 nasjoner kjempet om 13
plasser i ni grupper på fem eller seks lag. De ni gruppevinnerene gikk direkte
til mesterskapet, mens åtte av ni toere gikk videre til innbyrdes playoff.
Norge, som ble nummer to i sin gruppe, ble dårligste toer, og fikk dermed ikke
spille playoff.

Kvalifiseringen fra CONCACAF begynte i februar 2008 med to utslagsrunder. De
tolv nasjonene som var igjen ble plassert i tre grupper á fire nasjoner, der de
to beste gikk videre til siste runde. I den siste runden møtte de seks beste
nasjonene hverandre, hvorav de tre beste gikk til VM, mens nummer fire, Costa
Rica, gikk til playoff mot Uruguay, der de tapte 2–1 sammenlagt.

I alt fem nye stadioner ble bygget for mesterskapet, og fem av de eksisterende
stadionene ble oppgradert for å tilfredsstille FIFAs krav. De totale
byggekostnadene var ventet å bli 8.4 milliarder rand (litt under 7 milliarder
kroner).

I tillegg til å bygge og oppgradere arenaene som skulle brukes, forbedret også
Sør-Afrika sin offentlige transportinfrastruktur i vertsbyene, inkludert metroen
i Johannesburg og undergrunnsjernbanen Gautrain. Veiene i tilknytning til byene
ble også kraftig forbedret. I mars 2009 rapporterte Danny Jordaan, som var
presidenten i organisasjonskomiteen, at alle stadionene som skulle brukes i
mesterskapet var i rute til å bli fullført innen seks måneder.

Landet iverksatte også tiltak for å sikre trygghet og sikkerhet for tilskuere i
henhold til FIFAs strenge krav. Dette inkluderte også at flytrafikken i områdene
rundt stadionene skulle begrenses.

Ved seremonien for å markere 100 dager før arrangementet, roste FIFA-president
Sepp Blatter arbeidet til organisasjonskomiteen og Sør-Afrika for deres
villighet til å bli ferdig med forberedelsene i tide.

Den 8. juli 2009 gikk 70 000 bygningsarbeidere som arbeidet på de nye stadionene
ut i streik. De fleste av arbeiderne fikk 2500 rand per måned (ca. 2000 norske
kroner), men fagforeningene i Sør-Afrika hevdet at noen av arbeidstakerene ble
grovt underbetalt. En talsmann for National Union of Mineworkers sa til SABC at
streiken ville fortsette til FIFA hadde gått inn for å stoppe underbetalingen.
Streiken ble raskt avblåst, og arbeidere var tilbake på jobb innen en uke etter
den startet. Det var ingen flere streiker og alle stadionene og byggeprosjektene
ble fullført i tide til avspark året etter.

Den totale summen for prispengene er bekreftet av FIFA at blir på 420 millioner
dollar (cirka 2,5 milliarder kroner). Dette er en økning på over 60 prosent fra
VM i 2006. Før turneringen starter, vil hvert deltakende land motta en million
dollar for forberedelsekostnader. I starten av turneringen vil hvert deltakende
land motta åtte millioner dollar. Etter gruppespillet vil prispengene deles ut
som følger:

For første gang i VM-sammenheng vil det også bli betalt ut kompensasjon til
klubblagene, til sammen 26 millioner euro (omtrent 250 millioner kroner). Dette
ble avtalt etter at blant andre Newcastle United fikk kompensasjon på etter en
skade Michael Owen pådro seg under Fotball-VM 2006.

I 2005 ga arrangørene en foreløpig liste over 13 baner som skulle brukes i VM:
Bloemfontein, Cape Town, Durban, Johannesburg (to baner), Kimberley, Nelspruit,
Orkney, Polokwane, Port Elizabeth, Pretoria og Rustenburg. Dette antallet ble
redusert til 10 spillesteder, og beslutningen ble offisielt kunngjort av FIFA
den 17. mars 2006.

Det ble rapportert at høyden over havet på av flere av banene påvirket
bevegelsen til ballen og spillernes ytelse, selv om FIFAs medisinske sjef
bagatelliserte dette. Seks av ti baner lå over 1200m over havnivået, med de to
banene i Johannesburg (Soccer City og Ellis Park) på det høyeste (1750 m).

5. februar 2010 offentliggjorde FIFA listen over de 30 dommerne som skulle dømme
i VM. To av dem ble fjernet fra listen etter at assistentene deres ikke besto de
fysiske testene. Uruguayanske Martín Vázquez ble kalt inn som erstatter, og den
endelige listen omfatter dermed 29 dommere fra 26 forskjellige land.

29. juni opplyste FIFA om at 19 av 29 dommerteam ble igjen i Sør-Afrika etter
åttedelsfinalene. Dommerne som bare hadde vært reservedommere, ble sendt hjem.
Det ble også Roberto Rosetti og Jorge Larrionda, etter at de gjorde store feil i
sine åttedelsfinaler 27. juni. Massimo Busacca, Koman Coulibaly og Stéphane
Lannoy ble også sendt hjem. Den engelske dommeren Howard Webb ble valgt ut til å
dømme finalen, og ble dermed den første dommeren som dømte både finalen i UEFA
Champions League og VM-finalen samme år.

Som i Fotball-VM 2006 består alle de 32 troppene av 23 spillere hver, der tre av
spillerene skal være påmeldt som målvakter. Hvert fotballforbund sendte inn og
bekreftet sin endelige tropp innen den endelige fristen som var 1. juni. Etter
denne fristen var det kun lov å gjøre mindre endringer på skadede spillere inn
til ett døgn før deres første kamp i mesterskapet.

Av de 736 spillerne som deltok i mesterskapet kom over halvparten fra en av de
fem store europeiske ligaene, som England (117 spillere), Tyskland (84), Italia
(80), Spania (59) og Frankrike (46). De engelske, tyske og italienske troppene
var kun bestående av hjemlige spillere, mens kun Nigeria hadde null spillere fra
sin hjemlige liga. Tilsammen var det tatt ut spillere fra 52 forskjellige
fotballserier. FC Barcelona fra Spania var den klubben som hadde flest spillere
i VM, da 13 spillere fra deres klubb deltok.

Seedingen til mesterskapet ble offentliggjort av FIFA den 2. desember 2009.
Seedingen var basert på FIFA-rankingen per oktober 2009, så også hvordan lagene
hadde spilt etter VM 2006 ble avgjørende. Regjerende sølvmedaljør Frankrike har
ikke hatt gode år siden forrige VM og ble dermed ikke toppseedet. Syv nasjoner
pluss Sør-Afrika ble toppseedet, mens resten av pottene ble gruppert per
verdensdel. Dette blir gjort for at land fra samme verdensdel ikke skal kunne
møte hverandre og for å få mest fordelte grupper. Det vil si at ingen av de tre
søramerikanske lagene kunne komme i gruppe med Brasil eller Argentina. Dette ble
løst ved at de to første afrikanske lagene som ble trukket ut, ble plassert i
gruppene der Brasil og Argentina allerede var plassert. Sør-Afrika kunne på sin
side ikke møte afrikanske lag, og ble automatisk plassert i Gruppe A.

Trekningen av gruppene til mesterskapet fant sted den 4. desember 2009 i Cape
Town.

I gruppespillet ble de trettito lagene delt inn i åtte grupper med fire lag.
Hver gruppe bestod av seks kamper, der hvert lag spilte en kamp mot hver av de
andre lagene i samme gruppe. Lagene ble tildelt tre poeng for seier, ett poeng
for uavgjort og null poeng for tap. Lagene som endte som nummer en og to hver
gruppe kvalifiserte for sluttspillet.

Av de seks afrikanske lagene, vant kun tre av de noen kamper, og kun en nasjon
(Ghana) kom seg til videre til utslagsrundene. Dette ble sett på som skuffende
av blant annet observatøren Roger Milla.

Bare seks av 13 lag fra Europa gikk videre til sluttspiller, noe som var en
rekordlav andel europeiske lag siden åttedelsfinalen ble innført i 1986. Begge
finalistene fra forrige VM, Frankrike og Italia, ble eliminert i den innledende
fasen av mesterskapet, noe som er første gang i VMs historie For Sør-Amerika
derimot var gruppespillet en positiv opplevelse, alle fem lag gikk videre til
cupspillet, hvorav fire vant sin gruppe. New Zealand endte turneringen som det
eneste ubeseirede laget etter at de spilte tre uavgjorte kamper, selv om de
endte bak Paraguay og Slovakia, og ble eliminert.

Lagene på første- og andreplass (merket med grønn) kvalifiserte seg for
sluttspillet. Alle tider er sørafrikansk standardtid (UTC+2)

Ettersom alle de seks europeiske lagene møtte hverandre i åttedelsfinalen, var
det kun tre europeiske lag igjen i kvartfinalen – igjen historisk lavt.
Sør-Amerika fikk på sin side med seg fire lag til kvartfinalen, også dette var
det maksimale, da Chile og Brasil møtte hverandre i åttedelsfinalen. Det siste
laget til kvartfinalen var Ghana, som nå skulle representere Afrikas ære. I
kvartfinalene snudde imidlertid trendene totalt: De tre europeiske lagene slo
alle ut tre lag fra Sør-Amerika, noe som tippet mesterskapet i klar europeisk
favør, og ble en stor skuffelse for Argentina og Brasil. I den siste
kvartfinalekampen slo Uruguay ut Ghana på straffespark, etter noe usportslig
spill på slutten av siste ekstraomgang. Siden både Ghana, Argentina og Brasil nå
var ute, ble det klart at det for første gang var et annet lag enn de to
sistnevnte som skulle vinne VM utenfor sitt eget kontinent. Til slutt endte
mesterskapet med europeiske lag på de tre øverste plassene: Gull til Spania,
sølv til Nederland, og bronse til Tyskland. I cupspillet var altså de eneste som
slo ut europeiske lag nettopp andre europeiske lag, noe de færreste hadde trodd
etter gruppespillet.

Siphiwe Tshabalala fra Sør-Afrika var den første spilleren til å score i
mesterskapet, i kampen mot Mexico. Daniel Agger fra Danmark ble kreditert det
første selvmålet i tapet mot Nederland. Den argentinske spissen Gonzalo Higuaín
var den eneste spilleren til å score et hat-trick i turneringen, i Argentinas
4-1 seier over Sør-Korea. Det var det 49. hat-tricket i VMs historie.

Spania scorte færrest mål for en mester å være, med åtte. Den tidligere rekorden
for minst scoringer var 11, satt av Brasil i 1994, England i 1966 og Italia i
1934. I tillegg hadde Spania kun tre forskjellige målscorere, med tre, men de
hadde også færrest baklengsmål for en mester å være med to, lik som Italia (i
2006) og Frankrike (i 1998). Spanias seier markerte også første gang at et lag
vant VM uten å slippe inn mål i utslagsrundene.

De fire toppscorerene hadde fem mål hver, og kom alle fra en av de lagene som på
topp fire, (Spania, Nederland, Tyskland, og Uruguay). Gullballen gikk til Thomas
Müller fra Tyskland som hadde tre målgivende pasninger, noe de andre ikke hadde.
Sølvballen gikk til David Villa fra Spania som spilte totalt 635 minutter, og
Bronseballen til Wesley Sneijder fra Nederland, som spilte 652 minutter. Diego
Forlán fra Uruguay hadde fem mål og en målgivende pasning på 654 minutter.
Ytterligere tre spillere scoret fire mål hver.

Kun 145 mål ble scoret i mesterskapet, det laveste antall scorede mål siden VM
fikk 32 lag. Dette fortsatte en nedadgående trend siden den første finalen med
64-kampsformatet ble avholdt 12 år tidligere, med 171 mål i Frankrike 1998 , 161
i Korea/Japan 2002 og 147 i Tyskland 2006.

All-Star-laget ble stemt frem av internettbrukere verden over, som ble invitert
til å bestemme et lag i 4-4-2 pluss beste trener, som de mente var VMs beste
spillere.

Seks av elleve spillere kom fra vinnerne Spania, sammen med treneren. Resten av
laget bestod av spillere fra Brasil, Tyskland, Nederland og Uruguay.

Kort tid etter finalen kunngjorde FIFA en ranking over det de mente var de beste
lagene. Rankingen baserte seg på resultater og kvaliteten på motstanderene.

Den offisielle maskoten til mesterskapet er Zakumi (født 16. juni 1994 (22 år)),
en antropomorf leopard med grønt hår. Maskotens farger, gul og grønn,
gjenspeiler to av stripene i vertsnasjonens flagg. Maskotens navn kommer av ZA
som er ISO 3166-1-koden til Sør-Afrika og kumi, som på mange afrikanske språk
betyr «ti». .

Zakumis fødselsdag er på samme dag som den offisielle høytidsdagen for ungdommer
som markerer dagen for Soweto-opprøret, og fødselsåret (1994) er året det for
første gang ble gjennomført et ikke-rasistisk valg i Sør-Afrika. Han vil altså
bli 16 år i løpet av mesterskapet.

Det offisielle mottoet til Zakumi er: «Zakumi's game is Fair Play» («Zakumis
spill er fair play»).

Den offisielle sangen til VM 2010 var «Waka Waka», sunget på både engelsk og
spansk av den colombianske sangeren Shakira og det sørafrikanske bandet
Freshlyground. Sangen er basert på en tradisjonell afrikansk soldatsang ved
navnet «Zangalewa». Shakira og Freshlyground fremførte sangen under Kick
Off-konserten i Soweto 10. juni, dagen før mesterskapet ble sparket i gang. Den
ble også sunget på åpningsseremonien 11. juni og ble fremført før finalen den
11. juli.

Den offisielle fotballen for fotball-VM 2010 hadde navnet «Jabulani», og var
laget og designet av Adidas. Navnet Jabulani betyr «feire» på zulu, et av
Sør-Afrikas offisielle språk. Tallet elleve spiller også en fremtredende rolle i
den nye ballen: Det er den ellevte matchballen som er produsert av Adidas, den
inneholder elleve farger (en for hver spiller på banen) og det er elleve
offisielle språk i Sør-Afrika. Dessuten vil arrangementet starte på den ellevte
dagen av juni og ende på den ellevte dagen i juli.

Det kom også massiv kritikk av ballen, og FC Barcelonas keeper Víctor Valdés var
en av de som sa: «Jeg er redd for ballen, den er uforutsigbar!» Også Brasils
keeper Julio Cesar, og Argentinas trener Diego Maradona klaget på at ballen var
uforutsigbar og at ballen favoriserte angripere.

Under mesterskapet gikk det fra start til slutt en diskusjon om bruken av
vuvuzela, et langt horn, blåst av fans under kampene. Mange spillere klaget over
støyen som hornene medførte, blant andre Frankrikes Patrice Evra, som la skylden
på støyen for lagets dårlige prestasjoner, Argentinas Lionel Messi, som klaget
på at lyden vanskeliggjorde kommunikasjonen mellom spillerene på banen, og
kringkastingsselskaper, som klaget over at kommentatorenes stemmer ble overdøvet
av lyden.

Også TV-seere klaget over at lyden fra arenaene kun inneholdt lydene av vuvuzela
og at de naturlige lydene av folk på tribunen derfor ble overdøvet. En talsmann
for ESPN sa at de vurderte å gjøre endringer på lydnivået for å minimere støyen
på deres sendinger. Også BBC undersøkte muligheten for å tilby sendinger uten
vuvuzela-lyd.

Fotball-VM 2010 var ventet å bli den mest sette TV-begivenheten i historien.
Hundrevis av kringkastere som representerte ca. 70 land overførte VM til et
TV-publikum som FIFA forventet å overgå 26 milliard mennesker, en gjennomsnitt
på ca. 400 millioner seere per kamp. FIFA regnet med at rundt 700 millioner
seere ville se VM-finalen.

Nye former for digitale medier har også gitt seerne dekning gjennom alternative
midler. «Kampene sendes live på mobiltelefoner og datamaskiner og VM 2010 får
derfor mer online dekning enn noe stort sportsarrangement til nå», sa Jake Coyle
i Associated Press før mesterskapet.

I Norge hadde TV 2 i gjennomsnitt 282 000 seere i gruppespillkampene som begynte
klokken 16.00, og 690 000 seere under de kampene som begynte 20.30.
Gjennomsnittlig hadde kanalen 480 000 seere gjennom mesterskapet. Under finalen
så over 1.3 millioner kampen, noe som gjorde det til det åttende mest sette
programmet i TV-kanalens historie.

Sony-teknologi ble brukt til å filme kampene i verdensmesterskapet. Ifølge FIFA
ville inntil 25 av kampene bli filmet med 3D-kameraer. Sony skal ha levert flere
kameraer av selskapets flaggskip HDC-1500 samt sin nye HDC-P1-enheter, et
kompakt kamera av typen point-of-view (POV) med 2/3" linse. 3D-kampene ble vist
for FIFA av Host Broadcast Services.



https://no.wikipedia.org/wiki/Transformator

En transformator (eller i dagligtale «trafo») er en elektrisk maskin som
overfører elektrisk energi fra et spenningsnivå til ett eller flere andre
spenningsnivåer gjennom elektromagnetisk induksjon.

En varierende strøm i transformatorens primærvikling danner en varierende
magnetisk fluks i jernkjernen. Dette magnetfeltet påvirker igjen
sekundærviklingen, og det varierende magnetfeltet i sekundærviklingen induserer
en varierende elektromotorisk spenning (EMS) i sekundærviklingen. Ved å utnytte
Faradays lov endrer transformatorer vekselstrømmer fra ett spenningsnivå til et
annet i et kraftnett.

I elektroteknikken brukes transformatorer til å tilpasse spenningen i
overføringsnettet. Elektrisk kraftoverføring fra kraftverk skjer ved at effekten
transformeres opp til det spenningsnivået som er teknisk-økonomisk optimalt. På
lavere nettnivåer velges lavere spenning, og vanligvis er det flere nettnivåer
fra kraftverkene og ut til sluttbrukerne. Mellom alle disse nivåene er det
transformatorer.

I elektronikken brukes transformatorer blant annet for å tilpasse impedansen
mellom to kretser, og for å skille kretser galvanisk fra hverandre. I
elektronikken (forbrukerelektronikk) er transformatorer forholdsvis dyre, tunge
og store enheter, og de må derfor ofte spesialtilpasses for formålet.

Transformatorer varierer i størrelse fra radiofrekvens-transformatorer mindre
enn en kubikkcentimeter i volum til enheter i overføringsnettet som veier flere
hundre tonn. Siden oppfinnelsen av transformatoren i 1885 har den vært en
essensiell del av all utnyttelse av elektrisk energi.

Elektromagnetisk induksjon danner prinsippet for transformatoren og ble oppdaget
av Michael Faraday i 1831 og av Joseph Henry i 1832, uavhengig av hverandre.
Imidlertid var Faraday den første til å publisere resultatene av sine
eksperimenter og har dermed fått æren for oppdagelsen. Forholdet mellom EMS og
magnetisk fluks kalles Faradays lov og er gitt av:

Faraday utførte de første forsøkene med induksjon mellom spoler, samt forsøk med
et par viklinger rundt en jernring. Dermed laget han den første enkle
torustransformatoren med jernkjerne. Imidlertid påtrykket han bare enkle pulser
av strøm på sin transformator, og oppdaget aldri sammenhengen mellom
viklingsforholdet og EMS i viklingene.

Den første typen transformator som fikk stor utbredelse var induksjonsspolen,
oppfunnet av Nicholas Callan ved Maynooth College i Irland i 1836. Han var en av
de første forskeren som forstod at desto flere vindinger sekundærviklingen har i
forhold til primærviklingen, jo større blir den induserte sekundær EMS.
Induksjonsspolene ble utviklet av forskere og oppfinnere for å få høyere
spenning fra batterier. Siden batterier produserer likestrøm, ble
induksjonsspoler brukt sammen med vibrerende elektrisk brytere som regelmessig
avbrøt strømmen i primærviklingen, dette for å skape magnetiske fluksendringer
som er nødvendig for induksjon, og dermed kunne strømmen bli mer eller mindre
sammenhengende. Mellom 1830 og 1870 ble det arbeidet med å forbedre
induksjonsspoler basert på prøving og feiling. På grunnlag av disse
eksperimentene og forbedringene ble de grunnleggende prinsippene for
transformatorer sakte oppdaget.

I 1870-årene ble de aller første anvendbare generatorer som produserte
vekselstrøm tilgjengelig, og snart ble en klar over at disse kunne tilknyttes en
induksjonsspole direkte.

I 1876 oppfant den russiske ingeniøren Pavel Jablotsjkov et belysningssystem
basert på et sett av induksjonsspoler, der primærviklingen ble forbundet til en
vekselspenningskilde. Sekundærviklingene ble koblet til flere «Jablotsjkovlys»,
som var en type buelamper han hadde konstruert. De spolene som Yablochkov
benyttet, fungerte egentlig som transformatorer.

I 1878 begynte fabrikken Ganz i Budapest å produsere utstyr for elektrisk
belysning, og i 1883 hadde det blitt installert over femti slike systemer i
Østerrike-Ungarn. Deres vekselspenningssystemer brukte både bue- og glødelamper,
generatorer og annet utstyr.

Lucien Gaulard og John Dixon Gibbs utstilte en elektrisk maskin med en åpen
jernkjerne som de kalte en «sekundær generator» i London i 1882. Etter
utstillingen solgte de ideen til Westinghouse Electric Corporation i USA.
Oppfinnelsen ble også utstilt i Torino i Italia i 1884, hvor systemet ble tatt i
bruk for belysning. Til tross for utbredelsen av denne oppfinnelsen var
virkningsgraden for deres bipolare innretning med åpen jernkjerne svært lav.

Induksjonsspolene med åpne magnetiske kretser er ineffektive for å overføre
effekt til belastningene. Inntil rundt 1880 var konseptet for overføring av
elektrisitet med høyt spenningsnivå til lavspenningslaster, at belastningene ble
koblet i serie. Transformatorer med åpen jernkjerne med vindingsforhold nær 1:1
koblet sin primærvikling i serie for å tillate bruk av høyspenningsoverføring,
mens den lavere spenningen fra sekundersiden ble tilkoblet lampene. Svakheten
med denne fremgangsmåten var at dersom en slo av en enkelt lampe (eller en annen
elektrisk enhet), påvirket dette spenningen som tilføres til alle de andre
enhetene i samme krets. Mange regulerbare transformatorer ble innført for å
kompensere for denne problematiske egenskapen med seriekretsen. Det ble også
forsøkt å anvende fremgangsmåter for justering av kjernen eller omgå den
magnetiske fluksen rundt en del av en spole.

Effektive og praktiske transformator ble ikke introdusert før i 1880-årene, men
i løpet av det neste tiåret ble transformatoren en essensiell komponent i den
såkalte strømkrigen. Etter at vekselstrøm hadde demonstrert sin overlegenhet i
distribusjonssystemer, triumferte konseptet med transformatorer og vekselstrøm
over systemer med likestrøm, som til da var det vanligste.

Høsten 1884 ble de tre ingeniørene Károly Zipernowsky, Ottó Titusz Bláthy og
Miksa Déri (kjent som ZBD-gruppen) tilknyttet fabrikken Ganz. Gruppen hadde
funnet ut at transformatorer med åpen jernkjerne var upraktisk og at disse ikke
var i stand til å regulere spenning på en pålitelig måte. I 1885 sendte de inn
en felles patentsøknad for nye transformatorer (senere kalt
ZBD-transformatorer). Her ble to konstruksjoner beskrevet med lukkede magnetiske
kretser hvor kobberviklingene enten var viklet rundt en ringkjerne av jerntråd,
eller en ringformet kobbervikling omviklet med jerntråd for å danne jernveien.

I løpet av høsten 1884 hadde fabrikken Ganz levert verdens fem første
høyeffektive vekselstrømstransformatorer, den første av disse enhetene forlot
fabrikken den 16. september 1884. Denne første enheten hadde følgende
spesifikasjoner: 1400 VA, 40 Hz, 120/72 V, 11,6/19,4 A, enfase og mantelkjerne.
I begge utførelser ble den magnetiske fluksen holdt nesten fullstendig innenfor
jernkjernen, uten tilsiktet bane gjennom luft. De nye transformatorene var over
tre ganger mer effektive enn de tidligere konstruksjoner med åpne kjerner som
Gaulard og Gibbs hadde konstruert.

ZBD-gruppens patenter inkluderte to andre store nyvinninger: I stedet for å
seriekoble lastene lot de forbruksapparatene heller være parallellkoblede. Den
andre oppfinnelsen gikk ut på å ha veldig stort viklingsforhold, slik at
spenningen i forsyningsnettet kunne være mye høyere (opprinnelig 1400 til 2000
V) enn spenningen til lastene (100 V ble opprinnelig brukt). Med
parallellkoblede belastninger i distribusjonsnettet og lukket jernkjerne i
transformatorene var det endelig teknisk og økonomisk mulig å anvende
vekselstrøm til belysning i boliger, bedrifter og utendørs. Bláthy hadde
foreslått bruk av lukkede jernkjerner, Zipernowsky hadde ideen om
parallellkoblede belastninger og Déri hadde utført de praktiske forsøkene.

Transformatorer har fremdeles utforming basert på prinsippene oppdaget av de tre
ingeniørene. De har også sørget for å popularisere ordet «transformator» for å
beskrive en innretning som forandrer EMS i to sammenknyttede elektriske kretser,
selv om begrepet allerede hadde vært i bruk etter 1882. I 1886 konstruerte
ZBD-gruppen verdens første kraftverk (Roma-Cerchi kraftverket) som brukte
vekselstrømsgeneratorer til å forsyne et elektrisk nettverk. Her var det igjen
fabrikken Ganz som leverte alt elektrisk utstyr.

George Westinghouse hadde kjøpt Gaulard og Gibbs' patenter i 1885, men Edison
Electric Light Company (senere General Electric) holdt en opsjon på de
amerikanske rettighetene til ZBD-gruppens transformatorer. Til tross for dette
ville Westinghouse prøve ut alternative konstruksjoner basert på de samme
prinsippene. Han ga William Stanley oppgaven med å utvikle en enhet for
kommersiell bruk i USA. Stanleys første oppfinnelse var en induksjonsspole med
enkel jernkjerne av mykt jern og justerbart luftgap for å regulere EMS i
sekundærviklingen. Denne utformingen ble først brukt kommersielt i USA i 1886.
Westinghouse var innstilt på å forbedre Stanleys design for å gjøre den enkel og
billig å produsere, noe som ikke var tilfelle med ZBD-gruppens transformator.

Westinghouse, Stanley og andre begynte snart å utvikle en enklere metode for å
fremstille jernkjernen. Metoden bestod av stabler av tynne E-formede
blikkplater. Mellom disse var det tynne isolerte ark av papir eller annet
isolerende materiale. Ferdigviklede spoler av kobber kunne da enkelt skyves på
plass, deretter kunne rette blikkplater legges over for å lage en lukket
magnetisk krets. Westinghouse søkte om patent for det nye lavprisalternativet i
desember 1886.

I 1889 hadde den russiskfødte ingeniøren Mikhail Dolivo-Dobrovolskij utviklet
den første trefasetransformatoren ved AEG i Tyskland. Et virkelig stort
gjennombrudd for trefase vekselstrøm kom etter at et slikt system ble
demonstrert under den internasjonale elektrotekniske utstillingen i 1891 i
Frankfurt am Main. Trefasetransformatorene var her en viktig del av
kraftsystemet.

I 1891 oppfant Nikola Tesla den såkalte Tesla-spolen som er en luftfylt
resonanstransformator konstruert for å generere svært høy spenning ved høy
frekvens.

En vanlig forenkling for å analysere en transformator er å se den som en ideell
transformatormodell; en teoretisk, lineær, tapsfri enhet som har perfekt
magnetisk kobling. Perfekt kobling innebærer uendelig høy magnetisk
permeabilitet i kjernen, at viklingenes induktanser også er uendelig store og at
det er null netto magnetomotorisk spenning (MMS). Dette innebærer også at
impedansen sett fra primærsiden er uendelig stor når sekundærviklingen er åpen
og null når sekundærviklingen er kortsluttet. Det er ingen faseforskyvning
gjennom en ideell transformator, dermed er inngangs- og utgangseffekten (aktiv
og reaktiv) konservert. Dette gjelder for enhver frekvens over null med
periodiske bølgeformer.

En varierende strøm i transformatorens primærvikling skaper en varierende
magnetisk fluks i kjernen, og et varierende magnetfelt som gjennomløper
sekundærviklingen. (For øvrig er primærviklingen den som er tilknyttet
spenningskilden.) Forholdet mellom elektrisk strøm og magnetisk fluks er
beskrevet av Ampères lov.

Det varierende magnetfelt på sekundærsiden induserer en varierende EMS i
sekundærviklingen, altså blir det indusert en spenning. De primære og sekundære
viklinger er anbrakt rundt en kjerne av uendelig høy magnetisk permeabilitet
[b], slik at all magnetisk fluks passerer gjennom både primær- og
sekundærviklingen. Med en spenningskilde koblet til primærviklingen og en last
impedans koblet til sekundærviklingen vil strømmene gjennom transformator gå i
de angitte retninger.

Siden samme magnetiske fluks passerer gjennom både de primære og sekundære
viklingene i en ideell transformator, må ifølge Faradays lov en spenning bli
indusert i hver vikling, i henhold til ligning (1) i tilfellet for
sekundærviklingen og i henhold til ligning (2) for primærviklingen. Den primære
EMS er noen ganger kalt tilbakevirkende EMS. Dette er i samsvar med Lenz' lov,
som sier at induksjon av EMS alltid motsetter seg påvirkning av en endring av
magnetfelt.

Når det går en strøm i sekundærviklingen ved tilkobling til en ekstern last, vil
denne sette opp en magnetisk fluks, og i henhold til Lenz' lov vil også strømmen
ha en retning som motsetter seg sin årsak. Det gjør at det på sekundersiden
oppstår et magnetfelt og en magnetisk fluks som motsetter seg fluksen fra
primærsidens vikling. Sekundærsidens motsatt rettede fluks er ikke nødvendigvis
direkte i motfase til den primære, men den resulterende fluksen er omtrent like
stor i tomgang som under belastning.[d]

Transformatorens omsetningsforhold når det gjelder spenningene er direkte
proporsjonal med viklingenes vindingsforhold ifølge ligning (3) [e] [f].

Den ideelle transformatorens identitetsfunksjon er vist i ligning (5) og er en
rimelig tilnærming for typiske kommersielle transformatorer, der
spenningsforhold og vindingsforhold er omvendt proporsjonale med det tilsvarende
strømforholdet.

En spesiell prikk-konvensjon er ofte brukt på merkeskiltet til koblingskjemaet
for transformatorer eller markeringer på terminalene for å angi den relative
polaritet for transformatorviklingene. Denne er definert slik: Positivt økende
momentan strøm inn i primærviklingens prikkmerkede terminal induserer en
spenning med positiv polaritet i sekundærviklingens prikkmerkede
terminal.[g][h][i]

Den ideelle transformatormodellen ser bort fra følgende grunnleggende lineære
forhold som gjelder for den virkelige transformatoren: jerntap, som samlet
kalles magnetiseringstap og som består av

Mens viklingene i den ideelle modellen er uten resistans (motstand) og har
uendelig stor induktans, så har viklingene i en virkelig transformator en gitt
resistans, dessuten er induktansene forbundet med:

Den ideelle transformatormodellen forutsetter at all magnetisk fluks som
genereres av de primære viklingene sammenkobler alle vindinger i hver av
viklingene, inkludert seg selv. I praksis går noen av flukslinjene utenfor
viklingene. Dette kalles lekkfluks og resulterer i lekkinduktans i seriekobling
med de gjensidig koblede transformatorviklingene. Lekkasjefluksen resulterer i
energi som blir vekselvis lagret i og slippes ut fra de magnetiske feltene med
hver syklus av vekselspenningen. Det er ikke et direkte effekttap, men
resulterer i dårligere spenningsregulering ved at det forårsaker at
sekundærspenningen ikke er direkte proporsjonal med primærspenningen. Særlig
under tung belastning gjør dette seg gjeldene, og transformatorer er derfor
vanligvis laget for å ha meget lav lekkinduktans.

I noen anvendelser for transformatorer er økt lekkinduktans ønsket, dermed
konstrueres den med lange magnetiske veier og luftspalter. Hensikten med en slik
transformatorkonstruksjon kan være å begrense kortslutningsstrømmen.
Transformatorer med høy lekkinduktans blir brukt for å forsyne laster med såkalt
negativ motstand. Det vil si at om et vist spenningsnivå overskrides reduseres
motstanden. Eksempler er Lysbuer, kvikksølvdamplamper og neonlys, eller for
sikker håndtering av laster som uunngåelig blir kortsluttet ofte slik som ved
lysbuesveising.

Luftspalter brukes også for å unngå at en transformator går i metning, det vil
si at den magnetiske fluksen blir større enn hva jernkjernen kan takle, noe som
fører til at påtrykket strøm på primærsiden ikke lenger fører til tilsvarende
økende strøm på sekundærsiden. Dette gjelder spesielt transformatorer for
audiofrekvens (lydforsterkere) med kretser som har likestrømskomponenter i
viklingene.

Kjennskap til lekkreaktans og motstand (impdans) er nødvendig når
transformatorer skal driftes i parallellkobling. Dersom den prosentvise
impedansen[j] og det tilhørende lekkreaktans-til-motstand-forholdet (X/R) mellom
to transformatorer er akkurat det samme, så vil transformatorene dele effekten
til belastningen eksakt i forhold til deres respektive ytelser. For eksempel med
parallellkobling av en 500 kVA transformator med en annen enhet på 1000 kVA, der
begge har lik impedans målt i %, vil den største ta dobbelt så mye strøm som den
minste. Dermed vil den på 1000 kVA være 100 % belastet når den på 500 kVA også
er 100 % belastet. Toleransene for tillatt variasjon for impedansen i
kommersielle transformatorer er imidlertid betydelige. Også impedans (Z) og X/R
forholdet mellom ulike størrelser av transformatorer har en tendens til å
variere. En transformator på 1000 kVA vil typisk ha Z ~ 5,75 %, X/R ~ 3,75, mens
en enhet på 500 kVA vil ha Z ~ 5 %, X/R ~ 4,75.

I diagrammet til høyre er en virkelig transformators fysiske oppførsel
representert ved en kretsmodell. Ved utvikling av denne er det vanlig å innlemme
en ideell transformator. Til nå har ordet induktans (L) vært brukt, men er det
snakk om at sinusformet vekselspenning er påtrykket transformatoren kan like
godt begrepet reaktans (X) brukes (Z = R + jX der j er den imaginære enheten).

I henhold til vanlig transformasjon i forbindelse med kretsanalyse overføres RS
og XS til primærsiden ved å multiplisere disse størrelsene med kvadratet av
viklingsforholdet: (NP/NS) 2 = a2.

Jerntap er forårsaket hovedsakelig av hysteresetap og virvelstrømvirkninger i
jernkjernen og er proporsjonal med kvadratet av kjernens fluks ved en gitt
frekvens. Den endelige permeabiliteten i jernkjernen krever en
magnetiseringsstrøm IM for å opprettholde gjensidig fluks i kjernen.
Magnetiseringsstrømmen er i fase med den magnetiske fluksen, og forholdet mellom
de to er ikke-lineær på grunn av metningseffekter. Imidlertid er alle impedanser
i ekvivalentkretsen per definisjon lineære, dermed blir slike ikke-lineære
effekter vanligvis ikke inkludert i transformatorens ekvivalentkrets. Med
sinusformet strømforsyning vil fluksen i jernkjernen få en faseforsyvning som er
forsinket i forhold til en indusert EMS med 90°. Med åpen sekundærvikling vil
magnetiseringsstrømmen I0 tilsvare at transformatoren er uten belastning, altså
går i tomgang.

Den resulterende modellen, noen ganger kalt for den eksakte ekvivalentkrets
basert på lineære kretselementer, forutsetter altså noen forenklinger. Analysen
kan forenkles ytterligere ved å anta at magnetiseringsimpedansen er relativt høy
og flytte denne grenen til venstre for de primære impedansene. Dette innfører en
feil, men tillater sammenslåing av primær og sekundær impedans ved summering.

Transformatorens impedans i ekvivalentkretsen og omsetningsforholdets parametere
kan måles med følgende tester: tomgangstest,[k] kortslutningstest,
viklingsmotstandstest og transformator omsetningstest.

Tomgangstesten utføres ved at sekundærsiden er åpen og nominell spenning
påtrykkes på primærsiden. Når testen utføres blir spenning, strøm og effekt
(aktiv og reaktiv) målt på primærsiden. For enkelhets skyld blir spenningen
påtrykket på den siden med lavest spenning, slik at den blir primærsiden under
testen. Magnetiseringsstrømmen (samme som tomgangsstrømmen) som nå måles er bare
noen få prosent av nominell strøm. Dermed blir spenningsfallet over
lekkreaktansen og ohms motstand i primærviklingen så liten at disse kan
ignoreres. Likeledes er spenningen som påtrykkes veldig nært EMS i
primærviklingen. Dermed kan RC og XM i ekvivalentskjemaet enkelt beregnes, se
illustrasjonen lenger opp i artikkelen. Om spenningen på sekundærsiden også blir
målt får en kontrollert at transformatorens omsetningsforhold og vektorgruppe
også stemmer.

Kortslutningstesten utføres ved at sekundersidens terminaler kortsluttes og det
påtrykkes en spenning på primærsiden slik at nominell strøm går gjennom
viklingene. Med kortsluttet sekundærside trengs typisk ikke en spenning på mer
enn 2 til 12 % på primærsiden for å oppnå full strøm. Av praktiske hensyn velges
som regel den siden med høyest spenning som primærsiden når denne testen
utføres. Også ved denne testen blir spenning, strøm og effekt (aktiv og reaktiv)
målt på primærsiden. Dermed kan en finne summen av RP og RS, summen XP og XS,
samt summen ZP og ZS, se ekvivalentskjemaet lenger opp i artikkelen. Hver for
seg er ikke størrelsene for primær og sekundærsiden så enkle å finne, men det er
heller ikke av stor viktighet. Ved at spenningen er så lav når testen utføres
vil magnetiseringsstrøm og jerntapene være så små at de kan sees bort fra.
Dermed er det praktisk talt bare resistans og lekkreaktans som måles.

Av Faradays lov vist i ligning (1) og (2) til høyre, varierer transformatorens
EMS i henhold til den deriverte av forandring med hensyn på tid. Den ideelle
jernkjernen i en transformator oppfører seg lineært med tid for alle frekvenser.
Fluks i en transformators jernkjerne oppfører seg ikke-lineært i forhold til
magnetiseringsstrømmen om øyeblikksverdien av fluksen øker ut over det lineære
området. Dette resulterer i magnetisk metning forbundet med stadig større
magnetiseringsstrøm som til slutt fører til at transformatoren blir
overopphetet. Metning oppstår ikke på grunn av at belastningen til
transformatoren økes; som forklart over, vil resulterende magnetisk fluks være
tilnærmet uforandret fra tomgang til belastning. Det som gir metning er lavere
frekvens eller høyere påtrykke spenning. Ekvivalentskjemaet uttrykker også dette
ved at strømmen gjennom magnetiseringsimpedansen er avhengig av spenning og
frekvens (Xm=ωL der Xm er magnetiseringsreaktansen, ω er vinkelfrekvensen som er
gitt av ω=2πf der f er frekvensen, lavere frekvens gir altså lavere Xm).

EMS i en transformator ved en gitt flukstetthet øker med frekvensen. Ved å
operere med høyere frekvenser kan transformatorer være fysisk mer kompakte fordi
en gitt jernkjerne er i stand til å overføre mer effekt uten å komme i metning,
dermed er det nødvendig med færre vindinger for å oppnå den samme impedansen.
Imidlertid vil fenomener som økt tap i jernkjernen og strømfortregning i
viklingene også øke med frekvensen. Fly og militært utstyr anvender 400 Hz
strømforsyning for å redusere jernkjernens volum og vekten av viklingene Omvendt
anvendes det for noen systemer for elektrisk jernbanedrift frekvenser som er
lavere (for eksempel16 2/3 Hz og 25 Hz) enn normal frekvens i strømforsyningen
(50–60 Hz). Årsaken til dette er historiske valg som hovedsakelig har å gjøre
med begrensninger for tidlig elektriske traksjonsmotorer. En ulempe med disse
lave frekvensene for jernbanedrift er at lokomotivets transformatorer som brukes
til å nedtransformere spenningen fra kontaktledningen (fra for eksempel 15 kV)
blir mye tyngre for en gitt ytelse.

Drift av en transformator med den spenningen den er konstruert for, men ved en
høyere frekvens vil føre til redusert magnetiseringsstrøm. Omvendt vil
magnetiseringsstrømmen øke ved en lavere frekvens. Drift av en transformator med
annen frekvens enn det den er konstruert for krever vurdering av spenning, tap
og avkjøling for å fastslå om sikker drift er mulig. For eksempel kan
transformatorer være utstyrt med volt per hertz overeksitasjons reléer for å
beskytte transformatoren fra overspenning ved høyere frekvens enn merkefrekvens.

Et eksempel er transformatorer i traksjonsmateriell som brukes for
flerstrømslokomotiver og høyhastighetstog som opererer på tvers av regioner og
land med ulike elektriske standarder. Her må kraftelektronikkomformere og
transformatorer imøtekomme ulike frekvenser og spenninger (som spenner fra 50 Hz
og 25 kV ned til 16,7 Hz og 15 kV).

Store krafttransformatorer er sårbare for isolasjonsnedbryting i viklingene på
grunn av transiente spenninger med høyfrekvente komponenter. Disse kan
forårsakes ved koblinger i kraftnettet eller ved lynnedslag. Egne
overspenningsvern kan kobles til transformatorens termineringer for å beskytte
transformatoren mot dette.

En transformators energitap er dominert av viklingenes ohmske tap og tap i
jernkjernen. Generelt tenderer transformatorers virkningsgrad å øke med økende
ytelse. Virkningsgraden for typiske distribusjonstransformatorer er mellom 98 og
99 %[m]

Tapene i en transformator varierer med belastningen, derfor er det ofte
hensiktsmessig å uttrykke disse i form av tomgangstap og belastningstap.
Tomgangstapene (jerntapene) er konstant for alle belastningsnivåer og dominerer
ved lav last, mens de ohmske tapene i viklingene (ofte kalt koppertapene)
dominerer ved økende belastning. Tomganstapene kan være betydelige, slik at selv
en ubelastet transformator utgjør en belastning i strømforsyningen. Konstruksjon
av energieffektive transformatorer for lave tap krever en større jernkjerne,
høykvalitets silisiumstål, eller amorfstål og tykkere ledertverrsnitt for
viklingene, noe som øker kostnad, vekt og volum. Valget av konstruksjon
representerer en avveining mellom investeringskostnader og driftskostnader.

For å analysere jerntapene må en ha kjennskap til magnetiseringsstrømmens natur.
Legg merke til hvordan den induserte fluksen (grønn) er sinusformet i
animasjonen til høyre, samtidig som magnetiseringsstrømmen (blå) har en helt
annen form. Bakgrunnen for dette er hysteresekurvens form som er ikke-lineær.
Hysteresekurven viser sammenhengen mellom et ferromagnetisk materiales
flukstetthet (B) og magnetiske feltstyrke (H = I·N, altså produkt av strøm og
vindingstall). Ved fourieranalyse kan det vises at magnetiseringsstrømmen består
av en grunnharmonisk og en rekke oddeharmoniske komponenter (overharmoniske).
Den grunnharmoniske kan i sin tur dekomponeres i to komponenter der én er i fase
med EMS. Den andre komponenten er faseforskjøvet 90° etter EMS. Komponenten i
fase med EMS kalles for jerntapkomponenten og er relatert til hysterese- og
virvelstrømstap, mens den andre komponenten kalles for magnetiseringsstrømmen.

Strømmer gjennom viklingene fører til ohmske tap. Dersom frekvensen øker vil
skinneffekt, altså at strømmen tenderer mot å gå i overflaten av en leder,
forårsake at viklingenes motstand øker, noe som igjen fører til økte tap.

hvor f er frekvensen, er η hysterese koeffisient og βmaks er den maksimale
flukstetthet. Den sistnevnte parameteren er en empirisk eksponent som varierer
fra omtrent 1,4 til 1,8. For jern blir den ofte oppgitt som 1,6.

Ferromagnetiske materialer er også gode elektriske ledere; dermed vil
jernkjernen i en transformator utgjør en sammenhengende leder i hele sin lengde.
Virvelstrømmer sirkulerer derfor i kjernen i et plan vinkelrett på fluksen, og
gir varmetap i materialet. Tapet forårsaket av virvelstrøm er en kompleks
funksjon av kvadratet av frekvensen og det inverse kvadratet av materialets
tykkelse. Virvelstrømstapene kan reduseres ved å lage kjernen av en stabel av
blikkplater som er elektrisk isolert fra hverandre. I en transformator er det
derfor aldri en kjerne av massivt stål, men lag av lamineringer av blikk. Alle
transformatorer konstruert for lave frekvenser bruker laminert blikk eller
lignende typer jernkjerner.

Virvelstrømstap og hysteresetap er del av magnetiseringsstrømmen, og totalt vil
magnetiseringsstrømmen bare være 1–2 % av den totale strømmen ved full last for
en krafttransformator.

Magnetisk fluks i et ferromagnetisk materiale slik som i jernkjernen til en
transformator fører at stålet som leder magnetfeltet fysisk ekspandere og trekke
seg sammen ved hver syklus av vekselfeltet. Denne effekt som er kjent som
magnetostriksjon og friksjonsenergien som frembringes av dette gir en hørbar
støy kjent som transformatorbrumming. Denne transformatorbrummingen er spesielt
uønsket for transformatorer for nettfrekvens[n] og i høyfrekvente flyback
transformator i forbindelse med PAL-systemer med katodestrålerør.

Lekkreaktansen er i seg selv stort sett tapsfri siden energien som leveres til
det magnetiske feltet blir returnert til transformatoren i neste halvsyklus.
Imidlertid vil enhver lekkasjefluks som trenger gjennom ledende materialer som
transformatorens støttestrukturer, gi opphav til virvelstrømmer og omdannes til
varme. Det er også et visst strålingstap på grunn av det oscillerende
magnetfeltet, men disse tapene er vanligvis små.

I tillegg til magnetostriksjon, altså at det vekslende magnetiske feltet
forårsaker sammentrekning og ekspansjon av blikkplatene i kjernen, vil det
oppstå fluktuerende krefter mellom de primære og sekundære viklingene. Denne
energien forårsaker strukturbåren vibrasjon som overføres, og dermed forsterkes
den hørbare transformatorbrummingen.

Transformatorer med lukket kjerne er enten av kjerne- eller mantelform. Når
viklingene omgir jernkjernen snakker en om en kjernetransformator, men om
viklingene er omgitt av jernkjernen, benevnes dette for en manteltransformator.
Manteltransformatorer er gjerne mer utbredt enn de kjerneformede for
distribusjonstransformatorer på grunn av den relativt enkle produksjonsformen
ved stabling av stålplatene for jernkjernen rundt viklingene. Kjerneformede
jernkjerner pleier generelt å være mer økonomiske og derfor mer utbredte enn
manteltransformatorer for høyspenning i den nedre del av bruksområdet for
spenning og strøm (mindre enn eller lik nominell spenning på 230 kV eller
75 MVA). Ved høyere spenning og effekt har manteltransformatorer en tendens til
å være mer utbredt. Manteltransformatorer pleier å foretrekkes for ekstra høy
spenning og høy ytelse, dette på grunn av bedre forhold mellom vekt og ytelse.
Imidlertid er disse mer arbeidskrevende å produsere. Dessuten har de bedre
egenskaper ved kortslutting og høyere holdbarhet mot transportskade.

Transformatorer for bruk på strøm- eller lydfrekvenser har vanligvis jernkjerne
laget av silisiumstål med høy permeabilitet. Denne typen stål har en
permeabilitet mange ganger større enn vakuum, og jernkjernen virker dermed til å
redusere magnetiseringsstrømmen i betydelig grad, samt å begrense magnetfeltet
til en bane som tett omslutter viklingene. Konstruktører av transformatorer
innså tidlig at en jernkjerne konstruert av massivt jern resulterte i
uoverkommelig store hvirvelstrømtap. Men med jernkjerner som bestod av bunter av
isolerte stråltråder ble denne effekten dempet. Senere utførelser bestod av
jernkjerner der stabler av mange lag med tynne blikkplater ble satt sammen.
Dette prinsipp er fremdeles i bruk i dag og en kaller dette for en laminert
jernkjerne. En vesentlig detalj er at hver enkelt plate er isolert fra de andre
med et tynt lag med isolasjon. Den generelle transformatorligningen for EMS
indikerer at jernkjernens tverrsnitt må ha et minimums areal for å unngå
metning.

Effekten av lamineringen er å begrense virvelstrømmene til overveiende
elliptiske baner, samt at disse skal omsluttes av en liten del av fluksen, for
dermed å redusere størrelsen av virvelstrømmene. Desto tynnere lamineringer,
desto mer reduseres tap, men det betyr også at jernkjernen blir mer
arbeidskrevende og kostbar å konstruere. Tynne blikklaminater er vanligvis brukt
i transformatorer for høye frekvenser, og med svært tynne stållaminater kan
disse konstrueres for frekvenser opp til 10 kHz. For frekvenser opptil noen
hundre Hz benyttes blikkplater med en tykkelse på rundt 3,6 mm. Silikonstål gir
for denne typen transformatorer lave kostnader, små jerntap og den ønskede høye
permeabiliteten for flukstetthet på rundt 1,0 til 1,5 T.

En vanlig utforming av laminerte jernkjerner er at de er laget av stabler av
E-formete stålplater og med I-formet stykker inntil disse igjen. Dette har ført
til navnet E-I-transformator. Disse er som nevnt isolert fra hverandre. En slik
konstruksjon har en tendens til å gi noe mer tap, men er mer økonomisk å
fremstille. C-formet jernkjerne er laget ved hjelp av et stålbånd viklet rundt
en rektangulær form og deretter legges buntene sammen. Den blir deretter skåret
i to, altså at jernkjernen settes sammen av to C-former. Kjernen sammenføyes ved
at de to C-halvdelene klemmes sammen med et stålbånd. Denne konstruksjonen har
den fordel at fluks alltid er orientert parallelt med metallkornene for dermed å
redusere reluktansen.

En stålkjerne har remanens, noe som betyr at den beholder et statisk magnetfelt
lang tid etter at spenningen fjernes. Når strømmen blir tilkoblet på nytt, vil
det resterende felt forårsaker en høy innkoblingsstrøm som varer frem til
effekten av den gjenværende magnetismen svekkes. Vanligvis dør den store
innkoblingsstrømmen ut etter noen få sykluser med påtrykt vekselspenning.
Overstrømvernet som er tilknyttet må innstilles for å tillate denne ufarlig
innkoblingsstrømmen å passere uten vernutløsning. På transformatorer koblet til
lange kraftlinjer kan det oppstå indusert strøm på grunn av såkalt geomagnetisk
indusert strøm forårsaket ved solstormer. Dette fører til metning av kjernen og
utløsning av transformatorers vernereleer.

Kjerner av pulverisert jern brukes i kretser som switch-mode strømforsyninger
som anvendes ved vanlige nettfrekvenser, samt frekvenser opp til et par titalls
kHz. Disse materialene kombinerer høy magnetisk permeabilitet med høy elektrisk
resistivitet. For frekvenser som strekker seg utover VHF-båndet anvendes gjerne
jernkjerner laget av ikke-ledende magnetiske keramiske materialer kalt ferrit.
Noen radio-frekvenstransformatorer har også bevegelige kjerner som tillater
justering av gjensidig induktans mellom primær- og sekundærsiden (og
båndbredden) for å tune kretser for radiofrekvenser.

En torusformet transformatorer er bygget rundt en smultringformet jernkjerne
(ringkjerne) som er laget av en lang strimmel av silisiumstål, eller permalloy
som er viklet som en spole. Den kan også være laget av pulverisert jern eller
ferritt. Valget mellom disse konstruksjonene er avhengig av driftsfrekvensen.
Båndkonstruksjonen gjør at korngrensene i stålet er optimalt innstilt og
forbedrer transformatorens virkningsgrad ved å redusere kjernerens reluktans.
Den lukkede ringformen eliminerer luftspalter som ikke helt kan unngås i en
E-I-jernkjerne omtalt over. Tverrsnittet av ringen er vanligvis firkantet eller
rektangulært, men dyrere kjerner med sirkulært tverrsnitt er også vanlige.
Primær- og sekundærviklingene er ofte viklet konsentrisk for å dekke hele
overflaten av kjernen. Dette reduserer lengden av ledning som er nødvendig, og
gir skjermingseffekt ved at magnetfeltet begrenses fra å generere
elektromagnetisk forstyrrelse til omgivelsene.

En fysisk kjerne er ikke en absolutt nødvendighet og en fungerende transformator
kan fremstilles ganske enkelt ved å anbringe viklingene nær hverandre. Dette
kalles for en luftkjernetransformator. Luften som er del av den magnetiske
kretsen er i det vesentlige tapsfri, slik at en luftkjernetransformator
eliminerer tap på grunn av hysterese i kjernematerialet. Imidlertid blir
lekkreaktansen høy, noe som resulterer i svært dårlig energiomsetning, dermed er
en slik konstruksjon uegnet for bruk i kraftforsyningen.

Denne typen transformator har imidlertid meget høy båndbredde, og blir derfor
ofte anvendt i applikasjoner for radiofrekvens. Her kan en få tilfredsstillende
koblingskoeffisient ved nøye overlapping mellom de primære og sekundære
viklinger. Denne typen er også brukt for såkalte resonanstransformatorer, (også
kjent som Teslaspole) hvor de kan oppnå rimelig lave tap på tross av den høye
lekkreaktansen.

Det ledende materialet som brukes til viklingene er avhengig av anvendelsen, men
i alle tilfeller må de enkelte viklingene være elektrisk isolert fra hverandre
for å sikre at strømmen virkelig går gjennom hver vinding. For transformatorer
for lave ytelser og signaltransformatorer, der strømmene er små og
potensialforskjellen mellom tilstøtende vindinger er liten, er ofte viklingene
laget av kopper- eller aluminiumstråd med et tynt lag av plastisolasjon. Større
krafttransformatorer som opererer ved høye spenninger er ofte viklet med
kopperledere med rektangulær form. Disse er isolert med oljeimpregnert papir.

Høyfrekvente transformatorer opererer i området fra noen titalls til hundretalls
av kHz. Ofte har disse viklinger laget av flettet Litz-ledning for å minimere
skinneffekt og nærførings tap. Store krafttransformatorer bruker også flertrådet
ledere, da det selv ved lave nettfrekvenser vil oppstå ujevn fordeling av strøm
i viklingene dersom de skal føre store strømmer. Hver tråd er da individuelt
isolert, dessuten er trådene anordnet slik at ved visse punkter i viklingen,
eller gjennom hele viklingen, opptar forskjellige relative posisjoner i den.
Denne omrokeringen utjevner strømmen som flyter i hver tråd i lederen, og dermed
reduseres tap på grunn av virvelstrømmer i selve viklingen. Flertrådet vikling
er også mer fleksibel enn en massiv leder av tilsvarende tykkelse, noe som er
til hjelpe ved produksjon.

Viklingene i signaltransformatorer er delt inn i seksjoner og disse delene er
innfelt mellom deler av den andre viklingen. Hensikten er at viklingene skal
minimere lekkinduktansen og strøkapasitans bedre for å øke den høyfrekvente
responsen. Strøkapasitans vil for øvrig si den kapasistansen som oppstår mellom
viklingene, selv om den er liten er den uønsket.

Transformatorer for nettfrekvens kan ha trinnkobler ved at det er mellomliggende
uttak (terminaler) på den ene viklingen for justering av spenningen. Vanligvis
er trinnkobleren tilknyttet viklingen med høyest spenning. Trinnkobleren kan
kobles manuelt, eller det er en automatisk bryter som endrer trinn for å holde
spenningen innenfor gitte verdier selv om belastningen endrer seg. Automatisk
trinnkobler brukes i kraftoverføring eller distribusjon, samt for
transformatorer for lysbueovner. Hørefrekvenstransformatorer som brukes for
høyttalere har trinnkoblere for å tillate justering av impedansen til hver
høyttaler. En transformator med midtuttak brukes ofte for utgangstrinnet for en
lydforsterker i en Push–pull converter. Modulasjonstransformatoren i AM-sendere
er svært like disse.

Tørrtransformator er transformatorer med viklinger med isolasjonssystemer som
enten kan være laget med åpne viklinger av «dip-and-bake», eller typer med
høyere kvalitet som vakuumpresset impregnering (VPI), vakuumpresset innkapsling
(VPN), og støpt vikling innkapsling. I VPI-prosessen brukes en kombinasjon av
varme, vakuum og trykk for å få en god forsegling, binding, og for å eliminere
hulrom i viklingenes isolasjon. Materialet i isolasjonen er polyesterresin i
flere lag, dermed økes motstanden mot korona. VPN-viklinger er lik
VPI-viklinger, men gir bedre beskyttelse mot miljømessig påvirkning, for
eksempel fra vann, skitt eller etsende stoffer i omgivelsene. Det brukes flere
lag med dypping og til slutt gis et strøk med epoxy.

D-koblede viklinger er ikke vanlig for høyere overføringsspenninger (typisk fra
138 kV og over) på grunn av høyere kostnader for isolasjonen sammenlignet med en
Y-kobling.

Som et eksempel på vektorgrupper kan Dy-transformatoren studeres. Dette er den
aller mest vanlige transformatoren for elektrisk energiforsyning, og disse
brukes typisk mellom høyspent fordelingsnett (typisk 22 kV i Norge) og
distribusjonsnettet for lavspenning (typisk 230 V i Norge, 400 V er vanligst
ellers i Europa). Ofte kalles disse på norsk for fordelingstransformatorer
(engelsk: distribution transformer). Jernkjernen i transformatoren har tre bein
og på disse er seks viklingsspoler anbrakt, to for hver fase. Sammenkoblingen av
disse er gjort slik at på høyspentsiden (primærsiden) danner disse en
trekantkobling, se figuren. På lavspentsiden (sekundærsiden) er viklingene
kombinert til en stjerne der fellespunktet, eller også kalt nøytralpunktet har
en egen terminal. Nøytralpunktet kan enten tilknyttes jordelektrode (TN- eller
TT-system) eller isoleres fra jord (IT-system).

For å gi et perspektiv på problemet med kjøling er det en akseptert
tommelfingerregel at forventet levealder for isolasjon i alle elektriske
maskiner, inkludert transformatorer, halveres for omtrent hver 7 °C til 10 °C
økning i driftstemperaturen. Denne regelen for levealderhalvering holder mer
snevert når økningen er mellom omtrent 7 °C til 8 °C for transformatorvikling
med isolasjon av cellulose.

Utenpå den oljefylte transformatortanken er det ofte påmonterte radiatorer som
oljen sirkulerer gjennom ved naturlig konveksjon. For mindre transformatorer
brukes kjølefinner som en del av tanken, se bildet til høyre. Ettersom nominell
effekt øker blir transformatorene ofte kjølt ved forsert luftkjøling, forsert
oljekjøling (oljepumpe), vannavkjøling (oljepumpe og varmeveksler), eller
kombinasjoner av disse. Transformatorolje har altså to formål, den både kjøler
transformatoren og virker som elektrisk isolator for viklingene.
Transformatorolje er en høyraffinert mineralolje som kjøler viklinger og
isolasjon ved å sirkulere inne i transformatortanken.

Mineralolje og isolasjonspapir rundt viklingene har vært i bruk i mer enn 100
år. Det er anslått at 50 % av alle krafttransformatorerer vil overleve 50 års
bruk. Gjennomsnittsalderen for svikt i transformatorer er ca. 10 til 15 år, og
omtrent 30 % av alle transformatorhavarier er forårsaket av feil knyttet til
isolasjonen eller overbelastning.

Langvarig drift med forhøyet temperatur forringer isolasjonens egenskaper og
transformatoroljen, noe som ikke bare forkorter transformatorens levetid, men
kan føre til transformatorhavarier. En mengde empiriske studier danner grunnlag
for tester av transformatoroljen. Analyse av oljen og oppløste gasser i den gir
verdifull informasjon om vedlikeholdsbehovet. Dette understreker behovet for å
overvåke, modellere, prognosere og behandle ulike tilstander i olje- og
viklingsisolasjonen under varierende temperatur og variable belastningsforhold.

Forskrifter i mange land krever at innendørs transformatorer enten skal fylles
med olje som er mindre brannfarlig enn vanlig transformatorolje, eller
installeres i brannsikre rom. Luftkjølte tørrtransformatorer kan være mer
økonomisk fordi de eliminerer kostnaden for en eget transformatorcelle som skal
være både brann og eksplosjonssikker.

Oljefylte transformatorer kan være utstyrt med et Buchholz relé, avhengig av
alvorlighetsgraden av gassutblåsing på grunn av kortslutning ved lysbue under
kortslutning. Buchholz relé gir også signal ved andre feiltyper, som lav
oljestand på grunn av lekkasje eller moderat gassutvikling. Dermed blir dette
reléet brukt til å gi alarm ved mindre alvorlige feil, samt til å koble
spenningen fra transformatoren. Oljefylte transformatorinstallasjoner i
bygninger krever vanligvis omfattende brannverntiltak som for eksempel vegger av
brannsikkert materiale, oljeoppsamlingsbrønn og sprinkleranlegg.

Polyklorerte bifenyler har egenskaper som er gunstige som transformatorolje, men
representerer en stor miljøtrussel. Dette har ført til utbredt forbud mot bruk
av disse stoffene. I dag finnes det giftfrie og stabile silikonbaserte oljer,
eller fluorerte hydrokarboner som brukes der en vil unngå store kostnader for en
brannsikker transformatorcelle.

I spesielle tilfeller brukes transformatorer med viklinger innkapslet i
forseglede trykktanker som avkjøles med nitrogen eller svovelheksafluoridgass
(SF6).

Eksperimentelle krafttransformatorer med ytelser mellom 500 til 1000 kVA har
vært konstruert der det benyttes flytende nitrogen eller flytende helium for å
avkjøle viklinger av superledende materiale. Målet er å unngå tapene i
viklingene. Tapene i jernkjernen påvirkes imidlertid ikke.

For små transformatorer, blir motstandsoppvarming ved injeksjon av strøm i
viklingene brukt. Oppvarmingen kan kontrolleres meget godt, og det er en
energieffektiv fremgangsmåte. Metoden kalles lavfrekvent oppvarming (LFH) siden
strømmen som brukes har en mye lavere frekvens enn den for kraftnettet, som
normalt har 50 eller 60 Hz. En lavere frekvens reduserer effekten av reaktans,
slik at spenningen som kreves kan reduseres. Denne metoden brukes også for eldre
transformatorer.

Større transformatorer er utstyrt med isolatorgjennomføringer laget av polymerer
eller porselen for terminalene. En stor bøssing kan ha en kompleks struktur,
siden det må gi nøyaktig kontroll av den elektriske feltgradienten som dannes
rundt den. Et krav er selvsagt at den ikke må lekke olje.

Transformatorer brukes til å øke spenningen før overføring av elektrisk energi
over lange avstander gjennom kraftlinjer. Dette kalles distribusjons- og
krafttransformatorerVed å transformere strømmen til et høyere spenningsnivå
muliggjøres økonomisk overføring av elektrisk energi og distribusjon. Derfor har
transformatorer formet elektrisitetsforsyningen, og muliggjør produksjon av
elektrisk energi fjernt fra steder der energien brukes. Praktisk talt all
elektrisk energi som brukes i verden har gått gjennom en rekke transformatorer
før den når forbrukerne.

Signal- og audiotransformatorer brukes til å sammenkoble nivåer av forsterkere,
og for å tilpasse enheter som mikrofoner og platespillerere til inngangen av
forsterkere. Audiotransformatorer tillater at telefonsamtaler kan være toveis på
bare ett par ledninger. En baluntransformator konverterer et signal som er
referert til jord til et signal som har såkalt balanserte spenninger mot jord,
slik som mellom eksterne kabler og interne kretser i et apparat. Her følger en
opplisting av noen andre typer transformatorer:



https://no.wikipedia.org/wiki/Snegler

Snegler (Gastropoda) er en gruppe av bløtdyr. I tradisjonell systematikk utgjør
sneglene en klasse, den mest artsrike blant bløtdyrene. De finnes overalt
unntatt på Antarktis og i Arktis. Snegler er delt inn i to delgrupper,
lungesnegler og «gjellesnegler» (de to gruppene Eogastropoda og
Orthogastropoda).

Mange arter lever på land, men omtrent to tredeler av artene holder til i vann,
noen i ferskvann, men de fleste er marine og lever i saltvann. De aller fleste
har et skall (sneglehus) som de bærer med seg. Inne i skallet finnes de fleste
av sneglens organer, bare foten med hodet stikker ut.

Det er 110 arter i Norge, 80 er landlevende og 27 lever i ferskvann. I tillegg
finnes et stort antall i saltvann, langs hele norskekysten.

De spiselige vingårdssneglene kan bli 10 år gamle. Kun 100 arter regnes som
spiselige. Det var 1800-tallets konge av det franske kjøkken Antonin Carême, som
gjorde snegler til luksusmat da han i 1814 kreerte den såkalte escargots à la
bourguig-nonne, nettopp snegler med hvitløk og persille. Franskmennene spiser
700 millioner, 25 000 tonn snegler i året.

Sneglene har et avgrenset hode. Det er velutviklet med sanseorganer (tentakler)
og munn. Øyne finnes på eller like ved tentaklene. Arter som lever på svært dypt
vann eller i jorden mangler øyne. I munnen har de en raspetunge (også kalt
radula). Raspetungen er oppbygget av mikroskopiske, tettsittende tverrekker av
harde, spisse tenner av kitin og protein. Tennene fornyes hele tiden, fordi de
slites ned når sneglen rasper føde på harde overflater.

De fleste artene har sneglehus eller et skall. Skallet er udelt (ett skall) i
motsetning til muslinger som har to skall (delt skall). Skallet består av blant
annet kalsiumkarbonat (CaCO3). De fleste skall er høyrevridde. Men noen
skivesnegler og blæresnegler har venstrevridde skall. Skallet kalles også spiret
og har ofte flere vridninger. Overflaten kan være ru, eller glatt, ha
ribbemønster og lignende. Rundt åpningen kan det finnes utvekster eller
«tenner».

Noen arter mangler et skall (sneglehus) og utgjør gruppen nakensnegler, disse
lever i havet. De «nakne artene» på land, slik som svartskogsnegl er ikke en av
nakensneglene, men hører til en noen arter av landlungesnegler som ikke har
utviklet et skall. De fleste har små rester av skallet innvendig.

Inne i skallet ligger kroppens indre organer oppkveilet. Det er innvollssekk,
hjerte, gatt, kjønnsorganer og kappen, som er innvollssidens glatte ryggside.
Innvollssekken er usymmetrisk.

Snegler er muskeldyr, de kan trekke ti ganger sin egen vekt når de kravler
loddrett oppover, og 50 ganger sin egen vekt vannrett.

Verdens største landlevende snegl kan bli bortimot 40 cm lang og veier over en
kilo.

Lungesneglene har en kappehule som er en del av åndedrettet til sneglen, og den
tjenestegjør som en lunge. Kappehulen mangler gjeller. Alle landlevende snegler
tilhører lungesneglene, men det finnes lungesnegler også i ferskvann.

Gjellesnegler lever i vann og ånder med gjeller. Gjellesneglene er utstyrt med
et lokk på bakkroppen (operculum), som stenger en åpning til skallet
(sneglehuset) når sneglen trekker kroppen inn.

Snegler beveger seg sakte. Guinness rekordbok forteller at verdens raskeste
hagesnegl er engelske Archie, som i 1998 krøp 33 cm på 2 minutter og 9 sekunder.
Den langsomste arten flytter seg knapt 60 cm i året. Få av artene er rovdyr. De
som er rovdyr lever av andre dyr som sitter stille (muslinger m.m.) eller andre
snegler. De aller fleste lever av planter eller alger.

Noen snegler er tvekjønnet og mange har kompliserte kjønnsorgan. Dette gjelder
noen av de landlevende artene. De fleste snegler derimot er enkjønnet det vil si
at det finnes både hanner og hunner.

Landsneglene lever av planter, bær, sopp, moser og døde dyr, som makk og
snegler. De har en tunge med små tagger, også kalt raspetunge. Med den rasper
den i seg deler av det de skal spise.

Snegler er viktige i næringskjeden da de er mat for flere dyr, som insekter,
gnagere spissmus og fugler.

Av de vannlevende artene holder noen til i ferskvann og andre i saltvann.
Ferskvannssneglene beiter på alger på planter og stein. Noen marine (saltvann)
er rovdyr og spiser blåskjell og rur. En rekke snegler holder til på grunt vann
til mellomstore dyp, de største artene lever på 25-75 meters dyp. Noen få
snegler holder til så langt ned som til 2000-3000 meters dyp. De er små og har
et tynt skall.

Snegler i vann er føde for fisk og fugler. De blir vanligvis kjønnsmodne etter
ett til tre år, men noen arter bruker hele ti år. Snegler dør ofte like etter
parring og egglegging. Noen arter blir flere år, men de fleste lever bare ett
år.

Slektskapet mellom delgruppene er ikke avklart og den systematiske inndelingen
er under konstant revisjon. Denne inndelingen følger Ponder & Lindberg, 1997. En
nyere systematisk inndeling er utarbeidet av Bouchet, P. & Rocroi, J.-P. 2005. ,
den deler inn gruppen på en annen måte, basert på sneglene innbyrdes slektskap
og har tatt i bruk analyse av DNA and RNA. Dette har bidratt til en økt
forståelse av systematikken og gir en inndelingen som har som mål å følge
sneglenes evolusjon. Dette har store konsekvenser for plasseringen av de ulike
delgruppene og artene i systemet.



https://no.wikipedia.org/wiki/NOKAS-ranet

NOKAS-ranet er det alminnelig brukte navnet på ranet av en tellesentral i
Kongsgata i Stavanger tilhørende Norsk Kontantservice (NOKAS) den 5. april 2004,
ca. klokken 08.00.

Ranerne var utstyrt med skuddsikre vester, hjelmer, finlandshetter, hansker og
kjeledresser, og var bevæpnet med AG3 geværer, MP5 maskinpistoler, Kalashnikov
automatgevær, M1 Karabin og Remington pistol i kaliber .45 ACP. Samtidig som
tellesentralen ble angrepet ble utkjørselen fra Stavanger politistasjon blokkert
med en Volvo lastebil som ble satt i brann. De hadde plassert fluktbiler i
Sørmarka utenfor Stavanger sentrum. En glassrute i tellesentralen ble knust ved
hjelp av slegge, rambukk og 113 skudd avfyrt med automatvåpen. Flere av de
ansatte klarte å flykte og minst syv ranere tok seg inn i tellesentralen.
Samtidig holdt flere av ranerne vakt ute ved Domkirkeplassen. Det ble avfyrt en
rekke skudd mot politiet og politiets biler. Politiførstebetjent Arne Sigve
Klungland ble skutt og drept i denne skuddvekslingen. Gjerningsmennene kom unna
med 57,4 millioner kroner i ransutbytte, hvilket gjør dette til norgeshistoriens
største ran.

David Toska tilhørte et miljø i Oslo som bestod av flere som var involverte i
NOKAS-ranet. Noen var domfelte tidligere, andre ikke, det var en forholdsvis
stor vennegjeng, noen hadde holdt sammen helt siden skoledagene, andre var nyere
bekjentskaper. Felles var bl.a. interesse for spenning og problemløsninger av
mange slag (Toska var en habil sjakkspiller blant annet). Disse egenskapene
koblet med flere spesielle forhold høsten 2003/ vinteren 2004 skulle vise seg å
bli skjebnesvangre for alle involverte.

I november 2003 leide David Toska Skjeneholen 61 i Sandnes. Gjennom en kontakt
disponerte han Nedre Dalgate 41 på Storhaug i Stavanger. Han bor i Skjeneholen
med sin samboer og sin nyfødte sønn. Senere leide Kjell Alrich Schumann en
sokkelleilighet i Nordvikveien på Roaldsøy rett utenfor Stavanger. Leiligheten i
Nedre Dalgate ble brukt som dekkleilighet etter ranet. Ransutbyttet og flere av
ranerne oppholdt seg der.

Klungland (født 1950) var en norsk politiførstebetjent og ble drept under
NOKAS-ranet. Han vokste opp i Flekkefjord, var gift og hadde to barn. Ved siden
av arbeidet i politiet var han aktiv i menighetsarbeid i hjembygda Riska.

Under etterforskningen har politiet siktet 13 personer i forbindelse med ranet.
12. april 2005 tilstod David Toska å ha deltatt i ranet, men benektet å ha skutt
Klungland. David Toska, som regnes som hjernen bak ranet, står også tiltalt for
ranet av Sparebanken NOR på Bryn, innbruddsforsøk mot Norsk Medisinaldepot, samt
at han er siktet for ranet av Postens brevsenter i 2003. Johnny Thendrup (40)
har i avhør innrømmet at han var raneren som ble skutt under ranet. De totalt 37
Nokas-ansatte krever drøye ni millioner kroner i erstatning grunnet traumer som
de er påført på grunn av ranet.

Rettssaken, som startet i Stavanger tingrett 19. september 2005, ble ledet av
sorenskriver Helge Bjørnestad. Aktorer var statsadvokat Arild Dommersnes og
statsadvokat Tor Christian Carlsen. Dommen falt fredag 10. mars 2006.

Rettssaken ble holdt i forsamlingslokalene til menigheten Kristen tjeneste på
Forus.

Mellom rettssakene i tingretten og lagmannsretten fremkom det opplysninger i
media om at Lars-Erik Andersen hadde fått Harald Stabell som ny forsvarer, og at
han hadde avgitt ny forklaring hvor Schumann ble utpekt til å være drapsmannen
ved ranet, og hvor han selv har innrømmet å ha deltatt i ranet. Senere fremkom
det også at Erling Havnå hadde tilstått ranet og utpekt Schumann som
drapsmannen. I lagmannsretten 27. september 2006 innrømmet Kjell Alrich Schumann
at det var han som avfyrte skuddene som drepte politiførstebetjent Arne Sigve
Klungland.

Alle de dømte anket dommen fra tingretten, rettssaken i Gulating lagmannsrett
ble påbegynt 4. september 2006. Ankebehandlingen ble, som i tingretten, holdt i
forsamlingslokalene til menigheten Kristen tjeneste på Forus.

Lagretten fant 19. januar samtlige tiltalte skyldig, med unntak av Thomas
Thendrup. Frifinnelsen av Thendrup ble imidlertid satt til side av de tre
fagdommerne og hans sak ble behandlet på nytt med stor meddomsrett.

Dom i lagmannsretten falt 15. februar 2007, Betew og Pettersen anket dommen på
stedet. Påtalemyndigheten anket straffeutmålingen for samtlige tiltalte, med
unntak av William Pettersen. Pettersen anket imidlertid selv og
påtalemyndigheten erklærte da motanke. Flere av de tiltalte anket over
straffeutmålingen, lovanvendelsen og saksbehandlingen.

Etter at fagdommerne satte til side lagrettens frikjennelse av Thomas Thendrup
ble saken behandlet på nytt med såkalt forsterket meddomsrett. Saken ble
avsluttet 13. september 2007, og Thendrup ble dømt til 14 års fengsel. To av de
syv dommerne stemte for at Thendrup skulle frikjennes.

Ankebehandlingen av NOKAS-ranet begynte i Høyesterett den 18. juni 2007, og
hadde en tidsramme på tre dager. Det var kun ankene over straffeutmålingen som
ble fremmet for Høyesterett. Dommere i saken var høyesterettsjustitiarius Tore
Schei, Toril Marie Øie, Kirsti Coward, Karin Bruzelius og Magnus Matningsdal.

Riksadvokat Tor-Aksel Busch prosederte saken for påtalemyndigheten. De tiltalte
hadde samme forsvarere som for lagmannsretten, med unntak av Dan Pettersen som
hadde Bent Endresen som forsvarer for Høyesterett.

Jusuf Hani (28) var den eneste som klarte å komme fra Nokas-ranet uten å bli
pågrepet. Fem år etter ranet meldte han seg selv i Stavanger. Han ble i juni
2010 dømt til ni års fengsel i Stavanger tingrett etter å erkjent grovt ran med
døden til følge.

Det er beregnet at etterforskningen og rettssakene tilsammen kostet den norske
stat i overkant av 300 millioner kroner. Av ransutbyttet på om lag 57 millioner
var mesteparten, rundt 51 millioner, fremdeles på avveie i 2008.



https://no.wikipedia.org/wiki/Krak%C3%B3w

Kraków (['krakuf] (hjelp·info)) er en av de største og eldste byer i Polen. Den
har status som distriktsnivåby, og er hovedstad i regionen Lille-Polen og det
lillepolske voivodskap. Kraków ligger ved elven Wisła og er siden andre halvdel
av 2007 befolkningsmessig Polens nest største by, med over 750 000 innbyggere.
Sammen med omkringliggende områder utgjør den Kraków-agglomerasjonen med
1 200 000 innbyggere. Byen regnes som en av Europas vakreste, og er skrevet inn
på UNESCOs liste over verdens kulturarv.

Kraków har tradisjonelt vært et av Polens ledende sentre for vitenskap, kultur
og kunst, og var landets hovedstad fra middelalderen og frem til 1609, da
hovedstaden ble flyttet til Warszawa.

Legenden sier at byen ble grunnlagt over grotten til en drage av den mytiske
herskeren Krak, derav navnet Kraków. I virkeligheten er navnets opprinnelse noe
mindre kongelig; det gammelslaviske krak (moderne polsk kruk) betyr ravn, og
byens navn betydde derfor opprinnelig «et sted med mange ravner».

Arkeologiske utgravninger viser at de eldste bosetningene i området er fra
forhistorisk tid, men det var ikke før i det 8. århundre at bosetningene fikk
form av en by.

Før grunnleggelsen av staten Polen var Kraków hovedstad for wiślaner-stammen.
Arkeologiske funn av mynt belegger at området samhandlet med Romerriket.
Wiślanernes stammestat tilhørte i kort tid Stor-Mähren, og etter at sistnevnte
ble erobret av ungarerne, ble Kraków innlemmet i Böhmen. Mot slutten av det 10.
århundre var byen allerede et viktig handelssenter, og rundt 990 ble den
inkorporert til de polske piastenes rike, av Mieszko I eller Bolesław I den
modige. Det var da byen fikk sine første mursteinsbygninger, blant annet slottet
på Wawel, romanske kirker, en katedral og en basilika. Samtidig ble det
opprettet et bispedømme i Kraków i år 1000.

Byen opptrer i historiske kilder fra det 8. århundre, mens bynavnet nevnes for
første gang i skrift av en handelsreisende fra Córdoba, Ibrahim-Ibn-Iakub, i år
966 e.Kr., der Kraków omtales som et betydelig handelssenter.

Under Kasimir I Fornyeren ble Kraków Polens hovedstad i 1039. I
oppløsningstiden, da landet som følge av Bolesław IIIs arvefølgeregler ble delt
i flere fyrstedømmer, ble Kraków setet til seniorhertugen – den eldste arvingen
som skulle få kongetittelen.

Allerede i det 12. århundre virket i Kraków et bibliotek og en katedralskole,
som i sin tid ble ansett som Polens beste.

Kraków ble nesten fullstendig ødelagt under en tatarsk invasjon i 1241.
Bygningene ble gjenoppbygd i gotisk stil, og i 1257 fikk byen byrettigheter
(Magdenburg-rettigheter). Det var på den tiden Kraków fikk et sjakkbrettmønstret
byplan og sitt hovedtorg, og bebyggelsen fra den gang kan fremdeles sees i
gamlebyen.

Den polske oppløsningstiden endte i 1320, da kroningen av Władysław Łokietek
fant sted i Wawel-katedralen. Fra den tid av og frem til 1734 var Kraków Polens
kroningsby, med katedralen som begravelsesplass for de polske kongene.

Regjeringstiden til Kasimir III den store, som ble kronet til Polens konge i
1333, viste seg å være svært viktig for byens utvikling. Kongen opprettet blant
annet to nye byer, Kazimierz og Kleparz, som var direkte forbundet med Kraków.
På denne tiden ble flere av byens viktigste severdigheter oppført eller
ombygget, blant annet flere kirker, markedshallen, eller slottet på Wawel.
Kasimirs største oppnåelse ble imidlertid grunnleggingen av byens universitet i
1364, som et av Europas eldste og mest renommerte.

Fra Vladislav II Jagellos kroning i 1386 og frem til 1572 hersket jagellonerne
over byen. Som hovedstad i et av Europas mektigste monarkier, utviklet byen seg
i det 15. og særlig det 16. århundre på alle områder – både innen arkitektur,
håndverk, handel, kultur og vitenskap. Det var særlig under Sigismund I den
eldre og Sigismund II August at byen ble et maktsentrum i Polen. Her studerte
blant annet Nikolaus Kopernikus, og den store skulptøren Veit Stoß utformet
alteret i Mariakirken, mens Hans Dürer, yngre bror av Albrecht Dürer, var
hoffmaler hos kong Sigismund I. I byen virket mange fremtredende humanister,
vitenskapsmenn og kunstnere fra Italia, Tyskland og andre stater. Fra denne
tiden stammer et stort antall renessansebygg og -kunstverker. Etter nok en
ombygning i årene 1499–1536 ble slottet på Wawel en av Polens vakreste
renessansebygninger, mens det nyoppførte Sigismund-kapellet i Wawel-katedralen
Polens vakreste mausoleum. I 1520 kunne man høre Polens største kirkeklokke –
Sigismund-klokken – ringe i Kraków. På Sigismund II Augusts tid hadde byen
30 000 innbyggere.

Sigismund II August døde i 1572 som den siste jagellonske kongen, og i 1596
forla Vasa-kongen Sigismund III den polske residensen til Warszawa.

Byen mistet mye av sin betydning etter at den mistet statusen som hovedstad.
Katedralen på Wawel forble imidlertid kronings- og begravelsesstedet for de
polske kongene.

Svenske troppers beleiring og påfølgende rasering av byen i årene 1655–1657 samt
et pestutbrudd, bidrog til å redusere folketallet. I det 18. århundre ble byen
inntatt av prøyssiske, svenske, østerrikske og russiske styrker. 24. mars 1794
avla Tadeusz Kościuszko ed på torget i Kraków, og med det samme begynte
Kościuszko-oppstanden, som skulle befri Polen fra russisk innflytelse.

Mot slutten av det 18. århundre, etter at den polske staten hadde blitt delt av
sine mer militariserte og politisk aktive nabostater Russland, Østerrike og
Preussen, ble Kraków inntatt av østerrikske styrker. I årene 1809–1815 tilhørte
byen Hertugdømmet Warszawa, og ble som følge av Wienerkongressen en fristad -
også kalt republikken Kraków - frem til 16. november 1846, da den ble annektert
av Østerrike og innlemmet i den østerriksk-ungarske vasallstaten og kronlandet
Kongedømmet Galicia og Lodomeria. Da det østerrikske styret var mer liberalt enn
i det russisk- og prøyssiskokkuperte Polen, ble byen på ny sentret for polsk
kultur og kunst og et nasjonalsymbol for polakkene.

Da Polen ble okkupert av tyske tropper under andre verdenskrig, ble byen gjort
til hovedstad i Generalguvernementet, som var de delene av Polen som ikke ble
innlemmet i det tyske riket. Nasjonalsosialisten Hans Frank fikk vervet som
generalguvernør, og flyttet inn på Wawel.

Under Franks styre ble store deler av byens intellektuelle arrestert og sendt
til konsentrasjonsleirer («Sonderaktion Krakau»), som Płaszów konsentrasjonsleir
utenfor byen. Dette gjaldt også byens store jødiske befolkning som ble sendt
videre til Auschwitz rett vest for Kraków, der flesteparten mistet livet. De
tyske nasjonalsosialistene gjorde jødestrøket Kazimierz fullstendig folketomt
under krigen.

Kraków var den eneste polske storby hvis arkitektur forble uberørt under krigen.
To andre polske storbyer som ikke ble utsatt for større skader var Vilnius
(Wilno) og Lviv (Lwów), men disse ble annektert av Sovjetunionen etter krigen.

Etter krigen kom Polen under sovjetisk innflytelse, og landet ble gjort om til
et kommunistdiktatur i 1948. Under det kommunistiske styret ble det bygget en
svær drabantby (Nowa Huta) og et stort stålverk i nærheten av Kraków. Enkelte
mener at grunnene til dette var ideologiske; man ønsket å sette et
«sosialistisk» preg på byen og undertrykke borgerlige og aristokratiske
strømninger blant byens innbyggere.

Dette forsøket på å ødelegge byens status som et kulturelt og religiøst senter
ble imidlertid mislykket. I 1978 ble byens erkebiskop Karol Wojtyła valgt til
pave under navnet Johannes Paul II. Den polske paven ble enormt populær i Polen,
og ble et viktig symbol i motstanden mot kommunistregimet, med sistnevntes fall
i 1989.

I dag er Kraków blitt et av Europas mest populære reisemål. Den ble skrevet inn
på UNESCOs liste over verdens kulturarv som et av 12 objekter som havnet på den
første listen i 1978.

Mesteparten av det historiske området har gågater med rickshaws og
hestetransport; men trikkelinjene opererer innen en tre kvartalers radius.

Togforbindelser finnes til de fleste polske byer. Tog til Warszawa går hver
time. Internasjonale destinasjoner omfatter Berlin, Budapest, Praha, Hamburg,
Lvov, Kiev, og Odessa (Juni–September). Kraków hovedjernbanestasjon ligger like
utenfor Gamlebyen og er lett tilgjengelig med offentlig transport.

Kraków flyplass, (Johannes Paul II lufthavn Kraków-Balice er 11 km vest for
byen. Direkte tog dekker ruten mellom Kraków Główny togstasjon og flyplassen
hvert 15. minutt. Kapasiteten på flyplassen har vært anslått til 1,3 millioner
passasjerer; men i 2007 reiste mer enn 3 millioner via flyplassen, noe som ga
den en andel på 15 prosent av alle flypassasjerer i Polen. Passasjerterminalen
er under utbygging og blir tilpasset kravene som følger av Schengen-traktaten.

Krakóws gamleby (Stare Miasto) har en rik arkitektur, hovedsakelig fra
renessansen, med noen eksempler av gotikk og barokk. Byens palasser, kirker og
herregårder viser stor rikdom innen farger, arkitektoniske detaljer, kulørt
glass, malerier, skulpturer og innredning.

Krakóws rike kulturarv og de mange historiske minnesmerker skyldes byens lange
historie og de mange funksjoner byen hadde som Polens hovedstad, og som et
betydelig senter for handel, kultur og vitenskap. I tillegg viste de store
krigene seg å være godhjertet mot Krakóws bebyggelse, især andre verdenskrig, da
tyskerne ikke rakk å ødelegge byen ved sin retrett. Som et resultat av dette er
byen en av Europas viktigste – og vakreste – turistsentre. Blant de mest kjente
av byens mange historiske bygninger er kongeslottet og katedralen på Wawel,
gamlebyen fra middelalderen, universitetsbygningene, over 100 kirker, og bydelen
Kazimierz, det historiske sentret for Krakóws jødiske religiøse og sosiale liv.

Sentralt i byen ligger det som i middelalderen var Europas største plass, Rynek
Główny (Hovedtorget). Denne enorme plassen måler 200 meter langs hver side, og
omkranses av staslige bygninger. Størst blant disse er Mariakirken, med sitt
berømte alter. Dagens kirke er fra 1355, etter at den første (grunnlagt i 1222)
ble ødelagt av invaderende tatarer. Sentralt på Hovedtorget ligger også den 120
meter lange markedsplassen fra 1500-tallet, Sukiennice. Denne har fungert som
midtpunkt i byens handelsvirksomhet i alle år, og er fortsatt i aktiv bruk.

I den sørlige delen av Gamlebyen finnes et av Krakóws største landemerker –
slottet og katedralen på Wawel. Wawel-slottet var monarkens residens mens Kraków
var Polens hovedstad, og den tilhørende katedralen fortsatte å være stedet der
Polens konger ble kronet og begravd også etter at hovedstaden ble flyttet til
Warszawa. Wawel er derfor den polske histories naturlige midtpunkt, og besøkes
av store mengder turister hvert år.



https://no.wikipedia.org/wiki/Kosovo

Kosovo (albansk Kosovë/Kosova, serbisk Косово и Метохија/Kosovo i Metohija) er
en republikk i Europa som erklærte seg som uavhengig stat den 17. februar 2008.
Kosovo grenser til Montenegro i nordvest, til Albania i sørvest, Republikken
Makedonia i sør og Serbia i nord og øst. Landet har 1,8 millioner innbyggere.
Hovedstaden er Prishtina, hvor de fleste av Kosovos universiteter og høyskoler
ligger.

Kosovo var frem til uavhengighetserklæringen formelt ansett som en provins i
Serbia. Etter Kosovokrigen i 1999 ble området i realiteten styrt av NATO, FN og
EU i fellesskap. Kosovos nasjonalforsamling vedtok i en uavhengighetserklæring
den 17. februar 2008 at Kosovo er en suveren og demokratisk stat og dermed
uavhengig av Serbia. Kosovo er anerkjent som suveren stat av de aller fleste
vestlige land og 108 av FNs 193 medlemsland. Serbia og landets støttespiller
Russland gjorde det ved uavhengighetserklæringen klart at de «aldri» ville
anerkjenne Kosovos uavhengighet. I april 2013 inngikk Serbia og Kosovo en avtale
om å «normalisere» forbindelsene mellom de to landene. Av EU-landene er det i
første rekke Spania og Hellas som motsetter seg anerkjennelse av Kosovo.

Den internasjonale domstolen, FNs øverste juridiske organ, avgjorde i 2010 at
Kosovos uavhengighetserklæring var i samsvar med folkeretten. Avgjørelsen ble
ansett som en seier for Kosovo. Veien frem til en eventuelt medlemskap i FN
synes imidlertid å være lang. I Sikkerhetsrådet blokkerer Russland. I FNs
Generalforsamling kreves to tredelers flertall for at Kosovo skal bli opptatt
som medlem.

Kosovo har et areal på 10 887 km². Landet er omgitt av land og har dermed ingen
kystlinje. Landegrensene er totalt på 702 km og landene Kosovo grenser mot, er
Serbia i nord og øst, Makedonia i sør, Albania i sørvest og Montenegro i vest.
Plasseringen på Balkan, mellom Middelhavet og fjellområdene i Sørøst-Europa, gir
landet et fuktig innlandsklima med store variasjoner i temperatur gjennom året,
med varme, tørre somre og en kald høst og vinter med store snømengder.

Store deler av Kosovo er fjellkledd, og høydene går fra 297 moh. ved Hvite Drin
til Deravicas 2 565 moh.

Ifølge en offisiell undersøkelse i 2005 fra det statistiske kontoret i Kosovo
ble den totale befolkningen i Kosovo estimert til mellom 1,9 og 2,3 millioner
fordelt på følgende etnisk sammensetning:

Islam er den dominerende religionen blant majoriteten av den albanske,
bosnjakiske, goraniske og tyrkiske befolkningen, og hos noen av Romani-folket.
Religiøs retorikk var stort sett fraværende fra det offentlige liv i de
muslimske samfunnene, oppmøtet i moskeene var lavt, og offentlig bruk av
konservativ islamsk påkledning og kultur var minimal. Den serbiske befolkningen,
estimert til 100 000 til 120 000 personer, er hovedsakelig serbisk-ortodokse.
Anslagsvis 3 prosent av de etniske albanerene er romersk-katolske. Katolske
samfunn er konserterte rundt de katolske kirkene i Prizren, Klina, og Gjakova.
Protestanter utgjør mindre enn én prosent av befolkningen, og er stort
lokalisert i byer, med de fleste finnes i Prishtina. Der finnes ingen synagoger
eller jødiske institusjoner, og det er kun to kjente familier med jødisk
avstamning. Antallet ateister eller de som ikke praktiserer noen religion er
vanskelig å bestemme, og estimater er stort sett ikke troverdige. I grunnloven
som er vedtatt den 9. april 2008, artikkel 8 heter det at Republikken Kosovo er
sekulær, og at staten skal forholde seg nøytral i religiøse anliggender. Den
kosovoiske sekulariteten viser seg bl.a. gjennom et fobud mot hijab på skoler
(men ikke på universiteter, siden man da er over 18 og kan ta egne valg).

Etniske albanere i Kosovo har den største befolkningsveksten i Europa.
Vekstraten er på 1,3 %. Regnet over en 82 år lang periode (1921–2003) ble
befolkningen 4,6 ganger så stor. Hvis veksten fortsetter vil
befolkningensstørrelsen, basert på noen estimater, øke til 4,5 millioner innen
2050.

I middelalderen var Kosovo en del av det serbiske riket. I 1389 ble slaget ved
Kosovo Polje utkjempet mellom det osmanske rike(det tyrkiske rike) og det
serbiske rike. Serberne ble nedkjempet og innen 70 år var hele Kosovo under
ottomansk styre, som førte til stor tilflytting av tyrkere og albanere i Kosovo.
Kosovo var under Det osmanske rike frem til utbruddet av den første
Balkankrigen i 1912. I oktober 1912 erklærte Serbia, Bulgaria og Hellas krig mot
osmanerne, og serbiske styrker tok raskt kontroll over Kosovo. Beograd anså
Kosovo som serbisk eiendom og erobringen som en frigjøring, mens albanerne så
det som en okkupasjon, serbiske styrker brente landsbyer og drev sivile på
flukt. Med fredsavtalen i 1913 ble Kosovo delt mellom Serbia og Montenegro. Et
år senere 28. juli 1914 gikk Østerrike-Ungarn til krig mot Serbia, og Bulgaria
okkuperte områder i sørøst. Serbiske styrker flyktet over fjellet til
Montenegro, men et stort antall soldater døde eller ble tatt til fange av den
østerrikske hæren. Kosovo ble delt i en østerriksk og en bulgarsk
okkupasjonssone, som i 1918 ble avløst av franske og italienske styrker.

Etter den serbiske hæren igjen inntok Kosovo høsten 1918, ble Kosovo en del av
det nye Kongedømmet av serbere, kroater og slovenere(Jugoslavia fra
1919). Albanerne utgjorde en av de største ikke-slaviske minoritetene i riket,
men ble ikke anerkjent som en nasjonal minoritet. Ved nyordningen av Jugoslavia
1946 ble provinsen Kosovo (albansk: Kosova) opprettet med tanke på den albanske
minoritet. 1974 ble Kosovo en autonom provins innenfor Serbia, og fikk omtrent
like utstrakt selvstyre som republikkene i Jugoslavia. I begynnelsen av
1980-årene brøt det ut omfattende demonstrasjoner blant albanerne i Kosovo, med
blant annet krav om full republikkstatus.

I 1981, like etter Titos død, økte spenningen i Kosovo. Kosovoalbanerne ønsket
større selvstyre, men sentralmaktene i Beograd sa tvert nei - da de fryktet at
dette ville være første steg på vei mot at Kosovo ville slutte seg til
nabolandet Albania. Svaret førte til store opptøyer og hæravdelinger fra andre
republikker ble sendt inn i området. Ni mennesker skal ha blitt drept og rundt
50 ble såret. Konsekvensene av uroen ble at presidenten og førsteministeren i
Kosovo ble avskjediget. I tillegg måtte formannen i Kosovos kommunistparti gå
av, 210 professorer, lærere mistet jobben og 900 personer ble ekskludert fra
kommunistpartiet. Jugoslaviske myndigheter arresterte i tillegg over 200 unge
albanere i et forsøk på å stoppe albanernes nasjonalfølelse. Opptøyene startet
opprinnelig som et studentopprør Prishtina der studentene klagde på forholdene
og maten ved Universitetet i Prishtina. I perioden 1981 - 1987 ble rundt 8000
kosovoalbanere fengslet i Jugoslavia av politiske årsaker. Mye av den spenningen
og uroen som oppstod på begynnelsen av 1980-tallet hadde sin bakgrunn i en stor
økonomisk krise som rammet Jugoslavia i 1981, og som rammet hardest i Kosovo.
Etter opptøyene i 1981 følte serberne seg undertrykket av det albanske
flertallet i Kosovo. Episoder av vold og trakasseringer førte til at nærmere 35
000 serbere forlot provinsen i perioden 1981-87. Dette førte til at
sentralmyndighetene i Beograd oppmuntret serberne til å bli i Kosovo ved gi dem
økonomiske fordeler, og i noen tilfeller opprette fabrikker og industri der bare
serbere ble ansatt. Dette forhold bidro til å skape ytterligere spenning og
vondt blod mellom de to folkegruppene.

Inter-etnisk spenning fortsatte å vokse i Kosovo utover 1980-tallet. Spesielt
klagde den serbiske minoritets-befolkningen i området, på mishandling fra det
albanske flertallet. Milošević brukte denne misnøyen til å konsolidere sin
stilling internt i Serbia. Milošević ble sendt av Ivan Stabolić for å møte
lokale ledere, fordi de truet med å lage en demonstrasjon i Beograd. Men en stor
demonstrasjon av serbiske nasjonalister ble lagt samtidig med Miloševićs besøk.
Da demonstrantene brøyt gjennom politisperringene, brukte politiet køller og
situasjonen begynte å bli stygg og farlig. På dette tidspunktet gikk Milošević
til et vindu og deklarerte: «Ingen må noensinne igjen våge å slå disse
menneskene.» Etter det gikk han med på å lytte til representanter for serberene
som luftet sin misnøye, noe som fortsatte til dagen etterpå. Fra dette
øyeblikket, brukte Milošević Kosovo i sin ferd mot makt i Jugoslavia.

28. juni 1989, holdt Milošević en tale i Gazimestan, foran en stor gruppe med
serbere ved feiringen av 600 års jubileumet av slaget ved Kosovo. Mange mener at
denne talen var med på å konsolidere Milošević sin autoritet i Serbia.

Etter urolighetene i 1989 reduserte myndighetene i Beograd Kosovos spesielle
autonome status. Kosovo ble på dette tidspunkt nærmest beleiret av serbiske
soldater og portforbud, unntakslover og hyppige kontroller av folk og kjøretøyer
preget store deler av provinsen.

Like etter det, organiserte kosovoalbanere en separatistbevegelse som tok i bruk
sivil ulydighet med et uttrykt mål om å oppnå uavhengighet for Kosovo.
Kosovoalbanerne boikottet statlige institusjoner og valg, og etablerte egne
albanske skoler og politiske institusjoner. 2. juli 1990, erklærte et
ukonstitusjonelt parlament i Kosovo området som uavhengig stat, noe som ikke ble
anerkjent av noen land. Nesten to år senere (26. september 1991) organiserte
parlamentet en uoffisiell folkeavstemning, som ble overvåket av internasjonale
observatører, men som ikke oppnådde internasjonalt anerkjennelse. Med et oppmøte
på 87%, stemte 99% for at Kosovo skulle bli uavhengig.

Kosovokrigen startet som borgerkrig, og utviklet seg til en internasjonal
storkonflikt. Albanske separatister startet geriljakrigføring mot styresmaktene
fra 1996, noe som ble omtalt som frigjøringskrig av albanerne og terrorisme av
serberne. I 1999 kom det til krig mellom Serbia og NATO. Etter serberne nektet å
underskrive Rambouillet-avtalen, fulgte en omfattende bombekrig fra NATOs side,
samtidig som væpnede albanere og serbere fortsatte å slåss på bakken, og store
befolkningsgrupper havnet på flukt. Krigen endte etter at regjeringen i Beograd
godtok betingelser som var fremforhandlet av en finsk-russisk meglingsgruppe.
Alle serbiske tropper ble trukket tilbake fra Kosovo, og NATO og FN gikk inn med
fredsbevarende styrker.

I juli 2006 startet rettssaken i krigsforbryterdomstolen i Haag mot Serbias
tidligere president Milan Milutinović, tidligere statsminister Nikola Šainović,
tidligere forsvarsminister og generalstabssjef Dragoljub Ojdanić, sikkerhetssjef
Sreten Lukić, samt militærsjefene Nebojsa Pavković og Vladimir Lazarević.
Anklagen lyder på forbrytelser mot menneskeligheten og en rekke
krigsforbrytelser, deriblant drap og seksuelle overgrep utført av serbiske
soldater.

Forhandlingene rundt Kosovos endelige status pågikk og ble avsluttet i løpet av
de første månedene i 2008. Albanerne, som utgjør om lag 92 %, krevde full
selvstendighet, mens serberne, som er i mindretall, ville at Kosovo fortsatt
skal være en del av Serbia. EU har lagt frem et forslag forfattet av Slovenia. I
dette forslaget vil Kosovo erklære selvstendighet etter valget i Serbia er
avsluttet i mars 2008. Planen innebærer også at Storbritannia, Frankrike, Italia
og Tyskland vil anerkjenne Kosovo innen 48 timer. Kosovos president Fatmir
Sejdiu, uttalte i desember 2007 at Kosovo «var kun dager fra selvstendighet»,
uten å spesifisere en dato. Thaçi sa 10. januar 2008 at «datoen for
selvstendighetserklæringen er fastsatt, men at den ikke vil bli offentliggjort
før etter at andre runde av presidentvalget i Serbia er avviklet 3. februar», og
fulgte opp to uker senere med å si at uavhengighet bare var «dager unna», men at
det var noen prosedyrer og konsultasjoner som måtte foretas.

Statsminister Hashim Thaçi sendte brev til 192 stater og ba dem om å anerkjenne
Kosovo som uavhengig stat. Thaçi innkalte parlamentet i Kosovo til et
ekstraordinært møte 17. februar 2008 for å erklære provinsen som uavhengig, og
parlamentet vedtok med overveldende flertall å erklære Kosovo som en uavhengig
stat. De elleve parlamentarikerne som representerte etniske minoriteter,
boikottet avstemningen. I april 2008 vedtok nasjonalforsamlingen i Kosovo en ny
grunnlov som overfører makt fra FN til den albanske flertallsregjeringen, etter
ni år med FN-styre.

Regjeringene i Kosovo og Serbia inngikk i april 2013 en avtale om å
«normalisere» forbindelsene mellom de to landene. I henhold til den femten
punkter lange avtalen skal kommunene i Nord-Kosovo, der serberne er i flertall,
utgjøre en region med selvstyre i saker som gjelder økonomisk utvikling,
arealplanlegging, skolevesen og helse. Regionen skal underlegges Kosovos lover
og integreres i Kosovos politi- og rettssystem, men med en regional ankedomstol
og en serbisk, regional politisjef utpekt av Kosovos innenriksdepartement og
godkjent av regionen. Regjeringene i Serbia og Kosovo ble også enige om at de
ikke skal hindre hverandre i å søke medlemskap i EU.

Per 22. februar 2014 hadde 108 av FNs 193 medlemsland formelt anerkjent Kosovo
som suveren stat:

17. november 2001 ble det gjennomført valg til en provinsforsamling,
Kosovoforsamlingen (serbisk Скупштина Косова, albansk Kuvendi i Kosovës).
Partiet til Ibrahim Rugova, LDK, ble det største partiet, og Nexhat Daci ble
partiets leder i Kuvendi. Rugova ble innsatt som president i mars 2002, men døde
av lungekreft 21.januar 2006. Rugovas etterfølger ble valgt i februar 2006, og
det ble Fatmir Sejdiu, fra partiet LDK. Ibrahim Rugova som døde i januar 2006,
hadde vært Kosovos president siden 1992.

Lidhja Demokratike e Kosovës (LDK), Kosovos demokratiske liga. LDK, det eldste
partiet, var ledet av Ibrahim Rugova frem til hans død i 2006. Han hadde da i
nesten 10 år arbeidet for at Kosovo skulle bryte ut av Serbia med fredelige
midler, som blant annet inkluderte boikott av statlige valg og institusjoner og
oppbygging av et separat albansk skolevesen. Fatmir Sejdiu tok over etter Rugova
døde.

Partia Demokratike e Kosovës (PDK), Kosovos demokratiske parti stammer fra den
politiske fløyen til UÇK (Ushtria Çlirimtare e Kosovës – Kosovos frigjøringshær,
også forkortet KLA) under ledelse av Hashim Thaçi.

Aleanca për Ardhmërinë e Kosovës (AAK), Alliansen for Kosovos fremtid regnes som
det tredje største partiet. AAK er en allianse mellom flere nasjonalistiske
småpartier under ledelse av Ramush Haradinaj, tidligere UÇK-kommandant for
Dukagjin-regionen vest i Kosovo. Haradinaj er anklaget for å ha begått
krigsforbrytelser og har blitt forhørt av Det internasjonale
krigsforbrytertribunalet for det tidligere Jugoslavia.

Til tross for dette ble han den 3. desember 2004 utnevnt til statsminister i
Kosovos regjering. I mars 2005 meddelte han sin avgang som statsminister i
grunnet disse anklagene og i påvente av en forventet rettssak i Haag. Han ble
avløst som statsminister av Bajram Kosumi, som hadde oppgaven i ett år, til mars
2006. Fra 2007 var Agim Çeku statsminister i Kosovo, men ble avløst av tidligere
KLA-leder Hashim Thaçi i desember 2007.

Kosovo er et av de fattigste områdene i Europa. I 2001 var arbeidsledigheten på
57 %. Kosovos bruttonasjonalprodukt per innbygger var 3000 US dollar i 2002. En
stor del av inntektene består av overføringer fra utlandet. I 2003 var importen
969 millioner euro, eksporten kun 36 millioner euro. Arbeidsløsheten ble i
desember 2007 anslått til 60–70 prosent.

Dagsavisen Koha Ditore ble grunnlagt i 1997 og var fram til 1999 den eneste
albanske avisen som kom ut i Kosovo.

Kosovos olympiske komité er landets nasjonale olympiske komité. Den ble
anerkjent av Den internasjonale olympiske komité i desember 2014.



https://no.wikipedia.org/wiki/Grevling

Grevling (Meles meles) er et kraftig bygd mårdyr med et karakteristisk,
langsgående stripemønster på hodet. Arten er livskraftig. Tidligere ble asiatisk
grevling (Meles leucurus) og japansk grevling (Meles anakuma) regnet som
underarter, men disse er nå skilt ut som egne arter.

Grevlingen er lett å kjenne igjen med sin karakteristiske svarte stripe over
hodet og kraftige bygning. Grevlingen ligger i hi om vinteren. Vekten varierer
gjennom året fra 9–16 kg for hanner og 7–14 kg for hunner. Både hunndyr og
hanndyr kan blir ca 90 cm lange, inklusive en hale på 15 cm; hannen er litt
lenger enn hunnen. Grevlinger med levealder på bortimot 15 år er kjent.

Arten er utbredt over hele Europa, inkludert mesteparten av Fennoskandia
(unntatt i nordområdene), Lilleasia, Kaukasus, Midtøsten (Iran, Irak og Israel),
og deler av Vest-Asia (Afghanistan).

Den norske bestanden er økende, og nordligste kjente hi er funnet i
Meløy[trenger referanse]. På Sørlandet, hvor den er mest tallrik, går den også
under betegnelsen svintoks og svinsokse. Elementet toks i dette ordet er det
samme som Dachs på tysk og das på nederlandsk, og dette er altså det gamle
fellesgermanske navnet på dette dyret.

Grevlingen er opportunistisk og spiser det meste, men regnes som en spesialist
på meitemark. Den er også effektiv mot det som har blitt hageeiernes verste
skrekk – brunskogsnegl.

Grevling lever i familiegrupper, kalt klaner, som oftest teller mellom tre og ti
dyr, men i noen tilfeller mer enn 30 dyr. Klanen holder til i et territorium som
dyrene forsvarer mot andre artsfeller. Territoriet blir markert ved
duftmarkeringer med sekret fra kjertler som munner ut ved endetarmsåpningen,
samt med urin og ekskrementer.

Boligen, som er en underjordisk hule, inneholder et eller flere redekamre, og
har ett eller gjerne flere inngangshull. Oftest er hiet beliggende i skråninger
i løv- og blandingsskog, helst med tett vegetasjon. Hiet kan også ligge i
steinurer kombinert med løsmasser. I nærheten er det gjerne lysninger og eng
eller dyrket mark, og det er her dyrene finner størstedelen av føden. Komplekse
grevlinghuler kan være bebodd i hundrevis av år.

Grevlingen er hovedsakelig aktiv om natten. Tiden mellom 02.30 og 03.30 er ofte
kalt grevlingens time, da det er i dette tidsrommet grevlingen er mest aktiv
etter føde. I dyrenes mest aktive periode i sommerhalvåret er de aktive fra
omkring solnedgang til omkring soloppgang. Om vinteren går grevlingen i hi i
Norge, og uteaktiviteten er minimal.

Hunnen er kjønnsmoden i treårsalderen, mens hannen allerede er kjønnsmoden som
ettårig. Fra tidspunktet hvor hunnens egg er blitt befruktet, går det mellom to
og åtte måneder før eggene setter seg fast i livmoren for å utvikles. Dette
kalles en embryonisk diapause. Når eggene har satt seg fast, går det ca. to
måneder før ungene fødes. Ungene fødes normalt i januar–mars i kull på to–seks
unger.



https://no.wikipedia.org/wiki/Gaustatoppen

Gaustatoppen eller Gausta (1883 moh.) ligger ovenfor Rjukan i Tinn kommune og
delvis i Tuddal i Hjartdal kommune i Telemark og er fylkets høyeste fjell. Det
er ca. 1600 meter fra dalbunnen og opp til toppen. Telekommunikasjonstårnet på
toppen er 64 meter høyt[trenger referanse].

Fra Gaustatoppen har man Norges største utsikt, målt etter areal.[trenger
referanse] Under ideelle forhold har en utsikt over et område på 60 000 km², noe
som tilsvarer nesten en sjettedel av Fastlands-Norges areal. Til sammenligning
dekker Danmark ca. 43 000 km². Ser man Gaustatoppen fra nord ser man en nesten
1000 meters kjegle ruve over Hardangervidda.

Nær toppen ligger Gaustatoppen turisthytte, populært kalt Gaustahytta. Hytta har
enkel servering hver dag i sommersesongen samt noen helger på høsten. Toppen
besøkes av rundt 30 000 mennesker i året. 17. mai 2010 var det TV-sending fra
NRK på toppen.

Det er adkomst til toppen ved å kjøre fra Rjukan mot Gaustablikk og Gaustablikk
Høyfjellshotell, og man kan parkere ved veibom til vinterstengt vei til Tuddal
på ca. 1200 moh. Inne i fjellet går Gaustabanen, en sesongåpen kabelbane som
frakter folk fra Langefonn ved foten av fjellet og opp til toppen. Nedre del mot
sør av Gaustatoppen tilhører Hjartdal kommune, mens resten av den øvre delen mot
nord tilhører Tinn kommune som tilsvarer toppen av Gaustatoppen.

Gaustatoppen er også en av landets høyeste topper, hvis man regner med
primærfaktoren på 959 m. Sekundærfaktoren på 94,4 kilometer er den 12. lengste i
Skandinavia. Gaustatoppen har Norges største utsikt målt etter areal på 58 677
kvadratkilometer og Norges lengste siktlinje på 199,3 km.[trenger referanse] Det
sies at man i 119 av landets kommuner kan komme seg opp på en topp og få øye på
Gaustatoppen.

Gausta kan være avledet av gammelnorsk Gausstod til gaus, framstrømmende vatn,
og stod, stø, båtstø. Navnet skal ha sammenheng med en gard hvor vatnet fra
Månelva ofte svømte over.

Under en vitenskapelig ekspedisjon til Telemark i august 1810 ble Gaustatoppen
besteget for første gang av av geolog Jens Esmark og botaniker Christen Smith.
Det var på den tiden spørsmål om Gausta var Norges høyeste fjell, så et viktig
formål var å få høyden oppmålt. Esmark fant ut at Gaustatoppen var lavere enn
Snøhetta (dette var før fjellene i Jotunheimen var oppmålt), og derved ikke
Norges høyeste fjell. Det som imidlertid skulle bli viktig for Norge var Esmarks
måling av høyden av Rjukanfossens frie vertikale fall. Han skriver: "Dette
Fossefald er det høieste af alle bekjendte Fossefald, ikke alene i Europa, men
endog i hele Verden."



https://no.wikipedia.org/wiki/Tomme_(m%C3%A5l)

Tomme (av norrønt þumal) er et urgammelt lengdemål, som i dag tilsvarer 25,4 mm
i metersystemet. Tommen har imidlertid variert i både tid og sted over store
deler av verden. Angis med doble anførselstegn etter tallet (15 tommer = 15").

Som lengdemål tilhører tommen et av de aller eldste lengdemålene vi har
kjennskap til. Det er usikkert hvor tommen oppsto som måleenhet, men man vet at
den ble brukt som lengdemål i oldtidens Egypt. Opprinnelsen kan ha vært bredden
av en tommelfinger, trolig målt på tvers av fingeren ved negleroten. Det finnes
imidlertid kilder som hevder at det kan ha vært avstanden mellom tuppen av
tommelen og fingerens ytterste ledd, men dette er mindre sannsynlig om man
legger kjente mål for tommer til grunn.

I den gamle antikke greske kulturen finner man ikke tommen som lengdemål, men
kun fingerbredde (daktylos). En fingerbredde utgjorde tverrmålet av
langfingeren, målt på tvers av fingeren ved negleroten. En gresk fingerbredde
tilsvarte ca. 1,93 cm og stemmer godt overens med kjente europeiske
fingerbredder.

Fra Romerriket kjenner man imidlertid til romerske tommer, kalt uncia. En
romersk tomme utgjorde ca. 2,47 cm, noe som også passer godt med kjente gamle
europeiske tommemål. Den utgjorde 1/12 romersk fot og ble videre inndelt som 12
romerske linjer. Den romerske tommen kan ha variert noe gjennom tid.

Den eldste tommen vi kjenner til fra Skandinavia, var fra tidelingstiden
(900-tallet) og utgjorde 1/20 alen (såkalt tommelalen) eller 1/10 fot og var ca.
2,37 cm lang. Da stikker kom i bruk omkring år 1100, ble tommen 1/24 av denne.
Til å begynne med ca. 2,30 cm, men gradvis økende i lengde til snaut 2,64 cm
omkring år 1541, da sjællandsk alen ble innført i Danmark-Norge. Da fotsystemet
ble introdusert i 1683, basert på den danske astronomen Ole Christensen Rømers
beregninger av rhinske fot, ble tommen snaut 2,62 cm lang. På grunn av feil i
Rømers opprinnelige beregninger av rhinske fot ble imidlertid foten fra 10.
januar 1698 justert fra 31,402 til 31,38535 cm, og tommen tilsvarende redusert.
Denne lengden holdt seg slik til 1820, da foten ved forordning ble satt til
31,375 cm og tommen dermed ble 2,6145833 cm i Danmark. Forordningen ble
imidlertid opphevet i 1834 og fot og tomme justert til henholdsvis 31,385 og
2,6154166 cm. Dette tilsvarte en decimaltomme på 3,1385 cm. I Norge ble foten
ved lov av 1824 justert til 31,375, og tommen ble da nøyaktig 2,6145833 cm. Som
decimaltomme ble den 3,1375 cm.

Danske og norske tommer var stort sett like fra 1500-tallet og fram til
metersystemet ble innført. Det kan imidlertid ha vært lokale forskjeller i begge
land. Den svenske tommen har i all hovedsak utgjort ca. 0,94607 av norske og
danske tommer, men også i Sverige kan det ha vært lokale forskjeller. Mot
slutten av 1800-tallet var den svenske tommen lik 2,4742 cm, mens decimaltommen
ble 2,96904 cm.

Selv om de tre skandinaviske landene sluttet seg til meterkonvensjonen i 1875,
holdt de gamle benevnelsene seg i brukt til langt inn på 1900-tallet. Trelast er
et klassisk eksempel på en industri som har brukt tommer som måleenhet like opp
til våre dager. Tømmeret blir fremdeles skåret etter tommedimensjoner, men
avrundet til nærmeste praktiske mm-mål, 25 mm. Navnet tomme er ikke lenger
offisielt brukt i trelasthandelen, men med utgangspunkt i en slik «metrisk
tomme» blir bord av ulike dimensjoner som oppstår ved videre bearbeidelse av
skurlast kalt f.eks. et 1'' bord, enten det er skurlast (25 mm), justert
skurlast (23 mm) eller høvellast (21 mm). Selv den dag i dag er det ikke uvanlig
å betegne trelast og spiker (trådstift) i tommer i dagligtale.

England var tradisjonelt det største eksportmarkedet for norsk trelast, og da
var det praktisk at den britiske tommen er litt under 1 mm kortere enn den
norske. Bord som var skåret etter norske tommemål ville da etter tørking få
omtrent de samme målene i engelske tommer.

Den internasjonale tommen er definert som 25,4 mm. Denne definisjonen ble
bestemt i en avtale mellom USA og Det britiske samveldet i 1958. Før dette hadde
USA og Canada sin egen tomme, som var marginalt forskjellig fra den
internasjonale tommen, mens Storbritannia og de andre Samvelde-statene hadde sin
tomme definert i forhold til den engelske yard. Denne definisjonen ble vedtatt
for Canada. USA, derimot, fortsatte å bruke sin tidligere definisjon, US survey
inch, som er definert slik at 1 meter er 39,37 tommer. 1 survey inch blir dermed
ca. 25,4000508001016002032004(...) mm, eller 1,000002000004000008(...)
internasjonale tommer.



https://no.wikipedia.org/wiki/Portugals_herrelandslag_i_fotball

Portugals herrelandslag i fotball er det nasjonale fotballaget til Portugal, og
dette landslaget blir administrert av Portugals fotballforbund. Det portugisiske
fotballforbundet ble stiftet i 1914, og de ble medlem av FIFA i 1923.
Nasjonalstadion er Estadio Nacional i Lisboa, men landskampene sprer seg over
hele landet. Kallenavnet er «A Selecção das Quinas», som spiller på
våpenskjoldet til Portugal.

Portugal har deltatt i seks VM-sluttspill. De begynte ikke bra, og de
kvalifiserte seg ikke til VM før i 1966, da de til gjengjeld kom til
semifinalen, og til slutt endte på tredjeplass. De dukket opp igjen i 1986, og
fra og VM i 2002 har de alltid kvalifisert seg. I EM-sammenheng ble Portugal med
for første gang i 1984, og siden har de vært med fra og med 1996 og utover.
Portugal har et sølv fra EM på hjemmebane i 2004. I 2016 Vant Portugal sitt
første EM etter å ha slått ut Frankerike 1-0 på ekstraomganger, da Éder skårer
etter 109 minutter.

Portugals historie er en historie om et lag som ikke leverte og om en håndfull
stjerner som hevet laget. Særlig er spillere som Eusébio, Luis Figo og Cristiano
Ronaldo viktige brikker i et landslag som aldri helt har fått det til - med
unntak av 1966 og 2004. I tillegg er det en historie om et landslag og en
forballføderasjon som ikke alltid jobber på lag.

Fotball dukket opp i Portugal i andre halvdel av 1800-tallet, og den første
bekreftede fotballkampen ble spilt i 1888.. I 1910 ble Lisboas fotballforening
dannet, og den 31. mars 1914 ble Portugals Fotballføderasjon stiftet under
navnet «União Portuguesa de Futebol» («Den portugisiske fotballunion»).
Navnebyttet kom i 1926. Hensikten med unionen og senere føderasjonen var å skape
nasjonale fotballturneringer. Det fikk de til i 1922, da Campeonato de Portugal
ble introdusert. Turneringen var en tradisjonell utslagscup. Portugal ble
provisorisk medlem av FIFA i 1914 og formelt i 1923.

I 1921 hadde Portugal sin første landskamp, da de møtte Spania. Spania var
sølvmedaljevinnere fra OL i 1920, mens Portugal ikke engang hadde en cup, langt
mindre en liga. Kampen ble spilt 18. desember i Madrid, og endte med 1-3-tap.
Tapet var kanskje ikke overraskende, men det var det første av flere. I 1922
møttes de igjen i Lisboa, og da tapte de 1-2. Entusiastiske fans av Portugal ble
skuffet over de mange tapene for den større naboen i øst. Det var først da de
mtte en annen motstander, Italia, at den første seieren kom. Kampen ble spilt på
Estádio do Lumiar (må ikke forveksles med Estádio da Luz). Deres andre seier kom
hjemme mot Frankrike, som de slo 4-0 etter å ha tapt 2-4 mot dem borte.

Portugal meldte seg på til OL i 1928. De begynte med å møte Chile i en forrunde
som bare de to hadde. Portugal vant 4-2. I første runde møtte de Jugoslavia.
Jugoslavia var sterkt varierende, og Portugal slo dem 2-1 etter scoring på
overtid. Det betydde en av kvartfinalene besto av to overraskelseslag, de og
Egypt hadde kommet mye lenger enn mange hadde antatt. Det ble imidlertid stopp
for Portugal, som kom under 0-2 tidlig og bare lyktes å score et reduseringsmål.

Ettersom OL i 1928 var gjenstand for diskusjoner mellom FIFA og IOC om hva som
krevdes for å være profesjonelle, fikk OL stadig mindre betydning, og dessuten
var øvelsen droppet under OL i St. Louis. I stedet dukket VM opp i 1930. Det var
ingen kvalifisering til dette, bare invitasjon, men Portugal ble ikke invitert.
I stedet spilte de kvalifisering til VM i 1934. Kvalifiseringen besto av to
kamper mot Spania, hjemme og borte. Borte tapte de hele 0-9, mens de hjemme
tapte «bare» 1-2. I kvalifiseringen til VM i 1938 var Spania ute på grunn av
borgerkrig. I stedet skulle Portugal først møte Sovjetunionen, men de trakk seg.
Portugal møtte i stedet Sveits på nøytral bane i Milano, men tapte 1-2.

I 1947 lyktes Portugal for første gang å slå Spania, om enn i en
vennskapslandskamp. I 1950 var Spania også tilbake i kvalifisering til
mesterskap, og Portugal møtte dem igjen. Spania vant hjemme 5-1, mens Portugal
greide 2-2 i Portugal. Spania var kvalifisert. Ettersom VM i Brasil var langt
unna og mange land hadde mange utgifter etter andre verdenskrig, var det flere
lag som trakk seg. Portugal fikk derfor tilbudet om å dra, men takket nei. Neste
kvalifisering slapp Portugal Spania, og møtte i stedet Østerrike og Danmark.
Danmark, som holdt seg til amatørtolkningen av landslag, trakk laget sitt.
Portugal tapt hele 0-9 mot Østerrike borte, men siden målforskjell ikke var med
før kvalifiseringen til VM i 1970, måtte Portugal bare slå Østerrike hjemme og
sikre en tredje, nøyral kamp (dette skjedde med Tyrkia, som slo Spania knepent
hjemme etter å ha tapt 1-4 borte). Det endte imidlertid 0-0, og Østerrike gikk
videre.

I kvalifiseringen til VM i 1958 var Portugal i en gruppe med tre lag, og for
første gang, etter Sovjetunionen i 1938 og Danmark i 1954, var alle tre med. De
to andre var Italia og Nord-Irland. Portugal startet med uavgjort mot
Nord-Irland hjemme, før de tapte 0-3 mot Nord-Irland borte. Deretter slo de
Itali 3-0 hjemme, deres første seier i kvalifisering, og tapte 0-3 i Italia. Det
holdt til sisteplass i en gruppe der Nord-Irland som første og hittil (per 2016)
eneste lag har hindret Italia å spille i VM.

I 1958 startet også kvalifiseringen til EM i 1960. Portugal møtte først
Øst-Tyskland, og vant 2-0 borte og 3-2 hjemme. Neste utfordrer var Jugoslavia.
Portugal vant 2-1 hjemme, men tapte hele 1-5 borte, og røk ut av
kvalifiseringen.

Heller ikke kvalifiseringen til VM i Chile ble noen suksess. Riktignok begynte
Portugal sterkt med hele 6-0 hjemme mot Luxembourg og hederlige 1-1 hjemme mot
England, men borte mot Luxembourg kom de under hele 0-3 etter hat trick av Ady
Schmit. De reduserte til 1-3 ved debutanten Eusébio, men 1-4 kom rett etterpå,
og kampen endte 2-4. Det ble også bortetap for England, og Portugal endte på
andreplass i gruppen der bare vinneren kvalifiserte seg. I kvalifiseringen til
EM i 1964 møtte Portugal Bulgaria. Begge kampene endte 3-1, og en tredje kamp
ble spilt på nøytral grunn for å kåre vinner - som ble Bulgaria - 1-0.

Kvalifiseringen til VM i 1966 virket ikke særlig enkel. De møtte finalist fra
forrige VM, Tsjekkoslovakia, dyktige Romania og underdogs Tyrkia. Imidlertid var
det særlig en spiller som skinte, Eusébio. Han scoret tre mål da Portugal slo
Tyrkia 5-1 hjemme, vinnermålet da de slo Tyrkia 1-0 borte, vinnermålet da de slo
Tsjekkoslovakia 1-0 borte og begge målene da de slo Romania 2-1 hjemme. Ettersom
Portugal ble kvalifisert etter at Tsjekkoslovakia slo Romania hjemme, spilte
Portugal for halv maskin og fikk 0-0 hjemme mot Tsjekkoslovakia og tapte 0-2
borte for Romania.

Portugal ble for første gang kvalifisert til VM. I England havnet de i gruppe
med Ungarn, Brasil og Bulgaria. Ungarn var finalist senest i 1954, men etter
oppstanden i Ungarn i 1956, mistet de mange spillere. Brasil var regjerende
mester med spillere som Pelé og Garrincha, og Bulgaria hadde slått ut Portugal
før.

Portugal begynte mot Ungarn, og vant 3-1, med blant annet et mål av José Augusto
Torres. Torres og Eusébio scoret hver sin gang for Portugal da de slo Bulgaria
2-0. Brasils Pelé hadde fått hard motstand av Bulgarias forsvar, og spilte ikke
da de overraskende tapte 1-3 mot Ungarn. Det betydde at Ungarn måtte slå
Bulgaria for å gå videre, mens Brasil måtte vinne mot Portugal. Portugal hadde
greid seg med uavgjort. Oppgjøret mellom den tidligere kolonimakten og den
tidligere kolonien ble ikke pent. Enda han ikke var skadefri, tok Brasil ut Pelé
til denne kampen. Portugals forsvar ga ham imidlertid så brutal behandling at
mange mente at det var en skandale at flere, især Joao Morais ikke ble utvist.
Eusébio ble tomålsscorer og Portugal vant 3-1 og sendte Brasil ut.

Portugal møtte Nord-Korea i kvartfinalen. Nordkoreanerne hadde overrasket ved å
slå ut Italia i gruppespillet, men ellers hadde de 0-3 mot Sovjetunionen og 1-1
etter at de utliknet to minutter før overtid mot Chile. Nord-Korea hadde ikke
for vane å score mange mål i dette VM, men i løpet av de første 25 minuttene
ledet de hele 3-0 mot Portugal. Imidlertid våknet Eusébio, og scoret to mål før
og to mål etter pause slik at Portugal ledet 4-3. Et siste mål ble også scoret
slik at Portugal vant 5-3.

I semifinalen møtte de et annet formlag med tøffe stoppere, England. Kampen ble
tett, men England vant 2-1 etter at de satte inn 2-0 i det 80. minutt og Eusebio
scoret på straffe to minutter senere. Portugal endte derfor i bronsefinalen, der
de møtte Sovjetunionen. Portugal vant 2-1 med Torres som matchvinner. Eusébio
ble toppscorer med hele 9 mål, om enn fire av dem var på straffespark. Ni mål er
det fjerde beste resultatet for en toppscorer i VM, bak Just Fontaine (13,
1958), Sándor Kocsis (11, 1954) og Gerd Müller (10, 1970).

Portugals neste kvalifisering var til EM i 1968. Motstanden virket overkommelig,
de møtte Bulgaria, Sverige og Norge. Portugal tok ledelsen både hjemme og borte
mot Sverige, men hjemme tapte de 1-2 og borte ble det 1-1. Borte mot Norge ble
det seier 2-1 med begge mål av Eusébio. Hjemme mot Norge ble det også 2-1-seier.
Mot Bulgaria gikk det ikke så bra: de tapt 0-1 borte og dermed var det ikke
mulig å kvalifisere seg. Hjemme ble det 0-0.

Det ville seg ikke heller i påfølgende VM-kvalifisering. Til tross for at
Portugal møtte overkommelig motstand i Romania, Sveits og Hellas, gikk det ikke
særlig bra. Første kamp vant de 3-0 i Portugal mot Romania, men allerede andre
kamp gikk dårlig - 2-4 borte mot Hellas. Dette ble fulgt av 0-2 hjemme mot
Sveits, 2-2 hjemme mot Hellas, 0-1 borte mot Romania og 1-1 borte mot Sveits.
Portugal endte sist i en gruppe som ble avgjort i Romania, der Romania greide
uavgjort mot Hellas og kvalifiserte seg på bekostning av grenerne.

EM var fortsatt uutforsket territorium for Portugal. Kvalifiseringsgruppen til
EM i 1972 besto av Portugal, Danmark, Skottland og Belgia. Portugal slo det
fortsatt amatørfokuserte Danmark 1-0 i København, men tapte 0-3 for Belgia
borte. Deretter vant de 2-0 hjemme mot Skottland og hele 5-0 hjemme mot Danmark.
Imidlertid ble det skjebnesvangert i Skottland, der Portugal tapte 1-2. I den
siste kampen måtte Portugal vinne med to mål for å gå forbi Belgia, men
belgierne tok ledelsen, og kampen endte 1-1.

Kvalifiseringen til VM i Vest-Tyskland i 1974 var heller også et skritt i riktig
retning vekk fra kvalifiseringen til 1970-VM. Portugal spilte mot Nord-Irland,
Bulgaria og Kypros. Tap borte for Bulgaria og for mange uavgjort, inkludert
begge mot Nord-Irland og mot Bulgaria hjemme medførte at Portugal endte på
andreplass i gruppen, tre poeng bak Bulgaria. Portugal hadde i det minste vist
at de nesten holdt nivået.

To ting av betydning skjedde mellom kvalifiseringen til VM i 1974 og EM i 1976.
I 1973 la Eusébio opp, og dermed var symbolet på det store eventyret i 1966
borte. I 1974 ble den fredelige nellikrevolusjonen gjennomført. I kjølvannet av
revolusjonen og en påfølgende nasjonal identitetskrise ble klubbfotballen
viktigere enn landslaget. Dette problemet, som også nabolandet opplevde,
medførte desto mindre tro på landslaget.

Portugals neste kvalifisering ble bare brukbar. De møtte en annen fallen storhet
fra 1966, England, og også Tsjekkoslovakia og Kypros. En hederlig 0-0 borte mot
England ble fulgt av en ydmykende 0-5 mot Tsjekkoslovakia borte. Deretter ble
det 2-0 borte mot Kypros. De tre hjemmekampene endte 1-1 mot Tsjekkoslovakia og
England og 1-0 mot Kypros. Igjen var det for mange uavgjortkamper for Portugal.
Laget endte på tredjeplass, bare to poeng bak vinner og til slutt europamester
Tsjekkoslovakia, men med langt dårligere målforskjell.

Enda klubbfotballen ble viktigere enn landslaget, ble ikke klubbfotballen en
suksess i perioden. En semifinale i cupvinnercupen i 1980-81 var beste
plassering, i tillegg til noen kvartfinaler i serievinnercupen og UEFA-cupen.

Neste kvalifisering var heller ingen større opplevelse. mot Polen, Kypros og
Danmark var det først og fremst Polen som var motstanderen. Kampen dem imellom
ble avgjort med en gang da Portugal tapte hjemme mot dem. Hjemme- og borteseier
mot Danmark og borteseier mot Kypros gjorde at Portugal var fire poeng bak Polen
da de to møttes i Polens siste kamp. Dersom Portugal slo Polen borte og vant
hjemme mot Kypros, ville de ha like mange poeng som polakkene. Imidlertid måtte
de ta inn 11 måls bedre målforskjell. Ettersom Portugal bare lyktes å spille
uavgjort mot Polen, ble hjemmekampen mot Kypros betydningsløs. Portugal vant den
likevel 4-0.

Portugal møtte i kvalifiseringen til EM i 1980 flere gamle kjente. Belgia,
Østerrike, Norge og Skottland. Det begynte bra for Portugal. En brukbar 1-1
hjemme mot et Belgia som selv hadde hjemmeuavgjort mot det svakeste laget,
Norge, ble fulgt opp av borteseier av Østerrike og hjemmeseier mot Skottland og
borteseier mot Norge. Imidlertid røk det med bortetap for Belgia og hjemmetap
for Østerrike, bare med hjemmeseier over Norge innimellom. Portugal avsluttet en
svak andre halvdel av kvalifiseringen med hele 1-4 mot Skottland borte.

De ble ikke kvitt Skottland i neste kvalifisering, og også Nord-Irland kom med i
tillegg til Sverige og Israel. Etter en god 0-0 borte mot Skottland ble resten
av kvalifiseringen slik at de vant hjemme, bortsett fra tap for Sverige, og
tapte borte - inkludert mot bunnlaget Israel. Dette gjorde at Portugal endte
nest sist i gruppen.

Portugal kom i gruppe med Polen, Sovjetunionen og Finland i neste kvalifisering.
Polen hadde vært gode i tre VM på rad, med bronse fra forrige VM. Sovjetunionen
hadde levert en brukbar innsats i 1982, der nettopp Polen so dem ut. Finland
hadde lite å vise til. Portugal begynte med 2-0 borte mot Finland, før de noe
overraskende vant 2-1 hjemme mot Polen. De kom raskt ned på jorden med hele 0-5
mot Sovjetunionen borte. De tok raskt hevn med 5-0 hjemme mot Finland før de slo
Polen borte og Sovjetunionen borte, begge 1-0. Dermed var Portugal kvalifisert
til sitt første EM og sitt andre mesterskap.

EM ble arrangert i Frankrike, og Portugal ble plassert i gruppe med regjerende
europamester Vest-Tyskland, Spania og Romania. Portugal begynte med en målløs
kamp mot Vest-Tyskland, før de spilte uavgjort mot Spania og slo Romania 1-0.
Portugal gikk dermed videre på bekostning av Vest-Tyskland og Romania. I
semifinalen møtte Portugal vertslandet i en veldig tett kamp. Frankrike tok
ledelsen i første omgang, Portugal utliknet i andre. Portugal tok ledelsen i
første ekstraomgang, Frankrike utliknet i andre, og i nest siste spilleminutt
scoret Michel Platini og sendte Portugal ut.

Portugals fremgang i EM i 1984 gjorde at de ble levnet større sjanser til å
kvalifisere seg til VM i 1986. De møtte Vest-Tyskland, Sverige, Tsjekkoslovakia
og Malta. Portugal begynte med borteseier mot Sverige og hjemmeseier over
Tsjekkoslovakia, men tapte overraskende hjemme mot Sverige i neste kamp.
Deretter vant de borte mot Malta, men tapte 1-2 hjemme mot Vest-Tyskland. Den
25. september 1985 ble det tett da Sverige lyktes å spille uavgjort mot
Vest-Tyskland mens Portugal tapte borte mot Tsjekkoslovakia. Portugal slo Malta
hjemme, men de var avhengig av hjelp fra Tsjekkoslovakia samtidig som de måtte
slå Vest-Tyskland borte. Sverige tok ledelsen mot Tsjekkoslovakia etter bare
seks minutter, men et selvmål og et tsjekkisk mål gjorde at det ble tap for
skandinavene. Portugal, med ny trener i den gamle storscoreren José Augusto
Torres, lyktes på sin side å slå Vest-Tyskland borte. Dermed var Portugal
kvalifisert som nest beste lag i gruppen. Det var også første gang et lag hadde
slått Vest-Tyskland i kvalifiseringssammenheng noensinne.

I VM i 1986 havnet Portugal i gruppe med Enlgand, Polen og Marokko. De havnet
også i en klønete situasjon. Etter at Portugal slo England i første kamp, gikk
spillerne ut i streik. Bakgrunnen for skandalen var komplisert. Det begynte med
at spilleren Antonio Veloso skulle ha testet positivt på stereoider. Veloso ble
kastet ut av laget før ryktet ble bekreftet. I tillegg var det stor irritasjon
overfor fotballføderasjonen, som spillerne mente tok mesteparten av prispengene
og forlangte at spillerne skulle stille opp på reklamestunts som ikke var
godkjent - i tillegg til at boligene de var innkvartert i ikke holdt mål.

Resultatet av dette ble at verken Portugals Fotballføderasjon eller spillerne
kom særlig pent ut av det. Det kom frem at fotballføderasjonen hadde tatt de
billigste reisene, som inkluderte to mellomlandinger, at det ikke var noe
sikkerhet på hotellet, at media fabrikerte historier, at laget landslaget skulle
trene med holdt et svært dårlig nivå og flere andre utfordinger. Torres gikk
etter denne situasjonen.

Flere spillere ble suspendert etter VM, som endte etter gruppespillet, da
Portugal tapte for både Polen og Marokko. Fenomenet ble oppkalt etter stedet de
trente på, Saltillo, og begrepet «Saltillo» brukes fortsatt om dårlig styring i
Portugal.

I kvalifiseringen til VM i 1990 var Portugal nærmere. I gruppe med kjenninger
som Belgia, Sveits, Luxembourg og Tsjekkoslovakia var Portugal nære med uavgjort
hjemme og tap borte mot Belgia og Tsjekkoslovakia og seier i de andre kampene.
Portugal viste at de vant kampene de skulle vinne, men lyktes ikke mot den beste
motstanden.

Portugal fortsatte å være det beste ikke-kvalifiserte laget i neste
kvalifisering, der de var bedre enn Finland, Hellas og Malta, men ikke holdt mot
regjerende europamester Nederland. Portugal slo faktisk Nederland hjemme, men de
tapte borte mot Hellas, og med uavgjort mot Finland hjemme og tap borte mot
Nederland, holdt det akkurat ikke. Portugal var denne gangen på nivå med det
beste laget, men var ikke like god gjennom hele kvalifiseringen.

Kvalifiseringen til VM i 1994 ble enda jevnere. De to beste gikk videre, og med
Skottland, Malta, Estland, Italia og Sveits hadde Portugal en outsider-sjanse.
Problemet til Portugal denne gangen var at de tapte begge gangene for Italia,
Sveits slo og spilte uavgjort mot Italia og Portugal slo og spilte uavgjort mot
Sveits. Til sammen medførte dette at Portugal endte på 14 poeng, mens Sveits
(15) og Italia (16) gikk videre. Portugals målforskjell hadde også blitt noe
bedre, men fortsatt var ikke den iberiske nasjonen en målgarantist.

Ikke alt var håpløst for Portugal. Under U20-VM i 1989 vant Portugal
mesterskapet og introduserte nye spillere som Fernando Couto] og João Vieira
Pinto. I 1991 vant de igjen, da med spillere som Luís Figo og Rui Costa.

Disse fire spillerne markerte seg allerede i neste kvalifisering, der de møtte
Irland, Nord-Irland, Østerrike, Latvia og Liechtenstein. Rui Costa scoret
Portugals første mål i kvalifiseringen til EM i 1996 da Portugal vant 2-1 borte
mot Nord-Irland. Figo og Vieira Pinto scoret også, Pinto to ganger, da Latvia
ble slått 3-2. Figo scoret kampens eneste mål da Portugal slo Østerrike 1-0
hjemme. Deretter ble Liechtenstein ødelagt 8-0 før Portugal tapte sin første og
eneste kamp - borte mot Irland. Portugal hentet seg inn og gikk opp til 3-0
etter 20 minutter hjemme mot Latvia, men bortelaget kjempet seg inn og reduserte
to ganger. Deretter ble igjen Liechtenstein et nummer for lite og tapt 0-7 for
ibererne. Portugal hadde deretter to uavgjortkamper, hjemme mot Nord-Irland og
borte mot Østerrike. Dette betydde at om Irland vant 6-0 borte mot Portugal,
ville de gå forbi. I stedet vant Portugal komfortabelt 3-0 og ble klare
gruppevinnere.

I EM i England ble Portugal plassert i gruppe med regjerende europamester
Danmark, med Kroatia og med Tyrkia. Portugal begynte med uavgjort 1-1 mot
Danmark, før de slo Tyrkia 1-0. Kroatia var allerede videre med to seire av to
mulige, mens Portugal i teorien kunne tas igjen av Danmark. Portugal fjernet
enhver sjansefor skandinavene ved å slå Kroatia hele 3-0. I kvartfinalen møtte
de Den tsjekkiske republikk, som de tapte 0-1 for.

Neste kvalifisering var til VM i 1998. Portugal kom i en tøff gruppe med
Tyskland, Ukraina, Armenia, Albania og Nord-Irland. Det begynte ikke bra for
Portugal. Målløst mot Armenia borte ble fulgt av at de utliknet borte mot
Ukraina bare for å slippe inn 1-2 med to minutter igjen å spille. 3-0 borte mot
Albania hjalp litt, og det ble fulgt opp med 1-0-seier hjemme mot Ukraina.
Deretter ble det igjen uavgjortkampene som ødela. Først 0-0 hjemme mot Tyskland,
så samme resultat borte mot Nord-Irland. Seier hjemme mot Albania og Armenia var
forventet, og en god 1-1 borte mot Tyskland viste at de holdt nivået. Det ble
også hjemmeseier mot Nord-Irland. Imidlertid endte de ett poeng bak Ukraina på
andre og tre bak Tyskland. Portugal måtte vente på sin første VM siden
Saltillo-affæren.

I kvalifiseringen til EM i 2000 gikk ting bedre. Gruppen besto av dem, Romania,
Ungarn, Slovakia, Aserbajdsjan og Liechtenstein. På papiret var dette en langt
mer overkommelig gruppe, og Portugal startet bra med 3-1 borte mot Ungarn.
Deretter gikk det litt i stå med hjemmetap for Romania. Deretter kom tre målrike
kamper: 3-0 borte mot Slovakia, 7-0 hjemme mot Aserbajdsjan og 5-0 borte mot
Liechtenstein. Det ble mer edruelige 1-0 hjemme mot Slovakia før Liechtenstein
ble slått hele 8-0. Borte mot Aserbajdsjan holdt det på å gå galt, men Figo
utliknet i siste spilleminutt til 1-1. Kvalifiseringsfinalen mot Romania endte
1-1, og deretter vant Portugal 3-0 hjemme mot Ungarn. Dermed endte Portugal på
andreplass i gruppen. Portugal ble beste toer, og gikk dermed rett videre til
EM.

I EM ble de plassert i gruppe med gruppevinneren Romania, England og Tyskland. I
utgangspunktet en vanskelig gruppe, men verken England eller Tyskland holdt
nivået fra forrige EM. Portugal vant 3-2 over England med Nuno Gomes som
matchvinner. Mot Romania sto det 0-0 til Costinha scoret fire minutter på
overtid, og Portugal vant hele 3-0 mot Tyskland. I kvartfinalene møtte Portugal
Tyrkia og vant 2-0 takket være to mål av Nuno Gomes. Nuno Gomes scoret også
ledermålet til Portugal i semifinalen mot Frankrike, men Frankrike utliknet og
vant på golden goal i ekstraomgangene. Dermed hadde Portugal fått sin andre
bronse.

Kvalifiseringsgruppen til VM i 2002 besto av tre gode lag, Irland, Portugal og
Nederland, og tre på papiret svake lag, Kypros, Estland og Andorra. Portugal
vant først 3-1 over Estland borte før det ble 1-1 hjemme mot Irland. Portugal
markerte seg med 2-0 borte mot Nederland, og hadde 7 av 9 poeng. En helt grei,
men ikke imponerende, 3-0 over Andorra ble fulgt av et tett hjemmeoppgjør mot
Nederland, der nederlenderne ledet 2-1 til godt på overtid, da Portugals Figo
scoret på straffe. Også borte mot Irland ble det uavgjort, da 1-1, mens Portugal
vant resten av kampene komfortabelt. Portugal og Irland kom på de to øverste
plassene, men Portugal hadde best målforskjell. Irland møtte Iran i play-off og
vant sammenlagt.

Dermed var Portugal tilbake i VM for første gang siden 1986. Dessverre var
Portugal ikke ferdig med Saltillo-affæren, og anklager om shopping, dårlige
forhold og uprofesjonell innstilling dukket igjen opp. Portugal startet med 2-3
mot USA, før de slo Polen hele 4-0. Mot Sør-Korea spilte Portugal stygt, skaffet
seg to røde kort, var ufine mot dommeren og tapte til slutt 0-1. Det stygge
spillet, som også inkluderte et gult kort, dukket opp igjen fire år senere. I
2002. derimot, var Portugal ute på en enda mindre imponerende måte enn i 1986.

Luiz Felipe Scolari tok over for Portugal etter VM. Hans periode ble preget av
4-3-3 eller 4-2-3-1 og angrepsorientert spill med fokus på å dominere kamper.
Kanskje viktigere var hans evne til å få et landslag som på ingen måte hadde
framstått verken som imponerende eller som et lag til å bli begge deler. Scolari
sa selv at da han ba spillerne tenke på landslaget som en lastebil og spurte
hvilken rolle alle hadde, endte han opp med fire sjåfører og ikke nok hjul. Seks
måneder senere hadde han to sjåfører og nok hjul. I forfølgelsen av det valgte
Scolari flere ganger ikke å ta med, eller å ta med og ikke bruke, stjerner han
mente manglet lagfølelsen til landslaget.

Portugal slapp å kvalifisere seg til EM i 2004, ettersom de var verter. De kom i
gruppe A med Spania, Russland og Hellas. Portugal tapte mot Hellas i
åpningskampen med 1-2 etter at Cristiano Ronaldo scoret trøstemålet på overtid.
Portugal hentet seg inn og vant 2-0 over Russland og 1-0 over Spania. Dermed ble
Portugal gruppevinner. I kvartfinalen møtt Portugal igjen England. Nå ble
oppgjøret jevnt, og gikk til straffesparkkonkurranse, som Portugal vant. I
semifinalen møtte Portugal Nederland, og vant 2-1 etter mål av Ronaldo, Maniche
og et selvmål. I finalen møtte Portugal Hellas i en kamp som endte 1-0 til
gjestene. Dermed fikk Portugal sitt første sølv.

Kvalifiseringen til VM i 2006 så mer enn overkommelig ut. Russland, Slovakia,
Estland, Luxembourg og Liechtenstein var motstanderne. Etter 2-0 borte mot
Latvia og 4-0 hjemme mot Estland, kom en av de store overraskelsene i
kvalifiseringen. Portugal ledet 2-0 til pause borte mot Liechtenstein, men slapp
inn to mål etter pause, og kampen endte 2-2. Portugal tok affære og vant hele
7-1 hjemme mot Russland. Etter 5-0 borte mot Luxembourg fikk Portugal sin andre
uavgjort, da borte mot Slovakia. De møttes også i Portugal, der hjemmelaget vant
2-0. Ronaldo ble eneste målscorer i 1-0-seieren borte mot Estland, før det ble
6-0 hjemme mot Luxembourg. I Russland spilte hjemmelaget og Portugal uavgjort
0-0. Hjemme i Portugal kom hjemmelaget seg over et tidlig baklengsmål mot
Liechtenstein og snudde til 2-1. Den siste kampen endte 3-0 hjemme mot Latvia.

Portugal var soleklar gruppevinner, og var dermed for første gang i sitt andre
VM på rad. De kom i en svært overkommelig gruppe som i tillegg til dem besto av
Mexico, Iran og Angola. Akkurat som 40 år tidligere, møtte Portugal en tidligere
koloni, nå Angola. De vant 1-0. Mot Iran ble det 2-0 etter mål av Deco og
straffemål av Ronaldo. I gruppefinalen mot Mexico scoret Maniche og Simão
Sabrosa hvert sitt mål i en 2-1-seier.

Dermed var Portugal videre til utslagsspillet i VM, igjen for første gang siden
1966. Det neste laget de møtte var Nederland, som de slo 2-1 i 2004. Dette var
imidlertid en helt annen kamp. Kamen ble så hard og tøff, med to spillere på
hvert lag som fikk to gule kort og dermed marsjordre og 8 andre som fikk gult,
at kortene, og dommeren, tok over fokus i en kamp som er blitt kalt «Slaget om
Nürnberg». Maniche greide å score kampens eneste mål etter 23 minutter, tre
minutter etter at han fikk sitt gule kort.

Neste oppgjør var England, og også her var et rødt kort i fokus etter at
Cristiano Ronaldo ble anklaget for å prøve å påvirke dommeren til å gi
lagspiller på Manchester United Wayne Rooney et rødt kort. Rooney ble utvist, og
Ronaldo blunket til benken til Portugal, noe som man antar kan ha kostet ham
utmerkelsen «Årets unge spiller». Kampen gikk igjen til straffesparkkonkurranse,
og igjen var Portugal bedre enn England. I semifinalen møtte Portugal Frankrike,
og tapte 0-1 etter straffemål av Zinedine Zidane. Bronsefinalen gikk mot
vertslandet Tyskland, og Portugal tapte 3-1 med reduseringsmålet til Portugal
bare minutter før slutt. Dette ble Figos siste mesterskap.

Portugal hadde to medaljer på to forsøk under Scolari, og de framsto mer som et
lag. Scolari hadde fått landet til å flagge med det portugisiske flagget og være
stolt av landslaget. Det var derfor en optimisme da Portugal gikk inn i
kvalifiseringen til EM i 2008. De kom i gruppe med Belgia, Finland, Polen,
Serbia, Finkand, Kasakhstan, Armenia og Aserbajdsjan.

Foran EM i Sveits og Østerrike hadde Portugal lavere forventninger både etter
kvalifiseringen og vennskapskamper der de ikke imponerte stort. I EM kom de i
gruppe med Tyrkia, Den tsjekkiske republikk og arrangørlandet Sveits. Portugal
begynte med å slå Tyrkia 2-0, med mål blant annet av Pepe, som nylig byttet
nasjonalitet fra Brasil. Deretter slo de Den tsjekkiske republikk 3-1, men tapte
0-2 for Sveits. Den siste kampen hadde ingen betydning for Portugal, som sparte
flere spillere, som Petit, Ronaldo, Simão og kapteinen Nuno Gomes. I stedet fikk
en ung Nani prøve seg.

I utslagskampene møtte Portugal Tyskland. Tyskerne gikk raskt opp i 2-0 før Nuno
Gomes reduserte til 2-1, som sto seg til pause. Det ble 3-1 til Tyskland, og
enda innbytteren Hélder Postiga satte inn 2-3 mot slutten, ble det ikke flere
mål. Portugal var dermed ute.

Scolari hadde allerede sagt at han skulle ta over som hovedtrener for Chelsea
FC. Hans ettermæle er delt. På den ene siden fikk han Portugal opp mot toppen,
fikk spillerne til å spille sammen som et lag og fikk landet til å støtte
landslaget, på den andre var han vanskelig å ha med å gjøre for pressen, han
virket ikke å ha gode taktiske løsninger i avgjørende kamper (Hellas i 2004,
Frankrike i 2006 og Tyskland i 2008), og det virket som om han bestemte seg for
spillere på personlig preferanse i stedet for form.

Det var imidlertid vanskelig å følge opp innsatsen til Scolari. Ny trener ble
Carlos Queiroz, som også hadde vært trener i 1991-1993 og ikke lyktes å
kvalifisere Portugal. Han startet kvalifiseringen til VM i 2010 bra med 4-0
borte mot Malta. Hjemme mot Danmark ble det en spennende kamp der Portugal ledet
1-0 til de siste 6 minuttene av normal tid. Danmark utliknet etter 84 minutter,
Portugal tok ledelsen på straffe to minutter senere og Danmark scoret to mål,
ett godt på overtid, og vant 3-2. Portugal fulgte opp med tre 0-0-kamper: Borte
mot Sverige, hjemme mot Albania og hjemme mot Sverige. Allerede etter 0-0 mot
Albania var folk skeptiske til Queiroz og landslaget.

Portugal slo Albania borte 2-1, men fortsatte med 1-1 borte mot Danmark, der det
var Portugals tur til å utlikne mot slutten av kampen. Hjemmeseier mot Ungarn
1-0 var tre poeng, men fortsatt var ikke Portugal et særlig målscorende lag. Det
gikk bedre mot slutten med 3-0 hjemme mot Ungarn og 4-0 hjemme mot Malta, og det
holdt til en andreplass bak Danmark. Sverige var ett poeng bak dem, og Portugal
hadde ikke imponert. Andreplassen ga kvalifiserinsspill, og Portugal ble trukket
mot Bosnia og Herzegovina. Portugal vant begge kampene 1-0.

Under VM i Sør-Afrika endte Portugal i gruppe med Elfenbenskysten, Brasil og
Nord-Korea. Mot de afrikanske motstanderne endte det 0-0, med Ronaldos skudd i
stolpen som det nærmeste mål. Portugal møtte deretter Nord-Korea, og vant
overlegent 7-0. I siste kamp, gruppefinalen mot Brasil, var utgangspunktet slik
at Brasil allerede var videre, og at Portugal selv med et beskjedent tap
sannsynligvis var det, ettersom de hadde så god målforskjell på Elfenbenskysten.
Kampen endte 0-0, og begge lagene gikk videre. Selve kampen var ikke voldsomt
spennende, og det var få angrep fra begge lag.

I sekstendeslfinalen møtte Portugal Spania, og tapte 0-1 etter at David Villa
scoret kampens eneste mål. Portugal ble anklaget for ikke å ha levert en særlig
god offensiv innsats, selv etter at de lå under 0-1, og Cristiano Ronaldo svarte
«Spør Queiroz» da han ble spurt om hvorfor Portugal var så lite angrepsvillige.

Der flere i Portugal var skuffet over innsatsen utover 7-0, var Portugals
Fotballføderasjon (PFP) fornøyd, og de ga en bonus til Queiroz for
innsatsen.<ref="que">Carlos Queiroz's Portuguese language problems - When
Saturday Comes, september 2010, hentet 29. mai 2016</ref> Det kom imidlertid
fram at Queiroz hadde motarbeidet anti-dopingarbeid. Etter en høring, kom
fotballforbundet til at Queiroz ble utestengt i de to første kampene i
EM-kvalifiseringen. Det ble senere flere kamper.

Portugal begynte disse kampene med 4-4 hjemme mot Kypros, før de tapte borte mot
Norge etter at Erik Huseklepp scoret kampens eneste mål. Enda Queiroz var
utestengt, ble han holdt ansvarlig. To dager etter tapet, 9. september,
bekreftet PFP at kontrakten med Queiroz var hevet, og da ble det nevnt at bare
minimumskravet var nått i VM.

PFP prøvde å få José Mourinho til å bli midlertidig trener, men han takket nei
med bakgrunn i at han ikke kunne løses fra kontrakten, engang midlertidig, med
Real Madrid. I stedet ble Paulo Bento ny landslagssjef.

Hans ilddåp var hjemme mot Danmark. Portugal vant 3-1 mot på forhånd den største
utfordreren i gruppen. De fortsatte med å slå Island 3-1 borte og så Norge 1-0
hjemme. Deretter vant de 4-0 borte mot Kypros og så 5-3 hjemme mot Island. Der
kritikken tidligere hadde gått på at Portugal scoret for lite, var situasjonen
markant annerledes nå. Foran siste kamp, i København mot Danmark, var Portugal
nesten sikret andreplassen. Norge måtte ta igjen ni måls målforskjell selv om
Portugal tapte. Om Portugal vant, ble de gruppevinnere. Andreplass betydde
kvalifisering. Portugal tapte 1-2, med redusreringsmålet til Portugal på
overtid. Portugal måtte derfor ut i kvalifisering, igjen mot Bosnia og
Herzegovina. Etter 0-0 borte, vant Portugal 6-2 hjemme og gikk til EM.

Under EM i 2012 i Polen og Ukraina ble Portugal plassert i en tøff gruppe med
Danmark, Tyskland og Nederland - kalt «dødens gruppe» av flere. Portugal begynte
mot Tyskland, og tapte 0-1. Deretter møtte de Danmark i en tett kamp der
Silvestre Varela scoret vinnermålet til Portugal i det 87. spilleminutt, slik at
kampen endte 3-2 til Portugal. Mot Nederland snudde Portugal 0-1 til 2-1 etter
to mål av Cristiano Ronaldo.

I kvartfinalen møtte Portugal Den tsjekkiske republikk og vant 1-0 etter at
Ronaldo igjen ble matchvinner. I semifinalen møtte de et Spania som ikke hadde
imponert i sin kvartfinale mot Frankrike. Kampen dem imellom endte 0-0, og gikk
til straffesparkkonkurranse. Portugal hadde tidligere vært gode på dette, men
her bommet både João Moutinho og Bruno Alves, og dermed ble Portugal igjen slått
ut av Spania.

Portugal var favoritt i gruppe med Russland, Israel, Aserbajdsjan, Nord-Irland
og Luxembourg. Det begynte imidlertid bare helt greit med 2-1 borte mot
Luxembourg, før de vant 3-0 hjemme mot Aserbajdsjan. Så kom en svak periode der
Portugal først tapte borte mot Russland, og så spilte uavgjort hjemme mot
Nord-Irland (1-1) og borte mot Israel (3-3). Portugal hentet seg inn noe med
borteseier 2-0 mot Aserbajdsjan, hjemmeseier 1-0 mot Russland og borteseier 4-2
mot Nord-Irland, med ektre hat-trick av Ronaldo som snudde fra 1-2 til 4-2.

Det ble en nedtur da de også hjemme spilte uavgjort mot Israel. Til tross for
3-0 hjemme mot Luxembourg, ble det andreplass, og igjen måtte Portugal ut i
kvalifisering. De møtte Sverige i en kamp som ble fremstilt som kampen mellom
Cristiano Ronaldo og Zlatan Ibrahimović. Det ble det også. Ronaldo scoret det
eneste målet i Portugal. I Sverige tok Portugal ledelsen fem minutter etter
sidebytte ved Ronaldo, før Ibrahimovíc scoret to mål. Sverige trengte ett mål
til på grunn av innbyrdesregelen, men i stedet scoret Ronaldo to mål og vant
både kvalifiseringen og duellen.

I VM i Brasil kom Portugal i gruppe med Tyskland, USA og Ghana. Portugal begynte
stygt med hele 0-4 mot Tyskland, før de møtte USA. Portugal tok en tidlig
ledelse, men USA snudde, og ledet 2-1 helt til femte overtidsminutt, da Varela
utliknet til 2-2. Mot Ghana var situasjonen den at Portugal måtte vinne, og
helst med flere mål for å veie opp for åpningstapet for Tyskland, mens Tyskland
måtte slå USA i kampen som gikk samtidig. Tyskland slo USA, men med 1-0, og
Portugal vant 2-1 mot Ghana med selvmål og vinnermål av Ronaldo i det 80.
minutt.

Bentos innsats var ikke voldtsomt god i VM, og da de fortsatte i
kvalifsieringsgruppen til EM med hjemmetap for Albania, valgte Bento selv å gå,
noe FPF støttet. Ny trener ble Fernando Santos.

Santos' neste kamp var en bortekamp mot Danmark, der Portugal vant 1-0 etter
scoring av Ronaldo i femte overtidsminutt. Ronaldo ble også matchvinner i
1-0-seieren mot Armenia. Hjemme mot Serbia vant de 2-1 etter at Fábio Coentrão
scoret vinnermålet to minutter etter at Serbia hadde utliknet. Portugal hadde
også en jevn bortekamp mot Armenia, men vant 2-3 etter nok et hat trick av
Ronaldo - denne gangen var målene skilt av sidebytte. Portugal fortsatte på
vinnersporet og slo Albania borte på overtid, nå av Miguel Veloso, før de vant
1-0 hjemme mot Danmark og 2-1 borte mot Serbia. Portugal vant gruppen sin
overlegent, og gikk til EM med sju seire på rad.

Santos har hatt flere treningskamper innimellom og etter kvalifiseringene,
inkludert tap for Frankrike, Bulgaria, Russland og Kapp Verde.

Portugals hjemmebane er Estadio Nacional, som åpnet 10, juni 1944. Stadionet,
som også er en friidrettsstadion og ikke har vært pusset opp grundig siden
innvielsen, brukes stort sett ikke. Portugals landskamper spilles i hele landet.
I kvalifiseringen til EM i 2016 spilte Portugal i Aveiro, Faro, Braga og Lisboa.
Kvalifiseringskampene til VM i 2014 ble i tillegg spilt i Porto og Coimbra. I
kvalifiseringen til EM i 2012 spilte de også i Guimarães.

Portugals drakt har for det meste vært en variant av rød og grønn hjemmedrakt,
der skjorten har vært rød siden begynnelsen. I begynnelsen var buksene hvite, så
ble de grønne frem til 2006, da draktene ble helrøde med gul og grønn kant.
Rødfargen har variert fra klar rød i 1996 til mørkerød i 2002. Bortedraktene har
vært hvite med vekselsvis blå, sort, hvit og grønn bukse. I 2006, 2013 og 2015
hadde de sorte bortedrakter, og i 2016 har de turkise bortedrakter.

Portugal har brukt Nike, Inc. som leverandør siden 1997. Før det hadde de
belgiske Olympic (1994-1997), og før det igjen Adidas.

Portugal har simpelthen hatt kallenavnet «A Selecção» - som betyr
«(lands)laget». De har også hatt kallenavnet «A Selecção das Quinas», det vil si
landslaget til de fem. De fem spiller på våpenskjoldet til Portugal, som har fem
skjold, hver med fem prikker i seg. Dette symboliserer de fem fortene som spilte
en rolle i gjenerobringen av Portugal fra maurerne i 1143.

I motsetning til Spania, har ikke Portugal en like etablert spillestil som
definerer dem. De deler spanjolenes begsistring for å dominere kamper og ha
ballen, men mangler en klart definert spillestil. I stedet er det opptatt av å
vektlegge enkeltspilleres kvaliteter, og slik minner de mer om Brasil. Nettopp
avhengigheten av enkeltspillere er også deres akilleshæl. I de siste
turneringene var svakheten at de var avhengige av enkeltspillere som Ronaldo,
Pepe og João Moutinho.

Vanligvis kjører Portugal en 4-3-3 med en dyp midtbanespiller som også går ned i
forsvaret når det er påkrevet, og med en midtspiss med to aktive kantspillere.
Midstopperne satser gjerne på styrke fremfor fart, mens sidebackene ofte er mer
offensivt orienterte og satser på raske overganger med dobbeltløp med
kantspillerne. Den defensive midtbanespilleren dekker derfor ofte opp for
sidebackene når laget går i angrep. Angrepene er som oftest svært langt ut på
sidene før de går inn, særlig signert Ronaldo eller Nani.

Portugals tre siste landslagstrenere, som alle møttes i VM i 2014, er alle på
sett og vis del av den portugisiske skolen innenfor trenerverdenen, der fysisk,
taktisk, teknisk og mental trening passer sammen, og der det ikke finnes noen
del av treningen som ikke er direkte overførbar på banen. Portugals (per mai
2016) trener Fernando Santos er også opptatt av å forholde seg til det han har:
Da han ble spurt hvorfor laget hans ikke spilte mer offensivt og kreativt,
svarte han om laget at «Skal vi lure oss selv til å tro at sardiner er
hummere?».

Spania og Portugal er naboer, og Spania er større både i landområde, befolkning
og triumfer på fotballbanen. De to landene var lenge underpresterende, der
Portugal var bedre i 1966, 2004 og 2006, og Spania var bedre imellom og før
disse årene. Spania har siden blitt et av verdens beste land med to EM-seire og
en VM-seier, og i to av disse slo de ut Portugal på veien. Portugal på sin side
slo ut Spania i 2004. Rivaliseringen dem imellom ser ut til å handle om
kvaliteten på enkeltspillere, som Fernando Torres eller Andres Iniesta mot Pepe
og Ronaldo.

Portugal tapte riktignok ikke mellom 13. april 1958 og 6. september 2003, men
dette var åtte kamper til sammen, og ingen av dem mesterskapskamper. Det er
først i EM i 2004 at man finner det første møtet av betydning. Det endte med
seier til Portugal. I 2010 møttes de igjen i VM, der Spania vant 1–0. I ettertid
så det ut som om målet, scoret av David Villa, var offside. De tette og
vanskelige oppgjørene landene imellom i viktige mesterskap fortsatte to år
senere. Det ble uavgjort i EM i Polen og Ukraina i 2012, men Spania vant på
straffesparkkonkurranse. Innimellom, den 17. november 2010, vant Portugal
overbevisende 4–0 hjemme. Problemet er at Spania ikke alltid tar treningskamper
alvorlig, og de ferske verdensmestrene hadde allerede tapt 1-4 mot Argentina før
Portugal slo dem.

Brasil er tidligere koloni av Portugal, og de to snakker det samme språket om
enn med vesentlige forskjeller på enkelte ord. Likevel vil det være en
overdrivelse å omtale rivaliseringen som særlig stor. De har begge en
forkjærlighet for enkeltspilleres ferdigheter fremfor taktikk og
fotballfilosofi, og Brasil har alltid vært bedre enn Portugal, 1966 unntatt. I
det siste har imidlertid rivaliseringen fått et nytt aspekt: Flere portugisiske
landslagsspillere var tidligere brasilianere.

Portugals tilhengere har vært knyttet til resultatene. Da Portugal gjorde det
svakt på 1970- og 1980-tallet, var også oppslutnigen dårlig og pessimismen stor.
Det hjalp ikke stort med Saltillo-affæren heller. Etter at U20-landslaget to
ganger ble verdensmestre, ble det derimot større oppslutning, og under Scolari
begynte Portugal virkelig å støtte landslaget. Siden forholdet til landslaget
varierer med resultatet, er tilhengerne omtalt som «overfladiske» og
klubbtilhørigheten, som domineres av de «tre store» (Benfica, Sporting og FC
Porto) har ofte større tilhørighet.

Portugals tropp til VM-kvalifiseringskampen mot Andorra 7. oktober 2016 og
Færøyene 10. oktober 2016



https://no.wikipedia.org/wiki/Inger_Lise_Rypdal

Inger Lise Rypdal (født som Inger Lise Andersen, 14. desember 1949 på Lena i
Toten) er en norsk artist. Hun arbeider i et bredt kunstnerisk spekter og har
lang karrière innen flere genre, som sanger, skuespiller og forfatter.

Rypdal hadde et markant gjennombrudd i 1968 som popartist med Terje Mosnes'
norske versjoner av sangene «Romeo og Julie» og «Fru Johnsen», og var den
dominerende kvinnelige artisten i norsk populærmusikk i 1970-årene. Hun har
senere vært mest aktiv som skuespiller. Rypdal vant Spellemannprisen i 1973.

Inger Lise Rypdal er søster av Maj Britt Andersen. Hun ble gift i 1969 med
komponist og musiker Terje Rypdal (1947–), ekteskapet ble oppløst i 1985. Sammen
fikk de sønnene Daniel i 1970 og Marius i 1977.

Rypdal kom ut på frimerke 16. september 2011 da Posten utga en serie med fire
frimerker med tema «Norsk populærmusikk III – Kvinnelige artister».

Inger Lise Rypdal har arbeidet som artist innen pop, rock, teater, film,
musikal, revy, samt som programleder og forfatter. Rypdal har vært sanger i
Norske Gruppen Treff på 1970 tallet

21 plater fra 1971-1978 med Gro Anita Schønn og Stein Ingebrigtsen, samt diverse
gjester. Platene inneholdt coverversjoner av aktuelle hits.



https://no.wikipedia.org/wiki/Hektar

Hektar (forkortet ha) er en SI-godkjent metrisk enhet for måling av areal,
tilsvarende 10 000 kvadratmeter eller 100 ar.

Hundre hektar tilsvarer én kvadratkilometer, og én hektar tilsvarer følgelig én
hundredels kvadratkilometer. Én hektar tilsvarer også 2,47 acre, og én acre
tilsvarer 0,40469 hektar (4,0469 dekar).

Ordet «hektar» kommer av fransk hectar, som igjen bygger på hecto- (av gresk
hekatón, «hundre»), og are, «ar» (av latin area, «åpen plass»).

Hektar benyttes til å angi størrelse på landområder. Hektar brukes, sammen med
dekar, særlig til å angi størrelse på skog, landbrukseiendommer og
tomter.[trenger referanse]

1 hektar = 10 000 m² 1 hektar = 100 ar 1 hektar = 10 dekar 1 hektar = 10 mål
(gjelder mål i dagligtale. Opprinnelig var et mål (før 1875) lik 984,34
kvadratmeter). 100 hektar = 1 kvadratkilometer

Ettersom en hektar er 100 meter ganger 100 meter, som er lik én hm (hektometer)
ganger én hm, er én hektar lik én kvadrathektometer.[trenger referanse]



https://no.wikipedia.org/wiki/Trollstigvegen

Koordinater: 62°27′25″N 7°40′24″Ø Trollstigvegen (ofte kalt Trollstigen eller
bare Stigen) er et veistykke på fylkesvei 63 i Rauma kommune i Romsdal i Møre og
Romsdal. Trollstigveien forbinder Valldal på Sunnmøre med Åndalsnes og
Romsdalen. I dette bratteste partiet går veien i sikksakk fra innerst i
Isterdalen opp til Stigrøra.

Fjellovergangens høyeste punkt er Alnesreset med kommunegrensen, 850 meter over
havet. Veibanen er nå 4 til 6 meter bred, mer ved møteplasser, da veien ble
åpnet var veibanen 3 til 4 meter. Det er elleve hårnålssvinger på
Trollstigvegen, hver med en radius på cirka 10 meter, og det er bro like under
den 180 meter høye Stigfossen. Ved stor vannføring i fossen står vannspruten inn
over broen.

Veistrekningen er vinterstengt og er vanligvis åpen fra medio mai og til snøen
faller om høsten. I 2014 var veien åpen 6,5 måneder i strekk (inntil den ble
midlertidig stengt 23. november), det lengste som er registrert.

Fylkesvei 63 er hele vinteren åpen til Langdal på sørsiden (siste bebyggelse),
når brøytingen begynner i april kan deler av strekningen åpnes.

Trollstigen, eller «Stigen» som den ble kalt før 1936, er en gammel
fjellovergang mellom Valldal på indre Sunnmøre og Åndalsnes nederst i Romsdalen.
Fra 1533 var det et stort årlig marked på gården Devoll (Devold), denne
Romsdalsmartn'an var en viktig grunn til at valldalingene ivret for et samband
over «Stega-fjellet». Hans Strøm skrev omkring 1766 at fjellveiene mellom
Valldal og Romsdal «befares aarlig og idelig af Sognets Beboere som paa Romsdals
Marked og Bjergverkene drive en betydelig Handel med Heste og Feedevarer». Veien
over Stegafjell og gjennom «Isdal» var i følge Strøm et alternativ til veien om
Innfjorden der man til slutt måtte i båt. Den tredje fjellovergangen gikk til
Brøste i Lesja og ble benyttet ved reise til bergverkene på Lesja og Røros, hvor
bøndene solgte smør og ost. På Slettvikane i Valldal er det satt opp en stein
til «Minne om valldølene Ole M. Alstad og Lars M. Omenås. Dei fyrste som i 1776
gjorde opptaket til vegsamband Valldal - Romsdal». Like ved er en stein med
innskriften «Kong Håkon bilte denne veg 1936» og «Olav den Heilage gjekk denne
steg 1028». Fogden for Sunnmøre brevvekslet i 1776 med sogneprest Ludolf Krohn
om at bøndene hadde begynt å sette i stand vei over fjellet. Krohn anslo at
arbeidet ville koste omkring 200 riksdaler utover dugnadsarbeid av bøndene i
Valldal. Fogden anbefalte tilskudd på linje med tilskudd til broer. I årene
1776-1781 ble det lagt ned en del arbeid for å bedre fremkommeligheten.
Lensmannen omtalte i 1778 veien gjennom Valldal og over fjellet til Sogge som
den eneste allfarvei i Dale skiprede (indre Sunnmøre). I eldre tider gikk her en
gangveg som bare såvidt var farende med hest.

I årene 1905-1913 ble det bygd en rideveg (en kløvsti i det brattaste partiet)
over fjellet, for det meste 1,5 meter bred. Etter åpning av Raumabanen ga også
jernbanen tilskudd til bygging av kjøreveien som ga adkomst fra indre Sunnmøre
til jernbanenettet. Forsvaret var også svært interessert i veien av hensyn til
mobilisering og øvelser i tilknytning til militærleiren på Setnesmoen. Samtidig
som Kløvstigen ble anlagt 1906-1913 sørget amstingeniør Hovednak for å stikke og
detaljplanlegge en kjøreveg over fjellet mellom Langdal (i Valldal) og
Isterdalen. Hovednak spådde i 1912 at dette ville bli «en av våre viktigste
turistruter» fordi overgangens naturscenerier kan måle seg med det beste landet
kan oppvise. Allerede i 1895 mente Hovdenak at det med tiden måtte eller ville
komme en kjøreveg.

Store deler av den opprinnelige «Kløvstigen» mellom Slettvikane i Valldal og
Knutsetra i Isterdalen er godt synlig og farbar til fots. Mens kjørevegen
krysser Stigfossen med bru fra 1935, krysser Kløvstien Istra nede i dalbunnen.

Omkring 1900 var det veien fra Sylte til Langdal i Valldal kjørbar med hest og
vogn, mens veien videre til Øvstestøl ovenfor Langdal var til nød kjørbar. I
1916 startet oppgradering eller omlegging av kjørevegen gjennom Valldalen og
Isterdalen. Stortinget vedtok i 1916 at den fremtidig vegen Valldal-Romsdal
skulle inngå i hovedvegnettet. I 1927 ble det reist tvil om «berettigelsen av å
fortsette dette kostbare hovedveianlegget over fjellet til Romsdal», men
fylkestinget gikk på ny inn for å fortsette arbeidet over fjellet og arbeidet på
selve fjellovergangen tok til mellom Langdal og Øvstestøl øverst i Valldal i
1927. Senere ble strekningen Slettvikane-Alnesreset ble satt i gang i 1930,
samme år ble også arbeidet med de karakteristiske 11 slyngene opp bergsiden
påbegynt, mens strekningen fra Alnesreset og ned til Stigrøra ble påbegynt i
1931. Trollstigveien ble åpnet av kong Haakon VII den 31. juli 1936, etter en
anleggsperiode på åtte år, og går i sikksakk fra innerst i Isterdalen opp til
Stigrøra. Veien ble anlagt etter omtrent samme trasé som en eldre sti, kalt
Kløvstien, som er restaurert og skiltet/merket som fotsti.

På grunn av hyppige steinras og etterfølgende ødeleggelser på kjørebanen, ble en
strekning nederst i Trollstigen lagt om i 2005. Dette omfattet tredje og fjerde
sving nedenfra (se bilder). Samtidig måtte det bygges to nye broer over elven.
Veiens høyeste punkt er Alnesreset ved kommunegrensen, 850 meter over havet. På
Alnesreset sto tidligere vertshuset Trollstigheimen. Trollstigheimen ble utvidet
etter krigen og besto da av to bygg som også tilbød overnatting. Trollstigheimen
ble tatt av et stort snøras i 1963. Et nytt serveringstilbud ble etablert på
Stigrøra i 1979, dette ble revet i forbindelse med oppgraderingen som ble
innviet 16. juni 2012.

Hver sving har navn etter arbeidslaget (eller basen på laget) med ansvar for
svingen, regnet nedenfra: Otmar Østigård, Johan Voll (sving 2 til 4), Kjelstad,
Anton Fiva, Lars Daniel Tafjord, Martin Uri (nr 8 og 10), Arthur Langdal og
øverst Volda-svingen (nå kalt Bispesvingen under fjellet Bispen). Strekningen
fra Kjelstadsvingen (nr 6) til Stigfossbrua ble kalt Kjelstadlinja, mens den
lange strekningen fra Bispesvingen til Stigrøra ble kalt Bispelinja Sving nr 4
blir også kalt Grustaksvingen. Thomas Aarønes var leder for anlegget fra 1916
til det sto ferdig i 1936. Amtsingeniør Nils Hovdenakk sto for planlegging og
stikking av kjørevegen.

Inntil tunnelene mellom Linge og Overå på riksvei 650 åpnet i 1975 var dette
Valldals eneste fergefrie veiforbindelse.

Vegen er omkranset av flere fjell på godt over 1 000 meter. Blant annet
Stigbotnhornet og Bispen, samt Dronninga og Kongen mot nord. Litt lenger mot
nordøst er de kjente Trolltindene med Trollklørne og baksiden av Trollveggen.

Merket sti til toppen av Trollveggen (Bruraskaret) begynner på Stigrøra. På
toppen av Stigrøra er en rekke hytter. Mange har vært brukt som souvenirkiosker.

Trollstigvegen er en av Norges best besøkte turistattraksjoner. Med 535 250
besøkende (2005) er den landets nest best besøkte naturbaserte turistattraksjon
og den tredje best besøkte totalt.

Veistrekningen Geiranger – Trollstigen ble somrene 2005-2008 opprustet for å ta
imot et stort antall turister. Veien er en av 18 utvalgte veistrekninger i
Turistvegprosjektet til Statens vegvesen som har fått status som Nasjonal
turistvei. Prosjektet har «Trygt og vakkert» som motto, og alle stoppesteder og
rasteplasser skal harmonere med naturen og landskapet. Utsiktspunktet
Trollstigfoten nederst i Trollstigen er utvidet. På Stigrøra er det bygget et
nytt turistsenter med kafé og souvenirutsalg. De tradisjonelle små hyttene som
har drevet med souvenirutsalg ble revet da det nye senteret åpnet sommeren 2012.
Samferdselsminister Magnhild Meltveit Kleppa foretok åpningen av Nasjonal
turistvei Geiranger-Trollstigen 16.juni 2012. «Dette er eit monument som blir
ståande som historisk inn i framtida», sa Kleppa om det nye besøkssenteret på
Stigrøra. I 2012 fikk det nye anlegget på Stigrøra pris av Norsk Betongforening
og Norske arkitekters landsforbund for «betong brukt på framifrå vis
miljømessig, estetisk og teknisk».

I høysesongen passerer på det meste 3000 kjøretøy på en dag, mens gjennomsnittet
for juli 2012 var 1860 kjøretøy daglig. I juni, juli og august 2012 passerte til
sammen 130 000 kjøretøy. I løpet av hele sesongen 2012 passerte 161 421 kjøretøy
tellepunktet ved Soggeberget, mot 155 230 kjøretøy i 2009. I 2005 var
Trollstigen med 535 000 personer Norges nest mest besøkte naturbaserte
attraksjon, bak Vøringsfossen og foran Geirangerfjorden. I 2014 ble det
registrert 853.000 reisende, mens det i 1995 var 600.000 reisende. Vegvesenet
anslo i 2015 at veien har kapasitet til 1 million besøkende. Midt på dagen i
høysesongen var det i 2014 under 10 sekunder mellom hvert kjøretøy.



https://no.wikipedia.org/wiki/Ryan_Giggs

Ryan Joseph Giggs, (født Ryan Joseph Wilson; født 29. november 1973 i Cardiff,
Wales) er en tidligere assisterende manager for Manchester United, men skilte
vei med klubben da han ikke ble tilbudt samme rolle som assistent trener under
Mourinho. Han er for tiden medeier i klubben Salford City FC, der han og
tidligere Manchester United spillere som Paul Scholes, Nicky Butt, Phil og Gary
Neville alle eier 10 % hver. De resterende 50% eies av Peter Lim, en langtidsfan
av Manchester United. Ryan Giggs var profesjonell for Manchester United hele sin
karriere som aktiv fotballspiller. Han spilte mest venstre flanke på midtbanen,
men kunne også spille i andre midtbaneposisjoner og i angrep. Giggs spilte for
Englands skoleguttlag som ung, men siden han, foreldrene og besteforeldrene er
walisere valgte han å spille for Wales.

Ryan Giggs' fødenavn er Ryan Joseph Wilson, men han tok morens etternavn da
foreldrene skilte lag. Han viste at han hadde potensial til å nå langt fra ung
alder, og at han var en allsidig spiller som kunne spille godt i alle posisjoner
på banen.

Etter å ha prøvespilt for Manchester City som 14-åring, ble han oppdaget av en
av Manchester Uniteds lokale talentspeidere, som rapporterte til Alex Ferguson
at Giggs var en spesielt talentfull ung fotballspiller. Ferguson møtte opp
personlig hjemme hos Giggs for å be ham om å spille for Manchester Uniteds
ungdomslag, noe Giggs takket ja til. To år senere, den 9. juli 1990, skrev han
læreguttkontrakt, og på 17-årsdagen signerte han proffkontrakt med Manchester
United. Han debuterte for a-laget 2. mars 1991 mot Everton som innbytter for
Denis Irwin hjemme på Old Trafford, og fikk sin første kamp fra start mot
Manchester City 4. mai samme året, der han også ble kreditert scoringen som
gjorde ham til matchvinner i den kampen.

I både 1992 og i 1993 ble han kåret til PFA Young Player of the Year, og er den
eneste sammen med Robbie Fowler og Wayne Rooney som har vunnet denne prisen to
ganger.

Giggs har rekorden for flest seriemesterskap i England med tretten mesterskap.
Det første kom i 1993 og det foreløpig siste i 2013. Han er også engelsk
fotballs mestvinnende spiller med 35 vinnermedaljer. I Champions League-finalen
i 2008 gikk han forbi Sir Bobby Charltons klubbrekord med 759 opptredener for
United.

Giggs fikk oppgaven som midlertidig spillende manager for Manchester United,
etter at David Moyes fikk sparken 22. april 2014. Da Louis van Gaal ble ansatt
som manager for klubben 19. mai 2014, fikk Giggs jobben som assisterende
manager. Denne stillingen hadde Giggs ut 2016-sesongen, men etter at Louis Van
Gaal fikk sparken og det ble klart at suksesstrener José Mourinho skulle ta over
hans jobb ble det klart at Giggs ikke lenger har stillingen som assistent
manager i Manchester-klubben. Dette fordi José Mourinho mest sannsynlig tar med
seg sin faste assistent og høyrehånd som har fulgt han siden hans tid som
manager for den engelske storklubben Chelsea FC.



https://no.wikipedia.org/wiki/Liste_over_hurtigruteskip

Liste over hurtigruteskip er en oversikt over skip som har seilt i hurtigruten
siden starten 2. juli 1893. Andre kystruter har vært kalt hurtigrute, men denne
listen refererer til ruten Bergen–Kirkenes (opprinnelig Trondheim–Hammerfest).
Skip som var i hurtigruten på midlertidig basis, er listet i tabellen Reserve-
og avløserskip. Skipene i erstatningsruten til Øst-Finnmark i krigsårene er ikke
listet her. Definisjonen på hurtigruterederi er at rederiet har eid og stått for
driften av minst ett hurtigruteskip. MS «Fram», det nyeste skipet til
Hurtigruten ASA, er ikke med i listen, siden hun hittil ikke har gått i
hurtigrutetrafikk.

Siden den spede begynnelsen i 1893, har skipene gjennomgått en rivende
utvikling. I bruttotonnasje er dagens største skip MS «Midnatsol» omtrent 25
ganger større enn DS «Vesteraalen», det første hurtigruteskipet.
Passasjerkapasiteten er økt fra DS «Vesteraalen»s 200 til MS «Midnatsol»s 1 000.
Når det gjelder passasjer-bekvemmeligheter har det også vært stor utvikling. Til
å begynne med var passasjerer på 3. plass (3. klasse) henvist til en sovesal
forut på banjerdekk. 1. plass passasjerer hadde bedre standard, men innlagt vann
på lugarene kom ikke før på 1920-tallet. Helt fra de første årene satset
rederiene på turisttrafikk i sommerhalvåret, og dette bidro til at standarden på
lugarer og salonger gradvis ble hevet. På 1970-tallet ble klasseinndelingen i
hurtigruten avskaffet. Før andre verdenskrig besto hurtigruteflåten utelukkende
av dampskip. Først ved leveringen av MS «Nordnorge» i 1964, ble det siste
dampskipet DS «Lofoten» utfaset.

I løpet av andre verdenskrig ble 14 hurtigruteskip senket, og mange gamle skip
ble satt inn som en nødløsning. Etter krigen startet en storstilt fornyelse av
flåten, et byggeprogram som ble fullført i 1964 med leveringen av MS
«Nordnorge». Hurtigruteflåten besto nå av 13 moderne motorskip spesialbygd for
hurtigruten, den såkalte etterkrigsflåten. I 1982 ble MS «Midnatsol» levert, det
første av de tre såkalte mellomgenerasjonskipene, og det første nye
hurtigruteskipet siden 1964. De tre skipene var bygd med fokus på gods, og hadde
omtrent samme passasjerkapasitet som MS «Lofoten». I sommersesongene viste det
seg raskt at passasjerkapasiteten var for liten, og i 1988/1989 fikk alle tre
skipene påbygd lugarseksjoner på akterdekket der det tidligere hadde vært
container-plasser.

I juni 1990 vedtok Stortinget å stille 1,875 milliarder kroner til rådighet for
å omstille hurtigruten til kommersiell drift. Selskapene gikk i gang med å
prosjektere nye skip, og i 1993 ble MS «Kong Harald» som det første skipet av
den nye generasjonen levert. Skipet har betydelig lastekapasitet, men er først
og fremst rettet mot passasjer-markedet. Skipene bygd i 1993 eller senere har
alle aktive stabilisatorer og sidepropeller i baugen, og har høy standard på
passasjer-bekvemmelighetene. I 2003 mottok MS «Trollfjord» to designpriser fra
ShipPax Award i klassen for cruiseskip. MS «Finnmarken» og MS «Midnatsol» har
størst passasjerkapasitet, og er begge sertifisert for 1 000 passasjerer i liten
kystfart. MS «Nordstjernen» ble erklært verneverdig i 2007 og fredet som som
kulturminne av riksantikvaren i desember 2012. MS «Lofoten» ble erklært
verneverdig i 2001, og er pr. desember 2015 det eldste skipet i fast rotasjon i
hurtigruten.



https://no.wikipedia.org/wiki/Lillehammer

Lillehammer er en by og kommune i Gudbrandsdalen i Oppland, ved nordenden av
Mjøsa. Den grenser i nord mot Øyer, i sørøst mot Ringsaker, i sør mot Gjøvik, i
sørvest mot Nordre Land, og i vest mot Gausdal. Sentrum, Nordre Ål, Søre Ål,
Røyslimoen og Vårsetergrenda ligger på østsiden der Lågen renner ut i Mjøsa.
Jørstadmoen, Fåberg og Rudsbygd ligger nord for Sentrum, og Vingnes og Vingrom
på vestsiden av Mjøsa. Lillehammer blir også kalt «dølabyen» ut fra sin sin
beliggenhet ved inngangsporten til Gudbrandsdalen. Byen er den nordlige
endestasjonen for «Skibladner».

De fleste innbyggerne bor i sentrum, bydelene Busmoen, Nordre Ål, Søre Ål,
Suttestad, Vingnes, Nybu, Jørstadmoen, Røyslimoen, Vårsetergrenda og Fåberg.

Lillehammer er administrasjonssenter i Oppland fylke. Tettstedet Lillehammer har
20 016 innbyggere per 2016. Kirkelig er Lillehammer prostesete i
Sør-Gudbrandsdal prosti.

Lillehammer fikk kjøpstadrettigheter i 1827. I 1837 da formannskapslovene ble
innført var byen enda liten, og Lillehammer hadde felles kommunestyre med
omegnskommunen Fåberg. Føst i 1842 fikk byen eget bystyre. Kjøpmann Ludvig Wiese
har vært regnet som byens grunnlegger, og det ble reist en statue av ham på
Lilletorget i forbindelse med byens 100-årsjubileum. Fram til midten av
1800-tallet lå bebyggelsen hovedsakelig i området rundt Hammer gård. Byen hadde
i 1850 om lag tusen innbyggere, og hadde gode forbindelser sør- og nordover.
Anleggelsen av hovedbanen Oslo-Eidsvoll i 1852 baserte seg på videreforbindelsen
med dampskip langs Mjøsa til Lillehammer, og nylagt vei videre oppover
Gudbrandsdalen. Dette transportsystemet muliggjorde transitt av tømmer og
jordbruksvarer til hovedstaden, og bidro til byens framvekst.

Den 22. april i 1940 ble Lillehammer erobret av tyske styrker. Kampene på
østsiden av Mjøsa var dermed over. Dermed var veien opp Gudbrandsdalen åpnet for
de tyske styrkenes framrykning mot Dombås og Åndalsnes.

I 1964 ble kommunen slått sammen med Fåberg kommune. I 1973 kom Lillehammer i
verdens søkelys gjennom likvideringen av en marokkansk kelner, den såkalte
Lillehammer-saken.

Lillehammer var arrangør av de 17. olympiske vinterleker i 1994, med deler av
arrangementet viderefordelt til kommunene Gjøvik, Øyer, Ringebu og Hamar.

Kommunens tusenårssted er Stortorget, og ble valgt til dette av kommunestyret i
1998. Torget ble rustet opp og ble gjenåpnet 21. juni 2001 samtidig som det ble
erklært som Tusenårssted.

Stortorget er utsmykket med «slaven» av billedhuggeren Rolf Lunde og en statue
av Anders Sandvig, Maihaugens grunnlegger, laget av Arne Durban. Mellom
Lillehammer kino og Lillehammer Kunstmuseum ligger kunsthagen som er laget av
Bård Breivik.

Forsvaret har lenge hatt virksomhet på Lillehammer ved Jørstadmoen nordvest for
byen. Jørstadmoen har vært brukt som ekserserplass siden 1700-tallet, og på
slutten av 1800-tallet ble Jørstadmoen leir med fast bygningsmasse.

Videre har Regional støttefunksjon (RSF), Forsvarets logistikkorganisasjon (FLO)
og Forsvarsbygg avdelinger på basen. Dessuten holder også Hovedarsenalet til på
Lillehammer.

Av utdanningsinstitusjoner i forsvaret er Forsvarets ingeniørhøgskole (FIH)
lokalisert på Lillehammer.

I Lillehammer ligger også Sør-Gudbrandsdal tingrett som er førsteinstansdomstol
for Lillehammer, Gausdal, Øyer, Ringebu og Sør-Fron.

Lillehammer kommune har siden 50-tallet hatt vennskapsbyer i Sverige, Danmark og
Finland. Lillehammer har senere også fått vennskapsbyer i flere andre land
utenfor Norden.



https://no.wikipedia.org/wiki/Jacob_Stolt-Nielsen

Jacob Stolt-Nielsen jr. (født 12. mai 1931 i Haugesund, død 15. februar 2015 i
Oslo) var en norsk skipsreder.

Stolt-Nielsen jr. kom fra en rederfamilie. Både bestefaren Botolf Stolt-Nielsen
(1863–1937) og faren Jacob Stolt-Nielsen sr. (1899–1974) var skipsredere. Jacob
jr. bygde imidlertid i stor grad opp sitt eget konsern, Stolt-Nielsen SA, fra
grunnen av til å bli et av verdens største rederier innen kjemikalietankere.

Etter fullført handelsskole dro Stolt-Nielsen jr. til London for å arbeide innen
skipsmekling. Han blei involvert i prosjekter med ombygging av oljetankere til
såkalte parcel-skip, dvs båter som kunne flere ulike laster av flytende
produkter. I 1959 kjøpte han sitt første egne skip og fikk det bygd om etter
dette prinsippet. En regner dette som starten på konsernet.

Stolt-Nielsen jr. fortsatte på samme kurs, og etter hvert satsa han også på
nybygg. Da det blei krise i skipsfartnæringen mot slutten av 1970-tallet,
inngikk han et vellykka samarbeid med British Petroleum (BP), og rederiet
fortsatte å vokse. I 1988 flytta firmaet til USA og det gikk på børs.

I tillegg til hovedvirksomheten med kjemikalietankere var konsernet lenge en av
verdens største operatører innen undervannsoperasjoner gjennom Stolt-Nielsen
Seaway (seinere Stolt Offshore). Dette videreføres nå av firmaet Acergy, og
Stolt-Nielsen-konsernet har solgt seg ut av virksomheten. Gjennom
datterselskapet Stolt Sea Farm drives ni oppdrettsanlegg i Norge, Portugal,
Frankrike og Spania, pluss kaviarproduksjon i California. Selskapet er verdens
største produsent av piggvar.

Stolt-Nielsen jr. leda konsernet fram til 2000, da han overlot sjefsstillinga
til sønnen Niels Gregers. Jacob Stolt-Nielsen var imidlertid fortsatt styreleder
fram til 2009, og deretter styremedlem. Han trakk seg først tilbake fra styret
15. desember 2014, 83 år gammel.

I 2008 ble Stolt-Nielsen utnevnt til æresdoktor ved John B. Lacson Foundation
Maritime University i Filippinene.

Han var sønn av skipsreder Jacob Stolt-Nielsen (1899–1974) og Ruth Amlie
(1906–97). I 1956 giftet han seg med Nadia Hayek (1935–) som han møtte i
studietidens USA. Et relieff utført i bronse av Per Ung (født 1933) ble i 2001
avduket ved døren til Skimuseet. I 2001 uttalte han at de hadde bodd fast i
London i tyve år, og at de ellers eide et stort landsted i Slevikkilen og en
olivengård i franske Grasse.

Sønnene Niels Gregers Stolt-Nielsen (født 1965) og Jacob B. Stolt-Nielsen (født
1963) er i dag i ledelsen. Datteren Lise (født 1959) ble gift med fast
food-distributøren John Victor Holten fra Kristiansund, mens datteren Siri (født
1958) er London-bosatt kunstner og i sentralstyret for Human Rights Watch.



https://no.wikipedia.org/wiki/J%C3%B8rn_Lier_Horst

Jørn Lier Horst (født 27. februar 1970 i Bamble) er en norsk kriminalforfatter
og dramatiker bosatt i Stavern. Fram til september 2013 arbeidet han som
etterforskningsleder i Vestfold politidistrikt, men er i dag fulltids forfatter.
I tillegg til spesialistutdannelsen i politiet har han studert kriminologi,
filosofi og psykologi. Horst opptrer også som ekspertkommentator for VG i
kriminalsaker.

Debutboken Nøkkelvitnet fra 2004 (Gyldendal Norsk Forlag) er basert på det
uoppklarte drapet på pensjonisten Ronald Ramm i Larvik i 1995. Boken er den
første i en serie om politimannen William Wisting. Horsts bøker er oversatt til
flere språk og er belønnet med blant annet Bokhandlerprisen, Rivertonprisen,
Glassnøkkelen og Svenska Deckarakademins pris för bästa till svenska översatta
kriminalroman (tidligere kjent som The Martin Beck Award). Romanen Jakthundene
ble tildelt alle de tre sistnevnte.

Som dramatiker har han skrevet flere familieforestillinger for Teater Ibsen. I
2012 debuterte han med sin første krimbok for ungdom i spenningsserien CLUE,
utgitt på Kagge Forlag, og i 2013 kom de første bøkene i serien om Detektivbyrå
nr. 2 som er beregnet på enda yngre barn. I forfatterskapet inngår også en rekke
kriminalnoveller.



https://no.wikipedia.org/wiki/Hav%C3%B8rn

Havørn (Haliaeetus albicilla) er Nord-Europas største rovfugl og den fjerde
største ørnen i verden. Arten er en av flere rovfugler i haukefamilien.

Havørnen hekker langs kysten fra Finnmark til Vest-Agder, men den er mest
utbredt i Nord-Norge. I 2008 ble det registrert vellykket hekking av havørn ved
Drøbak i Oslofjorden, og et havørnpar innledet hekking på samme sted i 2013.
Trolig det samme paret hekket på en annen lokasjon like ved både i 2014 og 2015.
Paret fikk to unger på vingene både i 2013 og 2014. I 2015 er det klekket en
unge. Havørnens utbredelsesområde utvides stadig. Det er per 2015 etablert
hekkende par ved Oslofjorden, i Aust-Agder og trolig ved Telemarkskysten.
Sør-Trøndelag har arten som sin fylkesfugl.

Havørnen fra Salten har fått æren for å ha reddet den norske bestanden, etter at
arten ble totalfredet i Norge i 1968. Senere har også den norske bestanden blitt
benyttet i et rewildingprosjekt av havørn på De britiske øyer. Fra 1975-1985,
1993-1998 og fra 2007 og fram til i dag. I de to første periodene var det ørn
fra Salten som ble sendt over. I 2011 ble det sendt over 16 havørnunger til
Skottland og 23 til Irland, fra bestandene på Trøndelagskysten og Vestlandet.
Prosjektet se ut til å bli en suksess. I dag er omkring 60 hekkende par i
Skottland, selv om noen ørner fikk tilpasningsproblemer og en fløy til og med
tilbake over Nordsjøen.



https://no.wikipedia.org/wiki/Englands_herrelandslag_i_fotball

Englands herrelandslag i fotball er det nasjonale fotballaget til England, og
blir administrert av Englands fotballforbund (FA). Det engelske fotballforbundet
ble stiftet under et møte i London i 1863 der også reglene for fotball ble
nedtegnet. Regelendringer innen fotballen på verdensbasis bestemmes fortsatt av
Football Association, og England regnes derfor ofte som den moderne fotballens
vugge.

Fotball er en av de få idrettene der Storbritannias riksdeler blir representert
med hvert sitt lag. En av bakgrunnene til dette er at England og Skottland var
de to første landslagene i verden, og at Wales og Irland (da del av
Storbritannia) kom fort etter. England var skeptisk til internasjonale
mesterskap i begynnelsen, og valgte derfor å ikke delta i VM i fotball før VM i
1950. De var derfor heller ikke med på det første avholdte Europamesterskapet i
1960.

Interessen for fotball er stor i England. Herrelandslaget har likevel vunnet VM
kun én gang, på hjemmebane under VM i 1966. England er ett av åtte land som har
vunnet verdensmesterskapet; de andre er Uruguay, Italia, Tyskland, Brasil,
Argentina, Frankrike og Spania. England fikk sin nest beste plassering under VM
i 1990, da landet kom på fjerdeplass. De kom på tredjeplass under EM i 1968 og
EM i 1996, og har aldri vært i noen EM-finale. England fikk et offisielt
landslag i 1872, men det var først i 1946 at de fikk en landslagstrener. I 2001
fikk England sin første ikke-engelske landslagstrener, da svensken Sven-Göran
Eriksson ble ansatt.

England har lenge hatt en fysisk spillestil, men har i senere tid beveget seg
mer i retning en kontinental stil med mer pasningsspill og teknikk. England har
også hatt et oppgjør med hooliganisme som var et stort problem på 1970- og
1980-tallet, og tilskuerne er nå stort sett fotballtilhengere. Englands
tradisjonelle rivaler er Skottland, Tyskland og Argentina. Av disse er det bare
Skottland som ser på England som hovedrival; Argentinas hovedrival er Brasil,
mens Tysklands rival er Nederland.

Nasjonalstadion er Wembley Stadium i London, og hjemmekampene spilles bare
unntaksvis andre steder. Landslagsdrakten består av en hvit overdel og stort
sett blå bukser, men det hender at de har hvite bukser også. Bortedrakten har
ofte vært røde overdeler og hvite bukser.

(Englands og Skottlands landslag er de eldste i verden. Begge ble stiftet etter
initiativ fra Englands fotballforbund (forkortet FA) for å spille en kamp i
1870. Kampen ble arrangert av Charles Alcock, og endte 1–1. Deretter spilte de
to lagene mot hverandre én eller to ganger i året. De første fem kampene var
uoffisielle, og endte med tre seire til England og to uavgjort.

Da kampene derimot ble regnet som offisielle, ble det en annen utvikling. Den
første kampen endte uavgjort 0–0. Den andre kampen ble avholdt den 8. mars 1873,
og endte 4–2 til England. William Kenyon-Slaney ble den første målscoreren for
England og den første målscoreren i en offisiell landskamp. Deretter dominerte
Skottland, og kampen i 1874 ble vunnet av Skottland, den neste i 1875 endte
uavgjort, men så vant Skottland først 3–0 (1876), så 3–0 (1877), og så hele 7–2
(1878) hjemme på Hampden Park, som ble den største seieren til Skottland på lang
tid. Dette var også den største seieren de to lagene imellom til England
tangerte den i 1955.

England møtte deretter Irland (nå Nord-Irland) og Wales i tillegg til Skottland,
og markerte seg stort sett som det beste av de tre lagene. Kampene mot Wales var
jevne, men England vant de fleste. England tapte sin første kamp mot nabolandet
i vest den 18. januar 1881. Irland var markant dårligere, og i første møte vant
England 13–0, som fortsatt er Englands største seier. Det britiske
fotballmesterskapet British Home Championship ble arrangert fra 1884 med
England, Skottland, Irland og Wales som deltakere. De første 22 årene ble
mesterskapet vunnet av Skottland, England eller begge delt. Først i
1906/1907-sesongen vant Wales som det tredje laget.

Englands tendens til å spille mot bare britiske lag forholdt seg, delvis på
grunn av mangel på andre landslag. Det første laget utenfor De britiske øyer som
England møtte, var Canada i 1891, men dette ble regnet som en uoffisiell kamp.
Det tok nye 17 år før de møtte et utenlandsk lag til offisiell kamp.

England ble medlem av FIFA i 1906, to år etter at organisasjonen ble dannet. To
år senere spilte England sin første offisielle kamp mot et lag utenfor
Storbritannia. Dette hendte den 6. juni 1908, da de slo Østerrike 6–1, og 11–1
to dager senere. Deretter møtte England både Ungarn og Böhmen. Dette var den
andre av tre kamper Böhmen fikk spille før FIFA trakk medlemskapet til landet.
England spilte også mot Østerrike og Ungarn noe tid etter, men holdt seg ellers
til motstandere innen Storbritannia. Fra debuten i 1903 til og frem til 1911
scoret angriperen Vivian Woodward hele 29 offisielle mål, en rekord som ikke ble
slått før i oktober 1958. I 1913 tapte England for første gang mot Irland.

England hadde deltatt under landslag i regi av Storbritannia flere ganger, og
vunnet tre OL-gull, men under Sommer-OL i 1920 stilte de med et amatørlag mot
stort sett profesjonelle. England viste bekymring mot utviklingen, som delvis
skyldtes en liberal tolkning av «amatør» som handlet om kompensasjon for
amatører. England ble imidlertid slått ut av Norge, som også var amatører, så
deres protester falt i denne sammenhengen. Belgia vant turneringen, men England
møtte vinnerne senere og vant. Med seieren ble England igjen regnet blant de
beste lagene. Imidlertid gikk det dårligere i British Home Championship. Den
første turneringen etter første verdenskrig ble vunnet av Wales, og England
endte på delt andreplass. Deretter endte England på andreplass bak Skottland i
tre år på rad. I 1924 endte England sist for første gang i turneringens
historie. Mønsteret ved å komme på andreplass i et år og sist i det neste
gjentok seg to ganger. Først i 1930 vant England turneringen igjen.

I 1923 ble Wembley Stadium bygget, og dette ble siden Englands faste
landslagsarena. I begynnelsen ble stadion stort sett forbeholdt kamper mot
Skottland. England møtte på 1920-tallet i større grad lag utenfor Storbritannia,
som Belgia, Sverige, Frankrike, Luxembourg og Spania. På tross av svake
resultater i British Home Championship, gjorde England det bedre mot disse
lagene. Mot Belgia hadde de tilsammen åtte seire, en kamp endte hele 9–1, og en
uavgjort. Mot Frankrike ble det seks seire på seks forsøk, inkludert en seier
med 6–1. Mot Luxembourg ble det én kamp, som England vant 5–2. Spania ble det
første laget utenfor Storbritannia som slo England, og også det første laget som
slo England på første forsøk.

Amatørspørsmålet fra OL i 1920 dukket så opp igjen, denne gangen i disputt med
FIFA. England var uenig med FIFA om betaling av amatørspillere, og trakk seg
derfor ut i 1928. Bakgrunnen var at spillere kunne kompenseres for tapt inntekt
i perioden de var med i det som skulle bli verdensmesterskap («broken time
payments»). De fire medlemmene av FA meldte seg ut av FIFA i protest mot denne
ordningen, som var i strid med deres egne ordninger.

Som følge av bruddet ble alle fire nasjoner uaktuelle til både VM i 1930, VM i
1934 og VM i 1938. De deltok som Storbritannia under Sommer-OL i 1936, men tapte
for Polen i kvartfinalen. I British Home Championship gikk det bedre på
1930-tallet, med seks seire og to andreplasser. I Vennskapskamper ble det
uavgjort mot Tyskland og Østerrike, men begge de respektive ble slått i 1938 og
1932, Tyskland 6–3 borte. De fikk også hevn over Spania, som de slo 7–1 hjemme.
England møtte på 1930-tallet for første gang nasjonene i offisielle kamper:
Italia (1–1), Sveits (4–0), Nederland (1–0), Norge (6–0), Finland (8–0),
Jugoslavia (1–2) og Romania (2–0). Resultatene varierte, blant annet tapte
England for første gang mot Frankrike, Belgia, Ungarn, Tsjekkoslovakia,
Østerrike og Sveits. England vant de fleste oppgjørene, men de var ikke lenger
fullt så overlegne resultatmessig som på 1920-tallet.

I november 1934 møtte England den ferske VM-vinneren Italia på Arsenal Stadium
(Highbury). Kampen endte 3–2 til England og fikk kallenavnet Battle of Highbury.
Den var meget aggressiv, og til tider voldelig, hvor blant annet Luis Monti
måtte forlate banen etter kun to minutter etter en takling av Ted Drake. Som
følge av den spesielle åpningen av kampen eskalerte aggressiviteten ytterligere,
med flere bruddskader og slag som resultat. Den italienske angriperen Giuseppe
Meazza scoret de to målene for Italia, mens Stanley Matthews spilte sin andre
landskamp for England. Matthews ble den første til å vinne både Football
Writers' Association Footballer of the Year (1948) og Gullballen (1956), og fikk
tildelt kallenavnet «Wizard of Dribble» i hjemlandet og «Der Zauberer»
(magikeren) i Tyskland. Andre landslagspillere fra perioden er Eddie Hapgood og
Stan Cullis, som begge fikk flere landskamper utover 1930-tallet og frem til
utbruddet av andre verdenskrig. Både Hapgood og Cullis var delaktige i den
famøse opptakten til kampen mot Tyskland i mai 1938 (6–3), da Nevile Henderson
som Englands ambassadør til Tyskland ba spillerne (av høflighetsgrunner) om å
utføre Hitlerhilsen i forkant av kampen. Stan Cullis nektet å gjøre dette, og
ble følgelig nektet en plass i startoppstillingen.

Etter andre verdenskrig vendte Storbritannia tilbake til FIFA, og spilte
kvalifisering til VM i fotball 1950. De gjorde også en markant forandring da
laget for første gang fikk en landslagstrener. Før 1946 hadde en komité valgt ut
laget, og tilfeldig valgte trenere hovedsakelig fra London-området hadde styrt
laget i individuelle kamper. Fra 1946 av ble det én fast trener, og den første
var Walter Winterbottom. Han hadde ingen trenererfaring, og hadde en relativt
beskjeden karriere for Manchester United FC.

Winterbottom tok likevel over for et lag som fortsatt var regnet blant de bedre
lagene internasjonalt. Av spillere som markerte seg fra denne perioden var
midtstopperen Billy Wright og angriperen Tom Finney, som begge fikk sin debut
for England i 1946. Kvalifiseringen ble det britiske mesterskapet i 1949–1950,
som England vant. England hadde også vunnet stort over Portugal (10–0) i 1947,
etter at Portugal hadde beseiret Frankrike, Irland og Spania, og slått den
regjerende verdensmester Italia 4–0 året etter. England hadde flere andre gode
resultater, og var definitivt regnet som en outsider, om ikke til og med
favoritt.

Verdensmesterskapet i 1950 begynte også bra for England, som beseiret Chile 2–0.
England var klare favoritter mot USA, men tapte overraskende kampen 0–1 i det
som er blitt omtalt som «Miracle on Grass». Enda nyhetsbyrået Reuters dekket
kampen og korrekt skrev at USA vant den 1–0, trodde flesteparten av mediene
hjemme i England at dette var en skrivefeil, og at resultatet var 10–0 eller
10–1 til fordel England. USA gjentok med dette bedriften til Spania og
Jugoslavia, som slo England på første forsøk. England tapte igjen mot nettopp
Spania i den siste gruppespillkampen, og røk noe overraskende ut av VM. Et
lyspunkt dette året var likevel debuten til Nat Lofthouse, som kom til å få det
høyeste målsnittet på landslaget gjennom tidene.

England fikk sin revansje mot USA da de vant 6–3 i en vennskapskamp året etter,
og de fikk noen brukbare resultater, men det virkelige tegnet på at England ikke
lenger var regnet som en av verdens beste lag kom i to vennskapskamper mot
Ungarn, som på sin side tok steget opp blant de beste på midten av 1950-tallet.
Den første kampen ble avholdt på Wembley, hvor Ungarn vant 6–3. Den andre kampen
ble avholdt i Ungarn, og ble vunnet 7–1 av hjemmelaget. Kampene markerte både at
England var markant dårligere enn Ungarn, og England ble stemplet for å være
mindre taktisk kloke under kampen. Etter den sistnevnte kampen skal den engelske
fotballspilleren Syd Owen ha sagt at «det var som å spille mot folk fra det ytre
rom». Kampen er per 2012 det største tapet i Englands historie.

Under VM i 1954 var det dermed ingen åpenbar tro til det engelske landslaget.
Det gikk imidlertid bedre enn ventet, da England vant sin gruppe mot Sveits,
Italia og Belgia. På grunn av et nytt system som delte inn i seedede lag (i
Englands tilfelle England og Italia) og useedede lag (da Sveits og Belgia), der
de respektive seedede og useedede ikke møtte hverandre, møttes ikke England og
Italia. England spilte uavgjort mot Belgia, noe som ifølge de nye reglene krevde
ekstraomganger, men det ble fortsatt uavgjort etter at ekstraomgangene var
ferdigspilt. England slo deretter Sveits etter ordinær tid, men i kvartfinalen
tapte imidlertid England mot Uruguay. Av spillere som etablerte seg på
landslaget gjennom verdensmesterskapet var Manchester United-spillerne Tommy
Taylor og Roger Byrne. Igjen hadde det britiske mesterskapet blitt brukt til
kvalifisering.

Det var ikke tilfellet i 1958, da England måtte ut i sin første kvalifisering
utenfor Storbritannia. England møtte Irland og Danmark. Blant de nye spillerne
var den unge og lovende Duncan Edwards, som scoret to mål i sin første
kvalifiseringskamp mot Danmark. England vant samtlige kamper og kom greit til VM
i 1958. I selve mesterskapet gikk det dårligere, i en «dødens gruppe» mot
regjerende olympisk mester Sovjetunionen, tapende finalist fra VM i 1950, den
farlige utfordreren Brasil samt bronsevinneren fra forrige VM, Østerrike.
England spilte uavgjort mot samtlige motstandere, inkludert 0–0 mot Brasil i den
første målløse kampen i VM-historien. Brasil vant senere mesterskapet. England
endte med like mange poeng som Sovjetunionen, og siden man ikke hadde noen klar
måte å skille dem på, ble det omkamp. Sovjetunionen vant omkampen 1–0. England
røk dermed ut, og Sovjetunionen kom seg videre til kvartfinalen hvor de tapte
til fordel for vertsnasjonen Sverige. Ettersom dette var det første mesterskapet
etter München-ulykken et par måneder før, var det få som klaget på resultatet.
Blant de døde i denne ulykken var Edwards, Taylor og Byrne.

I 1960 ble det første europamesterskapet arrangert uten at England var med.
Dermed ble neste kvalifisering VM-kvalifiseringen til VM i Chile i 1962. England
beseiret Portugal hjemme og spilte uavgjort mot dem borte, og slo Luxembourg
både hjemme og borte. Dermed kom England igjen til VM. Under VM i 1962 greide
England endelig å komme videre fra gruppespillet da de slo Argentina. I den
siste kampen, mot jumboen Bulgaria holdt det med uavgjort, og England spilte 0–0
mot dem. I kvartfinalen møtte England den regjerende verdensmesteren Brasil, som
vant kampen 3–1. Brasil vant deretter turneringen.

Resultatet av mesterskapet kostet imidlertid Winterbottom jobben, og Alf Ramsey
tok over som manager for England. Han ble den første med trenererfaring, og han
tok også over arbeidet med å velge ut spillerne sine selv, i stedet for å la en
komité gjøre dette. Han gjennomførte et strengt regime, men stilte opp for
spillerne. Ramsey arvet et lag med store talenter av Winterbottom, og
storspilleren Bobby Charlton, som overlevde München-ulykken, markerte seg på
landslaget allerede i 1962. Spilleren, som er regnet som en av de beste engelske
midtbanespillerne noensinne, var markant på landslaget gjennom hele 1960-tallet.
Også Bobby Moore var av brasilianske Pelé regnet blant de beste
forsvarsspillerne han hadde møtt. I tillegg kom flere spillere ut i full blomst
under Ramsey. Målvakten Gordon Banks var blant dem, og ble senere regnet som
1900-tallets nest beste keeper av IFFHS (etter russeren Lev Jasjin).
Midtbanespilleren Martin Peters ble omtalt av Ramsey som «ten years ahead of his
time».

Englands første EM-kvalifisering, til EM i 1964, gikk heller dårlig for
engelskmennene. Turneringen ble avgjort av kvalifisering på cupmetode med
hjemme- og bortekamper. I første runde møtte England nabolandet Frankrike.
Uavgjort hjemme ble fulgt opp av 2–5 borte, noe som gjorde at England røk ut.
Heller ikke Frankrike kom langt i turneringen. Det var ingen kvalifisering til
VM i 1966, siden England var arrangør. Dette mesterskapet gikk imidlertid langt
bedre for England. De begynte med uavgjort mot Uruguay før de slo Mexico og
deretter fikk sin hevn mot Frankrike med 2–0. England var dermed videre til
kvartfinalen, hvor de møtte Argentina. Kampen ble hard, og stemningen mellom
lagene amper (se Rivalisering), og den argentinske spilleren Antonio Rattín ble
noe kontroversielt utvist. England vant 1–0 etter mål av angriperen Geoff Hurst.
Hurst var egentlig et alternativ til Jimmy Greaves og Roger Hunt, men da Greaves
fikk et kutt som satte ham ut mot Argentina, ble Hurst valgt ut.

Deretter møtte England et svært spennende Portugal med Eusébio i semifinalen.
Bobby Charlton scoret to mål, mens Eusébio scoret Portugals eneste. Dermed var
England for første gang i en VM-finale hvor Vest-Tyskland ventet. Kampen ble
intens; Helmut Haller tok ledelsen for Vest-Tyskland etter 12 minutter etter en
forsvarstabbe, før Hurst utliknet etter 18 minutter på hodet, og det ble et mål
til hvert lag etter 90 minutter. I ekstraomgangene skjedde noe svært
kontroversielt da Hurst skjøt en ball opp i tverrliggeren og ned på mållinjen.
Den sveitsiske dommeren og den sovjetiske linjemannen diskuterte (på tross av
manglende felles språk) seg frem til at ballen hadde vært inne. Dette ble et
hett tema i lang tid, særlig i England. Hurst selv innrømmet i 2011 at ballen
ikke var over streken. Hurst scoret imidlertid et mål til, og dermed vant
England 4–2 og ble verdensmestere. Midtbanespilleren Alan Ball var for øvrig
troppens yngste spiller i en alder av 21 år, og fikk siden en innholdsrik
karriere både på banen og senere som trener.

Foran EM i 1968 ble det britiske mesterskapet trukket frem igjen, England vant
dette og kom til kvartfinalen i EM. Der møtte de Spania for første gang i
mesterskap siden 1950. Denne gangen vant England. I semifinalen møtte England
Jugoslavia, hvor selve kampen ble regnet for å være blant de mest brutale i
Englands historie med mye stygt spill. England tapte kampen 1–0 etter et mål i
det 86. minutt. Tre minutter senere ble Alan Mullery den første engelske
spilleren som ble utvist (men ikke den første som fikk rødt kort, da røde kort
ble innført først i VM i 1970). England slo deretter Sovjetunionen i
bronsefinalen og ble tildelt nok en medalje. En spiller som fikk sin debut i
1969 og som senere etablerte seg mer eller mindre fast i forsvaret til England
var Liverpool-spilleren Emlyn Hughes.

Som regjerende verdensmester fra 1966 trengte ikke England å kvalifisere seg til
VM i Mexico i 1970. De ble trukket i gruppe med Tsjekkoslovakia, Brasil og
Romania. England tapte for Brasil, men vant de to andre kampene. I kvartfinalen
møtte England igjen Vest-Tyskland. Alan Mullery og Martin Peters scoret to for
England, som ledet til det 68. minutt. Deretter scoret Franz Beckenbauer på et
skudd som Englands keeper for anledningen, Peter Bonetti (Gordon Banks var syk),
slapp enkelt inn. Tyskland scoret en gang til, noe som ga ekstraomganger.
Tyskland vant ekstraomgangene, og England var ute. Bonetti, som gjorde flere
gode redninger, ble stemplet som syndebukk av mediene. Til tross for inntrykket
av å være svake på målvaktplassen i fraværet av Gordon Banks, skulle begynnelsen
av 1970-tallet markere begynnelsen på en lengre periode med sterke målvakter,
med både nevnte Banks (til 1972), Peter Shilton (fra 1970) og outsideren Ray
Clemence (fra 1972). Shilton tok over rollen som førstevalg etter Banks, og fikk
125 landskamper frem til juli 1990, noe som er nåværende rekord for England.

England fortsatte imidlertid å slite med europamesterskapet. I kvalifiseringen
til EM i Belgia i 1972 slo de Malta, Hellas og Sveits i gruppespill, men tapte
for Vest-Tyskland over to runder i kvartfinalen. Men om denne kvalifiseringen
var dårlig, ble den neste verre for Englands del. Under kvalifiseringen til VM i
1974 havnet England i gruppe med Polen og Wales. Den avgjørende kampen ble mot
Polen på Wembley, der England, som hadde rotet bort poeng mot Wales, måtte
vinne. Takket være storspill av Polens målvakt Jan Tomaszewski, endte kampen
uavgjort, og Polen gikk videre til VM. Dette medførte at Ramsey måtte gå av som
landslagssjef etter at en komité hadde kommet til den konklusjonen. FAs leder og
faktotum Harold Warris Thompson kan personlig ha grepet inn for å få Ramsey
sparket. I Ramseys siste kamp, en vennskapskamp mot Portugal i april 1974, fikk
både midtstopperen David Watson og midtbanespilleren Trevor Brooking sine
respektive debuter. Begge etablerte seg siden på landslaget under Don Revie og
ble viktige spillere i de kommende mesterskap.

Etter et kort opphold med Joe Mercer som midlertidig manager, tok treneren Don
Revie over. Han hadde en vellykket trenerkarrière bak seg som klubbtrener for
Leeds United AFC. Revie satset på en del alternative treningsmetoder, muligens
for å skape sosialt samhold, som bingo og innendørs golf. Enkelte av spillerne
som hadde hatt ham som sjef i Leeds merket også at han som landslagssjef for
England var opptatt av å skaffe seg en relasjon til pressen. England begynte
kvalifiseringen til EM i 1976 med hjemmeseier over Tsjekkoslovakia, som var
regnet som den tøffeste motstanderen. En uavgjortkamp hjemme mot Portugal var
regnet som uheldig, men etter en klar seier over Kypros var det fortsatt mulig å
nå sluttspillet. Etter tap borte mot Tsjekkoslovakia så det mørkt ut, men
Tsjekkoslovakia spilte siden uavgjort borte mot Portugal. Dersom England slo
Portugal borte, ville de være likt poengmessig. Tsjekkerne hadde imidlertid
slått Portugal 5–0 hjemme, så England måtte vinne med fire mål. I stedet endte
kampen uavgjort, og Tsjekkoslovakia vant puljen. Av spillere som etablerte seg
på landslaget i årene 1976/1977 var blant andre Phil Neal (Liverpool), Ray
Wilkins (Chelsea), Steve Coppell (Manchester United) og Paul Mariner (Ipswich
Town).

Da England skulle kvalifisere seg til VM i 1978 i Argentina, kom de i gruppe med
Italia, Finland og Luxembourg. Midtbanespilleren Kevin Keegan hadde blitt
utnevnt til landslagskaptein, og Reavies England begynte som forrige gang, med
seier hjemme og borte mot Finland, før nedturen kom med et bortetap mot Italia.
Neste seier ble komfortable 5–0 mot Luxembourg. Den 11. juli 1977 trakk Revie
seg gjennom Daily Mail, etter å ha solgt en historie til avisen for 20 000 pund.
Dette var ikke det eneste tilfelle av rykter om grådighet. Det het at han
forlangte £200 fra journalister som skulle intervjue Malcolm Macdonald etter at
Macdonald scoret alle de fem målene mot Kypros i forrige kvalifisering. Da Revie
forlot stillingen som trener for England, hadde han en avtale om å trene De
forente arabiske emirater for en lønn på £340 000. Dette i tillegg til anklager
om bestikkelser gjorde at Revie fort ble en upopulær mann.

Ron Greenwood tok over som midlertidig manager, men da han slo Italia 2–0
hjemme, fikk han tilliten på permanent basis, til tross for at England ikke
kvalifiserte seg etter å ha fått dårligere målforskjell. England hadde mislyktes
for fjerde turnering på rad. Blant Greewoods historisk viktigste avgjørelser var
å gi midtbanespilleren Viv Anderson sjansen, noe som gjorde Anderson til den
første fargede spilleren på landslaget. Greenwood ble anklaget for å ha valgt
Anderson fordi han var sort, og ikke på spillerens kvaliteter, til hvilket han
svarte «Gul, lilla eller svart - om de er gode nok, så tar jeg de ut.» Anderson
selv var ikke opptatt av annet enn å spille godt nok til å få sjansen igjen. En
annen spiller som fikk sjansen av Greenwood var forsvareren Kenny Sansom
(Arsenal FC), som kom til å sementere sin plass på venstrebacken gjennom nærmest
hele 1980-tallet med sine 86 kamper.

Viv Anderson spilte imidlertid ikke i kvalifiseringen til EM i 1980, men en
annen kommende storspiller som ble hentet inn til kvalifiseringen var Glenn
Hoddle (Tottenham Hotspur). England hadde nå ikke kvalifisert seg siden 1970, og
hadde røket ut i tur og orden for Vest-Tyskland, Polen, Tsjekkoslovakia og
Italia. I kvalifiseringen til EM i 1980 kom England i pulje med Irland,
Nord-Irland, Danmark og Bulgaria. Etter en knepen seier mot Danmark borte og en
uavgjortkamp mot Irland, begynte det å gå bedre. England vant de resterende seks
kampene med flere mål av Kevin Keegan. England hadde dermed endelig kvalifisert
seg til et mesterskap igjen.

England hadde falt langt tilbake på 1970-tallet, og måtte komme seg tilbake
igjen. Under EM i 1980 havnet England i gruppepulje med vertene Belgia samt
Italia og Spania. England og Spania hadde begge hatt svake resultater de senere
årene, og de to slet også i gruppen. England åpnet med uavgjort mot Belgia og
fortsatte med tap mot Italia. Gruppeseieren, som ga finaleplass, var borte, men
med seier over Spania og seier til enten Italia eller Belgia, kunne England gå
videre. England slo Spania, men Italia og Belgia spilte uavgjort 0–0, og dermed
var England ute igjen.

Etter at man forandret på reglene slik at de to beste lagene i kvalifiseringen
kom med til VM, kom England også med til VM i 1982, på tross av at de rotet bort
mange poeng, blant annet ved et flaut bortetap mot jumboen Norge, og også mot
Romania og Sveits. England slo Ungarn i begge kampene, men Ungarn tapte ikke
flere kamper, og med to uavgjort vant Ungarn puljen. England var uansett videre.

I VM kom England i gruppe med Frankrike, Tsjekkoslovakia og Kuwait og slo dem
alle. I andre runde møtte England igjen Vest-Tyskland og Spania, to lag som
hadde skapt problemer for England før. Etter uavgjort mot Tyskland kunne England
med seier mot hjemmelaget gå videre, mens Spania var ute uansett. Likevel endte
kampen 0–0, og England var ute. På tross av at Ron Greenwood hadde tatt England
til både EM og VM, trakk han seg. Greenwood hadde tidligere annonsert sin avgang
etter dårligere resultater, men spillerne overtalte ham til å bli værende. Etter
VM var det imidlertid over, og Greenwood, som allerede før han ble
England-trener var på vei til å bli pensjonist, pensjonerte seg etter VM. Ny
trener ble Bobby Robson.

Robson valgte å ikke ta med Kevin Keegan i sin tropp, og fikk dermed Newcastle
United FC-fans imot seg. Også pressen begynte å gå imot ham. Tre spillere som
likevel fikk mye spilletid de kommende år var målvakten Chris Woods, høyrevingen
Trevor Steven og backen Stuart Pearce. Også midtbanespilleren Neil Webb fikk
tillit under Robson, og ble Englands landslagsspiller nummer 1000. Under
kvalifiseringen til EM i 1984 var igjen England varierende resultatmessig, og en
uavgjortkamp mot Hellas og tap for Danmark hjemme ble avgjørende. England var
ett poeng fra å være kvalifisert, men røk likevel ut. I mai 1985 ble engelsk
fotball preget av Heysel-tragedien og en påfølgende UEFA-utestengelse av
engelske lag fra europeiske turneringer, men dette gjaldt ikke landslaget, som
nå var eneste arena med internasjonalt spill for engelske fotballspillere i
likhet med skotsk seriefotball i fem år fremover.

England greide seg bedre i kvalifiseringen til VM i 1986. Det ble riktignok fire
uavgjortkamper, mot Finland, Romania og Nord-Irland, men det ble også fire
seire, noe som holdt til gruppeseier. I VM møtte England Polen, Portugal og
Marokko. England tapte for Portugal og spilte uavgjort mot Marokko, men slo
Polen 3–0 etter samtlige mål av angriperen Gary Lineker, og endte på andreplass
i gruppa bak noe overraskende Marokko. England møtte Paraguay i
sekstendedelsfinalen og vant kampen 3–0 etter to mål av Lineker og ett av Peter
Beardsley. England var i kvartfinalen igjen, men der England hadde kontroversene
på sin side 20 år tidligere, gikk de motsatt vei i 1986. Argentinas angriper
Diego Maradona vant en luftduell mot Englands keeper Peter Shilton ved bruk av
hånden. Denne manøveren, som Maradona kalte «Guds hånd» (mest som en
bortforklaring), ble blant de mest kontroversielle situasjonene i Fotball-VMs
historie. Imidlertid var Maradonas andre mål svært imponerende, han driblet seg
gjennom hele det engelske forsvaret før han scoret. Kampen endte 2–1 til
Argentina.

England lyktes endelig å kvalifisere seg til et europamesterskap under
kvalifiseringen til EM i 1988. De slo Tyrkia, Nord-Irland og Jugoslavia i
kvalifiseringen, og endte med fem seire og en uavgjort, borte mot Tyrkia. Dette
var Englands beste kvalifisering på lang tid. Selve EM gikk dårlig, hvor England
kom i gruppe med Irland, Sovjetunionen og Nederland. England tapte først mot
Irland med 0–1, og deretter med 1–3 mot Nederland. Midtbanespilleren Bryan
Robson scoret for England, mens den nederlandske angriperen Marco van Basten
scoret hat trick for Nederland. I den siste kampen tapte de med samme sifre for
Sovjetunionen, denne gangen med midtstopperen Tony Adams som Englands eneste
målscorer. De to vinnerne av puljen, Nederland og Sovjetunionen, møttes siden i
finalen. Media var ikke nådig mot Robson nå heller; Daily Mirror hadde
overskriften «I Guds navn, gå.» Etter en uavgjortkamp mot Saudi-Arabia, fulgte
Daily Mirror opp med overskriften «Gå, i Allahs navn, gå», mens The Sun
kommenterte «England Mustafa new boss».

Bobby Robson, som hadde levert inn sin avskjedssøknad både etter den mislykkede
kvalifiseringen til EM i 1984 og etter det mislykkede EM fire år etter,
avsluttet sin trenerkarriere med VM i Italia i 1990. England kvalifiserte seg
til verdensmesterskapet ved å komme på andreplass i gruppen, bak Sverige, men
foran Polen og Albania. Sverige og England spilte uavgjort, men det var Englands
uavgjort borte mot Polen som gjorde at Sverige kom foran. Et ikonisk øyeblikk
fra denne kvalifiseringen var da midtstopperen Terry Butcher fikk et dypt kutt i
pannen tidlig i kampen mot Sverige, men til tross for å ha sydd kuttet og
bandasjert hodet ble såret slått opp igjen på grunn av hans stadige hodestøt på
ballen. Dette førte til at bandasjen og den hvite landslagstrøyen hans ble
dekket av blod. VM gikk langt bedre for England, men de havnet i en tøff gruppe
med Irland, Nederland og Egypt. Alle kampene endte uavgjort bortsett fra
Englands kamp mot Egypt, som England vant 1–0. Forsvareren Mark Wright ble
Englands matchvinner i puljen. Englands andre kamper endte 1–1 mot Irland med
Gary Lineker som Englands målscorer, og 0–0 mot Nederland. Dette medførte at
England vant puljen, og gikk til åttendedelsfinale med to scorede mål i gruppen.

Også i åttendedelsfinalen ble det et målløst oppgjør, denne gangen mot Belgia. I
det siste spilleminuttet av andre ekstraomgang scoret imidlertid
midtbanespilleren David Platt, og dermed var England videre til kvartfinale. Der
møtte de Kamerun, et lag som hadde fått mye publikumsstøtte etter at de hadde
slått lag som Argentina og Colombia. Kampen var spennende, England tok ledelsen,
igjen ved David Platt, før Kamerun snudde i det 61. og 65. minutt med to mål, et
av dem på straffespark. Mot slutten av kampen fikk England straffe, og Gary
Lineker scoret fra straffemerket. I ekstraomgangene var England sterkere, og
fikk nok en straffe som Gary Lineker igjen scoret på. England gikk dermed videre
til semifinale. I semifinalen møtte de Vest-Tyskland. Kampen ble tøff, og den
har fått en nær legendarisk status.

Midtbanespilleren Paul Gascoigne fikk gult kort etter en stygg takling, noe som
betydde at han ikke fikk spille finalen dersom England kom dit. Den påfølgende
reaksjonen, en bevegelig underleppe, ble fanget opp på kameraene og ble
historisk.. Kampen endte uavgjort etter både ordinær tid og tilleggstid. For
første gang i Englands historie skulle de gå ut i straffesparkkonkurranse. Det
endte med at høyrebacken Stuart Pearce og vingen Chris Waddle bommet på sine
straffer og England røk ut. Dette var første gang England var med i
straffesparkkonkurranse, og i ettertid fikk kampen en ny betydning, ettersom
England senere ble kjent som laget som aldri vant straffesparkkonkurranser.

Imidlertid var dette bare den andre gangen England hadde spilt seg til
semifinale i et verdensmesterskap og den tredje gangen om man tar med
europamesterskap. I bronsefinalen tapte England mot Italia. Dette ble Bobby
Robsons siste kamp som trener. Han hadde allerede fått seg ny jobb som trener
for PSV Eindhoven, men sluttet i hovedsak på grunn av sterk kritikk fra egen
presse i forkant av VM i Italia. Den gode innsatsen til England stilnet delvis
kritikerne.

Ny trener i 1990 ble Graham Taylor. Taylor lyktes i å kvalifisere England til EM
i Sverige i 1992, ved å bli best i sin kvalifiseringsgruppe med Irland, Tyrkia
og Polen. Det skilte imidlertid bare to poeng mellom England på første og Polen
på tredje. Taylor gav også noe spilletid for kommende storspillere som David
Seaman (målvakt), David Batty (midtbane), Alan Shearer (angrep), Paul Ince
(midtbane) og Teddy Sheringham (angrep), som alle kom til å bli bærebjelker på
landslaget i de kommende mesterskap.

Selve EM i 1992 ble imidlertid en stor fiasko for England, som dro til EM uten
de to midtbanespillerne Paul Gascoigne og John Barnes, som begge var ut med
skader. I tillegg var forsvarspilleren Mark Wright skadet, men så sent at ingen
kunne erstatte ham. I gruppe med Danmark, Sverige og Frankrike tok England to
poeng etter uavgjort 0–0 mot Danmark og Frankrike, og 1–2 for vertsnasjonen
Sverige. Englands mål mot Sverige, scoret av David Platt, ble også lagets
eneste. England endte sist i sin gruppe, og innsatsen regnes for å være blant
Englands dårligste i et sluttspill. I den siste kampen ble den da legendariske
angriperen Gary Lineker byttet ut til fordel for Alan Smith i hans siste
landskamp, noe som provoserte mange.

Det ble imidlertid verre i kvalifiseringen til VM i USA i 1994. England havnet i
gruppe med Nederland, Norge, San Marino, Polen og Tyrkia. De to sistnevnte var
også motstandere i forrige kvalifisering. Men med uavgjort hjemme mot Norge og
Nederland og uavgjort borte mot Polen gjorde England det vanskelig for seg selv,
og da de tapte mot både Nederland og Norge borte, var kvalifiseringen over.
England spilte også borte mot San Marino, som bare hadde to plussmål, null poeng
og svært mange baklengsmål scoret etter kun åtte sekunder. England snudde dog
kampen og vant 7–1, men baklengsmålet fikk mest oppmerksomhet i pressen etter
kampen. Graham Taylor fikk følgelig sparken, og ble er erstattet av Terry
Venables.

Venables' England hadde som vertsnasjon ingen kvalifiseringsgruppe, men spilte
privatlandskamper. Han begynte med seks hjemmekamper på Wembley i 1994. Det ble
fire seire, over Danmark, Hellas, USA og Nigeria og to uavgjortkamper, mot Norge
og Romania. Bare Romania lyktes å score på dem i en 1–1-kamp. I 1995 ble det
litt flere kamper. Det begynte med den første bortekampen under Venables, mot
Irland. Kampen ble avbrutt etter 27 minutter etter problemer med tilskuere, på
resultatet 1–0 til Irland. Kampen ble erklært ikke godkjent, men spillerne fikk
likevel godkjent kampen på kampstatistikken. Deretter ble det flere hjemmekamper
på rad, inkludert Umbro Cup mot Japan, Sverige og Brasil. England vant den
første kampen, mot Japan, på straffespark i sluttminuttene, de snudde fra 1–3
til 3–3 i i det 89. minutt og på overtid, mens de tapte 1-3 mot Brasil etter å
ha tatt ledelsen. Tapet for Brasil ble det eneste til Venables.

Etter turneringen, som England kom på andreplass i, spilte de uavgjort mot
Colombia og Norge (sistnevnte i den første av to gjennomførte bortekamper for
Venables). Deretter slo England Sveits og spilte igjen uavgjort, nå mot
Portugal. I perioden mot det kommende mesterskapet på hjemmebane i 1996, ble en
ny generasjon spillere hentet inn på landslaget. Dette var blant andre Steve
McManaman (Liverpool), Darren Anderton (Tottenham Hotspur), Gary Neville
(Manchester United), Gareth Southgate (Aston Villa), Paul Scholes (Manchester
United), Nicky Butt (Manchester United), Sol Campbell (Tottenham Hotspur) og
David James (Liverpool).

Venables hadde gjort det bra med England, men hadde samtidig en rekke rettssaker
rundt hans mislykkede forsøk på å overta Tottenham Hotspur FC. Venables uttalte
at på grunn av de mange rettssakene, ville han trekke seg etter EM fordi dette
kunne virke forstyrrende på VM-kvalifiseringen. Men Venables hadde ansvaret for
England under EM på hjemmebane i 1996. Etter en uavgjortkamp mot Sveits
fortsatte England med seier over Skottland (2–0) og Nederland (4–1). Den
sistnevnte kampen regnes blant Englands beste på flere år. England vant gruppen
klart, og møtte Spania i kvartfinalen. Avisene hadde hausset opp stemningen, og
særlig Daily Mirror viste en noe partisk tone da de foran kampen oppsummerte alt
som var feil med motstanderen Spania. Kampen endte dog 0–0, og gikk til
straffesparkkonkurranse. Det var Englands andre, og den første, samt per 2012
den eneste, England vant. I semifinalen ventet Tyskland. Der Daily Mirror hadde
vært ufine før, var de langt over kanten med sin forside foran den kampen. Med
klare referanser til andre verdenskrig trykket de forsiden «Achtung! Surrender!
For you Fritz, ze Euro 96 Championship is over» (omtrent: Advarsel!
Kapitulasjon! For deg Fritz, er Euro 96 Championship over). Forsiden regnes
fortsatt blant de styggeste i engelsk pressehistorie. Kampen endte 1–1, og gikk
til straffesparkkonkurranse igjen. Som forrige gang i 1990, tapte også England
denne gangen mot Tyskland. Terry Venables trakk seg etter denne turneringen.

Ny trener ble i 1996 ble den tidligere storspilleren Glenn Hoddle. Under Hoddle
ble England igjen kvalifisert til VM, da kvalifiseringen til VM i Frankrike i
1998 ble vunnet. England slo ut Georgia, Moldova og Polen, mens Italia kom på
andreplass og gikk til kvalifisering. Hoddle hadde inkludert midtbanespilleren
David Beckham på landslaget, noe som Venables ikke hadde gjort. Under VM hadde
imidlertid Hoddle tatt med seg en healer med navn Eileen Drewery, som hadde
skapt kontroverser. England kom i gruppe med Colombia, Tunisia og Romania.
England begynte med å slå Tunisia 2–0, før de tapte 1–2 mot Romania i en kamp
preget av forsvarsfeil og dårlig utnyttelse av sjanser for Englands del.

I den siste kampen vant England 2–0 mot Colombia, med to gode skudd, et fra
kloss hold av midtbanespilleren Darren Anderton og et fra frispark av David
Beckham. Kampen var kvalitetsmessig bedre enn den forrige. England møtte
deretter Argentina i åttendedelsfinalen. David Beckham, hvis mål mot Colombia
ble regnet blant de bedre i VM, markerte seg negativt i denne kampen. Han ble
først lagt i bakken av argentineren Diego Simeone, før han fra liggende stilling
hevnsparket Simeone. Beckham fikk rødt kort for hendelsen etter 47 minutter. På
det daværende tidspunktet var stillingen 2–2 etter et straffemål til hvert lag,
en soloprestasjon av angriperen Michael Owen og en utlikning av Argentinas
Javier Zanetti. Kampen endte 2–2. og gikk til straffesparkkonkurranse, som
England til slutt tapte.

Da Glenn Hoddle uttalte seg i mediene at karma kunne være en forklaring for
hvordan noen hadde fysiske og psykiske begrensninger, ble dette tolket som et
angrep på funksjonshemmede. Dette medførte at Hoddles avgang ble fremskyndet.
Etter en kort mellomperiode der Howard Wilkinson trente laget i to kamper, var
den tidligere storspilleren Kevin Keegan klar. Keegan arvet kvalifiseringen til
EM i 2000 fra Hoddle, som kun hadde tapt borte mot Sverige og spilt uavgjort
hjemme mot Bulgaria. Keegan fikk England videre til andreplassen, knepent foran
Polen. Under selve mesterskapet gikk det derimot dårligere. I den første kampen
rotet England bort en 2–0-ledelse og tapte i stedet 2–3. I den andre slo de
Tyskland for første gang i konkurranse siden 1966 med 1–0, mens i den siste
kampen rotet de bort en 2–1-ledelse og tapte igjen 2–3, denne gangen for
Romania. Kevin Keegan trakk seg deretter som landslagssjef etter anklager om at
hans spillestil var for faglig svak.

Alf Ramsey hadde vært manager for England i ti år, mens Bobby Robson hadde vært
det i ni. På 1990-tallet hadde ingen holdt lenger enn tre år. Det ble imidlertid
litt stabilitet da svensken Sven Göran Eriksson ble valgt til landslagstrener.
Som den første ikke-engelske treneren var Eriksson offer for mistenksomhet og
skepsis i mediene, og der hans forgjengere hadde blitt kritisert for saker som
for mange private rettssaker (Venables), overtro (Hoddle) og manglende taktiske
evner (Keegan), var det privatlivet til Eriksson som fikk gjennomgå.

På tross av dette ble Eriksson en av Englands mest suksessfulle trenere. Han
måtte snu et hjemmetap mot Tyskland og en uavgjortkamp borte mot Finland i
kvalifiseringen til VM i 2002, og begynte med seier over Finland hjemme i sin
første kamp. Etter seier borte mot Albania og Hellas hadde England mulighet for
hevn, og laget vant hele 5–1 borte mot Tyskland, og påførte Tyskland sitt andre
tap i kvalifiseringskamper noensinne. I tillegg til sin fotballfaglige kunnskap,
var Erikssons evne til å rydde opp etter Hoddle og Keegans manglende disiplin
viktig for å få suksess i laget.

I VM i 2002 tok England ledelsen mot Sverige, men kampen endte 1–1. I neste kamp
møtte England igjen Argentina, og etter to tap på rad i VM, greide England å slå
Argentina, da 1–0 etter mål på straffespark scoret av David Beckham. Kampen ble
oppfattet som en «hevn» fra 1998 både for Beckhams og for Englands del. Diego
Simeone spilte for Argentina, som så røk ut allerede i gruppespillet. England
spilte uavgjort mot Nigeria i den siste kampen, og kom på andreplass med færre
scorede mål enn Sverige. I åttendedelsfinalen møtte de Danmark og vant
komfortabelt 3–0. England var dermed i kvartfinale for første gang siden 1990. I
kvartfinalen møtte England Brasil, og tapte 1–2. På tross av at England ikke
utnyttet et overtallsspill, var det Erikssons manglende animerte tilstand som
fikk kritikk. Han ble sett på som iskald og følelsesløs av media.

Media og supportere var imidlertid begeistret for fotballspillerne, som de ofte
kalte «den gyldne generasjonen». Generasjonen inkluderte spillere som Michael
Owen, David Beckham, Steven Gerrard, Rio Ferdinand, Frank Lampard, Joe Cole,
Gareth Barry, Ashley Cole, Wayne Rooney, John Terry og Jermain Defoe. Det skulle
imidlertid vise seg å ikke være fullt så enkelt. To av de største navnene var de
sentrale midtbanespillerne Gerrard og Lampard. De to spilte ofte på landslaget,
for det meste sammen, men kombinasjonen Lampard og Gerrard var sjelden samspilt,
noe som skapte hodebry for samtlige trenere fra og med Eriksson. Wayne Rooney,
som da var regnet for å være et av de beste engelske talentene på lang tid,
varierte fra strålende til middelmådig, og med et uberegnelig temperament var
han vanskelig å forutse.

I kvalifiseringen til EM i 2004 ble England igjen gruppevinner. De slo Tyrkia
hjemme, og på tross av en overraskende uavgjort hjemme mot Makedonia, endte
England først i sin gruppe, poenget foran Tyrkia. I gruppespillet, som også
besto av Liechtenstein og Slovakia, var det Michael Owen og David Beckham som
var de mestscorende, men også Wayne Rooney markerte seg. I selve turneringen kom
England i gruppe med Kroatia, regjerende europamester Frankrike og Sveits.
England tok ledelsen mot Frankrike, og holdt den til overtid i andre omgang, da
den franske storspilleren Zinedine Zidane snudde kampen med sine to mål. England
vant komfortabelt 3–0 mot Sveits etter to mål av Rooney og ett av Gerrard. Mot
Kroatia kom de tidlig under, men snudde til 3–1. Kroatia reduserte, men kort tid
etter gikk England opp til 4–2, og vant dermed kampen. I kvartfinalen møtte
England vertsnasjonen Portugal, og spilte uavgjort 1–1 etter et mål i hver side
av kampen: England tok ledelsen etter tre minutter med mål av Owen, mens
Portugal utliknet etter 83 minutter. Begge lag scoret i ekstraomgangene, og
dermed ble det straffesparkkonkurranse, som England tapte igjen.

England kvalifiserte seg til VM i Tyskland i 2006 gjennom å beseire Polen hjemme
og borte. Ellers overrasket de negativt med tap hjemme mot Nord-Irland og
uavgjort borte mot Østerrike. Det var likevel de eneste poengtapene England
hadde i kvalifiseringen. I mesterskapet kom England i gruppe med Sverige,
Paraguay og Trinidad og Tobago. England slo både Paraguay og Trinidad og Tobago,
mens det ble uavgjort for andre VM på rad mot Sverige. England vant gruppen og
gikk til åttendedelsfinale mot Ecuador. David Beckham scoret kampens eneste mål,
og England var igjen i kvartfinale. Der ble det også en gjentakelse, da de møtte
Portugal og spilte uavgjort over 120 minutter før de igjen tapte på
straffesparkkonkurranse. Dette ble Erikssons siste kamp for England.

Eriksson hadde hatt flere problemer med engelsk presse ettersom han hadde hatt
en affære med mediepersonligheten Ulrika Jonsson i 2002, som fikk like mye
presseoppmerksomhet som VM, fordi han uttalte til journalister utkledd som
sjeiker at det foregikk korrupsjon blant managere og fordi han stadig ble
knyttet til storklubber mens han var landslagsleder. I januar 2006 erklærte han
derfor sin avgang. Sven-Göran Eriksson var populær blant tilhengerne i
begynnelsen, og var med sine resultater blant de mest fremgangsrike trenerne
England hadde hatt. Den generelle kommentaren var at Eriksson ikke hadde fått
nok ut av spillerne. Ny landslagssjef ble Steve McClaren, som tok over jobben i
håp om å ordne dette.

I kvalifiseringen til EM i 2008 havnet McClaren i gruppe med Kroatia
(gruppespillet i VM 2006), Russland (ikke kvalifisert til VM 2006), Israel,
Makedonia, Estland og Andorra. Etter oppskriftsmessige seire mot Andorra og
Makedonia begynte det å gå verre. Først uavgjort hjemme mot Makedonia, så tap
borte mot Kroatia og deretter uavgjort borte mot Israel. McClarens lag fulgte
opp med fem seire på rad, inkludert hjemme mot Russland, men det ble også
bortetap mot Russland. England måtte slå Kroatia hjemme i siste kamp den 21.
november 2007 for å kvalifisere seg, men tapte kampen 2–3, og røk ut. England
endte på tredjeplass foran Israel på innbyrdes oppgjør. Dagen etter kampen fikk
McClaren sparken.

England prøvde igjen en utenlandsk manager, denne gangen Fabio Capello. Han kom
i VM-kvalifiseringsgruppe med Kroatia og Andorra igjen, men også Ukraina,
Hviterussland og Kasakhstan. Under Capello gikk det langt bedre. England vant de
åtte første kampene sine, og bare et tap mot Ukraina borte i den niende runden
hindret en perfekt kvalifisering. England ikke bare vant, men vant ofte
overbevisende, som 5–1 hjemme mot Kroatia. I VM i Sør-Afrika i 2010 kom England
i gruppe med USA, Slovenia og Algerie. England begynte med uavgjort mot
amerikanerne etter å ha sluppet inn utlikning på keepertabbe, og deretter igjen
uavgjort mot Algerie, mens det ble seier over Slovenia med 1–0. Det holdt til
sekstendelsfinale. I åttendedelsfinalen møtte England Tyskland og tapte med
klare 1–4. Kritikere tok opp lagets manglende samspill eller eventuelt om hele
laget var oppskrytt.

Capello fortsatte å trene England, og lyktes i å kvalifisere England til EM i
2012, etter å ha vunnet gruppen med Montenegro, Sveits, Bulgaria og Wales.
England spilte tre uavgjort, to av dem mot Montenegro og en mot Sveits, og vant
resten. Det ga en seier med seks poeng.

I forkant av europamesterskapet 2012 ble Englands kaptein John Terry anklaget
for å ha kommet med rasistiske utsagn om den engelske spilleren Anton Ferdinand.
Skyldspørsmålet skulle avgjøres åtte dager etter EM-finalen. Dersom England
skulle vinne EM, måtte FA samtidig risikere å ta avstand fra landslagets
kaptein. FA tok ingen sjanser og fratok Terry kapteinsbindet på forhånd.
Problemet var at Terry dermed også måtte betraktes som forhåndsdømt. Landslagets
trener Fabio Capello tok bladet fra munnen og kritiserte FA. Den 8. februar 2012
trakk han seg også som trener i protest.

Den 1. mai 2012 ble Roy Hodgson ny trener. Han ble et symbol på det «trygge og
engelske», var født i Croydon i Sør-London og startet sin karriere som spiller i
klubben Crystal Palace FC. Fra 1976 og fremover hadde han hatt en ubrutt
fartstid som trener, deriblant av landslagene til Sveits, De forente arabiske
emirater og Finland. Han hadde også vært trener for en rekke klubber i Norge,
Sverige, Danmark, England, Sveits og Italia.

Hodgson startet bra med 1-0 seier borte mot Norge i en treningskamp 26. mai og
1-0 seier hjemme mot Belgia i en treningskamp 2. juni. Det var likevel
bekymringer fra mange hold om de mange skadene og om den gyldne generasjonen var
på vei ut. I tillegg var toppscorer Wayne Rooney ute etter rødt kort i de to
første kampene. Det ble klart at Rio Ferdinand kunne få problemer med å spille
sammen med John Terry. Han var bror til Anton Ferdinand som anklaget John Terry
for rasisme. Flere uttalte at England stilte med sitt svakeste lag på lang tid,
eller at de var slitne etter et hardt kampprogram.

England ble trukket i gruppe med Frankrike, Ukraina og Sverige. Laget, nå med
Steven Gerrard som kaptein, tok ledelsen mot Frankrike, men utlikningen kom kort
tid etterpå, og kampen endte 1–1. I den andre kampen var det jevnt mellom
England og Sverige lenge, men til slutt ble det seier til England etter at den
unge angriperen Danny Welbeck satte inn 3–2 til engelskmennene i det 78. minutt.
I den siste kampen var Rooney tilbake og scoret kampens eneste mål mot Ukraina.

England gikk til kvartfinale, men igjen stoppet det der. Italia dominerte
kampen, men det endte 0–0, og det ble straffesparkkonkurranse. Italia, som selv
ikke hadde en god statistikk på straffer, slo England 4–2. I motsetning til de
vanlige reaksjonene fra engelsk presse, var de færreste skuffet etter at England
gikk ut.

I kvalifiseringen til VM i 2014 begynte England med en sterk borteseier med hele
5-0 mot Moldova. Neste kamp endte uavgjort hjemme mot Ukraina etter at Ukraina
ledet til det sto tre minutter igjen av kampen og England fikk straffe som
Lampard satte i mål. Deretter fortsatte engelskmennene med en ny målrik seier
etter 5-0 hjemme mot San Marino. Engelskmennene spilte deretter uavgjort borte
mot Polen, og lå dermed to poeng bak Montenegro. Deretter vant England
oppskriftsmessig hele 8-0 mot San Marino borte. I bortekampen mot Montenegro tok
England ledelsen tidlig, men Montenegro utliknet mot slutten av kampen. England
fortsatte deretter med 4–0 hjemme mot Moldova. Deretter endte det 0–0 borte mot
Ukraina. I de to siste kvalifiseringskampene vant England 4–1 hjemme mot
Montenegro, og 2–0 hjemme mot Polen. De vant dermed gruppe H med 22 poeng, mens
Ukraina kom på andreplass med 21 poeng. På FIFAs verdensranking gikk England 17.
oktober 2013 opp 7 plasser til 10.-plass. Playoff mellom gruppetoere i
kvalifiseringen (andre runde) ble avsluttet 19. november. Den 28. november 2013
falt England tre plasser til 13.-plass,

Trekningen til VM 2014 fant sted 6. desember 2013, og England kom i gruppe D
sammen med Italia, Uruguay og Costa Rica. Første kamp mot Italia ble spilt 14.
juni 2014. Italia tok ledelsen etter 35 minutter, men Daniel Sturridge utlignet
for England etter 37 minutter, og første omgang endte 1–1. Italia tok igjen
ledelsen etter 50 minutter, og kampen endte 1–2. Neste kamp mot Uruguay ble
spilt 19. juni. Uruguay tok ledelsen etter 39 minutter, og Wayne Rooney utlignet
etter 75 minutter. Uruguay scoret så i det 85. minutt etter utspill fra mål, og
kampen endte 1-2. Møtet med Costa Rica den 24. juni ble siste kamp i både
gruppespillet og VM. Kampen endte 0–0. England kom sist i gruppen med 1 poeng,
og røk ut sammen med Italia. Costa Rica vant gruppen med 7 poeng, Uruguay ble nr
2 med 6 poeng, mens Italia ble nr 3 med 3 poeng.

Trekningen til kvalifisering til EM i fotball 2016 fant sted 23. februar 2014,
og England kom i gruppe E sammen med Estland, Litauen, San Marino, Slovenia og
Sveits. Første møte var borte mot Sveits den 8. september 2014. England vant
2–0, etter scoringer av Danny Welbeck i 58. og 93. minutt. Neste møte var hjemme
mot San Marino 9. oktober 2014. Kampen endte 5–0 etter scoringer av Phil
Jagielka i 25. minutt, Wayne Rooney i 43. minutt, Danny Welbeck i 49. minutt og
Andros Townsend i 72. minutt. I det 78. minutt scoret San Marino selvmål. Den
12. oktober vant de 1–0 borte mot Estland, etter scoring av Wayne Rooney i 74.
minutt. Neste kamp var hjemme mot Slovenia 15. november og endte 3–1, etter
scoringer av Wayne Rooney i 59. minutt (straffe) og Danny Welbeck i 66. og 72.
minutt. Den 27. mars 2015 spilte England hjemme mot Litauen. Kampen endte 4–0
etter scoringer av Rooney i 7. minutt, Welbeck i 45. minutt, Raheem Sterling i
58. minutt og Harry Kane i 73. minutt. Halvspilt i gruppen hadde England vunnet
alle fem kampene, og ledet gruppen suverent med 15 poeng, foran Sveits med 9
poeng. Den 14. juni vant England 3–2 borte mot Slovenia, etter scoringer av Jack
Wilshere i 57. og 74. minutt, og av Wayne Rooney i 86. minutt. Den 5. september
vant laget 6–0 borte mot San Marino, etter scoringer av Wayne Rooney på straffer
i 13. minutt, selvmål i 30. minutt, Ross Barkley i 46. minutt, Theo Walcott i
68. og 78. minutt og Harry Kane i 77. minutt. Den 8. september fulgte 2–0 hjemme
mot Sveits. Scorere var Harry Kane i det 67. minutt og Wayne Rooney på straffer
i det 84. minutt. Den 9. oktober vant laget 2–0 hjemme mot Estland, etter
scoringer av Theo Walcott i det 45. minutt og Raheem Sterling i det 85. minutt.
Siste kvalifiseringskamp ble spilt 12. oktober borte mot Litauen. England vant
3–0 etter scoringer av Ross Barkley i 29 minutt, et selvmål i 35. minutt og av
Alex Oxlade-Chamberlain i 62. minutt. England vant gruppen suverent med 30
poeng, foran Sveits med 21 poeng og Slovenia med 16 poeng.

EM i fotball 2016 startet 10. juni 2016. England kom i gruppe B sammen med
Russland, Slovakia og Wales. Innledningskampen mot Russland den 11. juni endte
1–1. Eric Dier scoret i det 73. minutt, men Russland utlignet på to minutter på
overtid. Den 16. juni møtte laget Wales. Kampen endte 2–1 etter scoringer av
Jamie Vardy i det 56. minutt og av Daniel Sturridge etter 90+2 minutter. Den 20.
juni møtte laget Slovakia, og kampen endte 0–0. Wales vant gruppen med 6 poeng,
foran England med 5 poeng og Slovakia med 4 poeng. Åttendedelsfinalen ble spilt
27. juni 2016 mot Island. England tapte 1–2 etter scoring av Wayne Rooney i det
4. minutt (straffer), og England var ute av EM. Samme dag kunngjorde Roy Hodgson
at han trekker seg som landslagtrener.

Den 22. juli 2016 ble Sam Allardyce ny landslagtrener. I likhet med sin
forgjenger, er også han engelsk. Han er født i Dudley i West Midlands og begynte
sin karriere som spiller i Bolton Wanderers. I september 2016 avslørte Daily
Telegraph at han var involvert i korrupsjon som dreide seg om spillerkjøp. Den
27. september 2016 trakk han seg i kjølvannet av dette.

Den 27. september 2016 overtok Gareth Southgate som fungerende trener. Han er
født i Watford, og i likhet med Roy Hogdon startet han sin karriere som spiller
i Crystal Palace FC. Southgate har også vært spiller for Aston Villa og
Middlesbrough.

I kvalifiseringen til VM 2018 havnet England i gruppe F, sammen med Skottland,
Slovenia, Litauen, Slovakia og Malta. Den 4. september 2016 møtte laget Slovakia
borte, og kampen endte 1–0 etter scoring av Adam Lallana fem minutter på
overtid. Den 8. oktober møtte de Malta hjemme; kampen endte 2–0 etter scoringer
av Daniel Sturridge i 29. minutt og Dele Alli i 38. minutt. Den 11. oktober
spilte de 0–0 borte mot Slovenia. Den 14. november vant de 3–0 hjemme mot
Skottland, etter scoringer av Daniel Sturridge i 23. minutt, Adam Lallana i 50.
minutt og Gary Cahill i 61. minutt. Den 26. mars 2017 møter de Litauen hjemme.

De første hjemmekampene ble i hovedsak spilt på The Oval, en cricketbane i
Lambeth, sør i indre London. Kamper ble også spilt andre steder i landet, men
The Oval var den hyppigst brukte banen. I 1889 ble The Oval brukt for siste
gang, og da ble landskampene spilt rundt om i landet.

I anledning De britiske imperieutstillingene ble Empire Stadion bygget i Wembley
nord i London i 1923. Fra begynnelsen til 1951 var Wembley imidlertid forbeholdt
kamper mot Skottland, og det var først da England møtte Argentina på Wembley i
1951 at dette ble forandret. Andre kamper mot andre landslag ble spilt på
forskjellige stadia. Særlig var Goodison Park (Liverpool) og Arsenal Stadium
(London) brukt mye, begge har blitt brukt 12 ganger hver. Fra 1951 av ble stort
sett alle kampene spilt på Wembley. Stadion vekslet mellom Empire Stadium og
Wembley Stadium. Det offisielle navnet på stadion i kampprogrammer var Empire
Stadium mer eller mindre til midten av 1970-tallet, da både landskamper og
cupfinaler gikk på «Wembley Stadium». Samtidig het selskapet som eide stadion
«Wembley Stadium Limited» fra starten av. Stadion ble omtalt som Empire Stadium
på program og billetter også under VM-finalen i 1966.

Fra 2003 til 2007 ble Wembley ombygget, og ble bl.a. brukt til Sommer-OL 2012 i
London. Under ombyggingen ble kampene i hovedsak spilt på Old Trafford
(Manchester), med enkelte kamper på Riverside Stadium (Middlesbrough), St.
James' Park (Newcastle), Anfield Stadium (Liverpool), City of Manchester Stadium
(Manchester), Portman Road (Ipswich), Villa Park (Birmingham), Walkers Stadium
(Leicester), Stadium of Light (Sunderland), St. Mary's Stadium (Southampton),
Elland Road (Leeds), White Hart Lane (London) og Pride Park Stadium (Derby).
Tilsammen har Old Trafford blitt brukt 16 ganger, og fungerer derfor også som
reservestadion i størst grad.

England har alltid hatt hvite overdeler, mens buksene har variert fra hvit til
blå om hverandre. Draktene har vært svært konservative, og det har kun vært noen
få tillegg: I perioden 1980–1982 var det et blått og rødt skulderparti på
torsoen (dette gjaldt også hjemmedrakten), i 1998 var det et rødt og et blått
felt på siden på torso, i 2002 var det en rød stripe langsmed venstre side av
torso og i 2006 var det et St. Georgskors på høyre skulder. Det har også vært
striper på toppen av drakten i perioder der England ikke spilte mesterskap, som
i perioden 1974–1979, da det var en rød og en blå stripe som gikk langsmed
toppen av overdelen.

Bortedrakten har hatt noe større utvikling. Bortedrakter ble ikke et problem før
England møtte nasjonene Tyskland og Østerrike i 1930, noe som kan tyde på at
Østerrike spilte med bortedrakter mot England i 1908. Englands første
bortedrakter bestod av blå overdeler og hvite bukser, som vil si det omvendte av
førstedrakten. De blå bortedraktene ble brukt frem til VM i 1950, da England
tapte mot USA. Neste gang problemet med fargekollisjon på bortedrakter dukket
opp var i 1951, da Argentina ble det første laget utenom Skottland som spilte på
Wembley stadion. Verken hvite hjemmedrakter eller blå bortedrakter var mulig mot
de hvit- og blåstripede argentinerne, så England spilte i helrød skjorte.
Ettersom blått uansett var forbundet med tapet mot USA, fortsatte England i
rødt. Siden England også spilte med de røde bortedraktene i VM-finalen i 1966,
fikk draktene deretter en stor symbolsk betydning.

Bortsett fra noen spesielle tilfeller, deriblant en lyseblå bortedrakt under VM
i 1970 samt en gul overdel og blå bukse i tre kamper i 1970, har bortedrakten
vært rød med hvite bukser frem til 1996. Da ble bortedrakten gråblå til EM.
Drakten ble i EM bare brukt i semifinalen mot Tyskland, som England tapte på
straffer. I en kamp før og en etter EM ble drakten også brukt, men den ble
deretter erstattet av den røde og hvite kort tid etter. Foran EM i 2012 lanserte
FA en bortedrakt som var mørkeblå med lyseblå bukser.

Draktene har i hovedsak vært levert av den engelske utstyrsprodusenten Umbro,
med enkelte unntak av mindre kjente merker, som St. Blaize, Hope Brothers og
Admiral. Da Umbro ble kjøpt opp av Nike i 2008, beholdt Umbro likevel kontrakten
til og med 2012. Fra 2013 tok Nike over.

Englands emblem har alltid vært tre blå liggende leoparder (løver) på hvit
bakgrunn, hentet fra Storbritannias riksvåpen, som er gule løver på rød
bakgrunn. Dette betyr at FA har fått tillatelse fra Buckingham Palace for å
bruke emblemet. Fram til 1948 hadde skjoldet en klammespiss nederst, men fra
1948 ble bunnen avrundet. Avrundingen medførte at den nederste løven måtte bli
mindre enn de to over, da det ble mindre plass. I tillegg forsvant kronen som
var på toppen, slik at FAs symbol ble mindre likt cricketemblemet. I tillegg
fikk emblemet ti tudorroser i tre rader med tre roser over hver løve og den
siste rosen i midten under den siste løven. De ti rosene symboliserer de ti
regionene som har sete ved FAs råd. Siden 1948 har stort sett bare designen på
løvene variert, med unntak av 1997, da løvene ble lyseblå og rosene mistet de
grønne begerbladene sine og den gule stjernen. I 2000 fikk rosene tilbake til
den opprinnelige formen.

Kallenavnet til England har stort sett vært «The Three Lions», etter dette
emblemet. Bruken av kallenavnet varierer, og brukes oftere av media enn av fans.
Kallenavnet er mest assosiert med sangen «Three Lions», som var offisiell
supportersang for England under EM i 1996. Det er en debatt angående heraldikken
om hvor vidt løvene, som klart forestiller løver, egentlig er heraldiske løver
eller om de er leoparder.

Formasjon og taktikk var lite populært da Walter Winterbottom som første trener
tok over landslaget i 1946, og hans forsøk på å forandre dette ble spolert av
spillere som lurte på om Winterbottom hadde en mening om «hvilken side av nettet
de skulle score på». Da Alf Ramsey tok over, ble det en god del forandringer.
Ramsey valgte selv spillere, hadde lite til overs for stjerner og
eksperimenterte med formasjoner. Han oppdaget at England ikke ville kunne slå
Argentina og Brasil med 4-2-4, og valgte i stedet etter en god del
eksperimentering å trekke vingene inn og ha en offensiv og en defensiv sentral
midtbanespiller, slik at formasjonene ble 4-4-2 med diamant (4-1-3-2). Midtbanen
ble mer kompakt, og stilen ble kalt «The wingless wonder».

Som et resultat av Ramseys taktiske manøvre, ble det forsket på fotballtaktikk.
Kort etter Ramseys triumf kom Allen Wades bok om emnet ut, som handlet om
lagspill over individualitet. Wade var teknisk direktør i fotballforbundet
mellom 1963 til 1983, og lærte bort sin kunnskap til blant andre Don Howe, Bobby
Robson, Dave Sexton og Dario Gradi. Han foretrakk soneforsvar fremfor
mannsoppdekning, og ville heller ha besittelse av ballen enn lange baller, og
han mente at det ble nødvendig å gå i forsvar og la motstanderne spille fra tid
til annen.

Hans filosofi ble på tidlig åttitall erstattet av impulser fra Charles Hughes,
som handlet om langpasninger og korte trekk før mål ble scoret. Spillestilen ble
tidlig sterkt mislikt av engelsk presse, som ofte omtalte ham som den som ødela
«the beautiful game». Hughes ble stort sett brukt av Graham Taylor, men Hughes
selv mente at Norge, som var med på å slå ut Taylors England under
VM-kvalifiseringen i 1993, var bedre enn England på Hughes egen filosofi. Da
Graham Taylor fikk sparken, begynte trenere å introdusere mer kontinentale
erfaringer. Hans arvtaker Terry Venables hadde trent FC Barcelona, Glenn Hoddle
hadde spilt i AS Monaco FC og både Sven Göran Eriksson og Roy Hodgson hadde
stort sett bare kontinental bakgrunn. De to eneste med tradisjonell engelsk
karriere både som spiller og trener, Kevin Keegan og Steve McClaren, hadde
beskjeden suksess på landslaget.

Englands spillestil har i nyere tid derfor beveget seg mer i retning den
kontinentale stilen, særlig under Eriksson. Fortsatt blir stilen sett på som den
fysisk kjempende, bulldog-aktige spillestilen. Dette har sammenheng med den
maskuline rollen fotball har i det engelske samfunnet, og har av CNN blitt
påpekt som en av hovedgrunnene til at England har hatt problemer med å vinne
mesterskap. Spillestilen er sjelden teknisk god, noe den har fått kritikk for.
Både formasjon og filosofi er blitt diskutert ofte. Etter EM i 2012 påpekte
Rafael Benitez den engelske mangelen på fotballfilosofi. Mangelen på en
fotballfilosofi – en klar idé om hvordan man vil spille, har vært tatt opp flere
ganger siden Hughes' spillestil ble fjernet uten at det vokste frem et
alternativ. Kritikere har kommentert at England ikke bare mangler
implementeringen av en fotballfilosofi, men også en fotballfilosofi i seg selv.

England kan også ha havnet i fellen som Spania var i tidligere, nemlig å
prestere langt bedre kontinentalt med klubblagene enn med landslaget.
Midtbanespillerne Steven Gerrard og Frank Lampard samarbeidet dårlig, men dette
har vært et problem med flere storspillere også. Det ble i 2011 også pekt på at
svært få unge spillere får sjansen til å etablere seg i Premier League, og at de
heller blir lånt ut til klubber lenger ned i divisjonssystemet. Andre grunner
som er blitt nevnt er medias rolle, gnisningen mellom klubber og landslag, den
tøffe Premier League-sesongen med flere cup-turneringer, mange utenlandske
spillere i Premier League og utsatt risiko for å bli skadet. Også rivalisering
innad i landslagstroppen mellom spillere fra ulike konkurrerende klubber er
blitt tatt opp som et problem, blant annet av Roy Keane.

England har tre store rivaler; Skottland, Tyskland og Argentina. Av disse er det
særlig Skottland som deler rivaliseringen, men Tyskland er landet som England
som oftest har et mest anstrengt forhold til. Samtidig har det vært mest
kontroverser mot Argentina.

Skottland var det første laget England møtte, og i lang tid det eneste som ga
dem motstand. Skottland er naboer innen unionen, og det har lenge vært
rivalisering mellom de to. Imidlertid har rivaliseringen dabbet av etter at
England fikk de to andre rivalene, og særlig etter at kampene mellom England og
Skottland ble færre som følge av at British Home Championship ble avviklet på
åttitallet, og deretter av at de årlige kampene mot Skottland også ble avviklet
i 1989. Skottlands rivalisering mot England er nok sterkere enn omvendt, og det
dukket opp en bevegelse blant skotske fans i farvannet av VM i 2006 som het
«Anyone but England», og som handlet om at skottene støttet Englands
motstandere. Hvor utbredt dette er, er usikkert; i en undersøkelse er skottene
delt på dette synet.

Skottland og England har hatt noen møter i viktige turneringer, blant annet
under EM i 1996 på hjemmebane, da England vant 2–0.

Rivaliseringen mot Argentina er spesiell, i senere tid nært knyttet til
Falklandskrigen (1982) og til kamper lagene imellom. Argentina og England møttes
i turnering først i VM i 1962, da England vant. Det neste møtet var i 1966, da
England møtte Argentina på hjemmebane. Argentinerne spilte ukarakteristisk tøft,
og fikk sin kaptein utvist. Utvisningen var imidlertid uklar. Den tyske dommeren
skal angivelig ha sagt at han viste ut kapteinen Antonio Rattín fordi han «ikke
likte trynet hans», men det kan ha vært knyttet til den brutale argentinske
spillestilen. Argentina på sin side var allerede overbevist om at England og
Tyskland samarbeidet for å bli kvitt søramerikanere. Kapteinen Rattín nektet å
forlate banen, og måtte ha politieskorte ut. Englands trener Alf Ramsey nektet
skjortebytte etter kampen, og omtalte argentinerne som «dyr», noe som Argentina
oppfattet som rasisme.

Etter Falklandskrigen fikk rivaliseringen stor oppmerksomhet fra begge lag, og
da Diego Maradona scoret med hånden under VM i 1986, var det engelskmennenes tur
til å bli indignert. Mange følte at det første målet, med hånden, var juks, og
at England ble lurt ut av VM. På tross av at turneringen ble avholdt i Mexico,
hadde ikke engelske fans noen teorier om samarbeid for å bli kvitt England. Den
meksikanske begynnende rivaliseringen mot Argentina var på det daværende
tidspunkt beskjedent, men det er lite trolig at Mexico ville ha hjulpet
Argentina. Denne kampen var også (per 2012) siste gangen Argentina slo England
etter 90 minutter. Diego Maradona uttalte at på tross av at dette bare var en
fotballkamp, følte han det som om de hadde beseiret et land som hadde drept
argentinske gutter som småfugler.

Under VM i 1998 ble også England slått av Argentina, men da på straffespark.
David Beckham ble utvist for en manøver som Diego Simeone i ettertid har
innrømmet at han spilte skadet i for å sikre utvisning. Dette gjorde Simeone og
Argentina enda mer upopulære.

I den senere tid har imidlertid rivaliseringen blitt noe nedtonet. Riktignok
uttalte Diego Maradona i sin selvbiografi at det å score målet var som å stjele
Englands lommebok, men utover hans uttalelser, som reflekterer Maradona mer enn
Argentina, er det få oppblusninger. Dette kan være tilknyttet det at Argentina
og England møttes bare i én kamp i VM siden, i 2002, da det ikke var noen
kontroversielle avgjørelser.

Mens rivaliseringen mellom England og Argentina ofte er følt fra begge sider, er
Englands rivalisering mot Tyskland i fotball nesten et særengelsk fenomen.
Engelskmennenes behov for denne rivaliseringen kan knyttes til nostalgi og det
faktum at tyskerne har gått forbi engelskmennene innen produksjon og økonomi.
Tyskland har ikke glemt den kontroversielle scoringen til Geoff Hurst under VM i
1966, men den spiller mindre rolle for tyskerne enn deres egen rivalisering mot
Nederland. I hovedsak er Tysklands forhold til England lite annet enn forholdet
til et hvilket som helst lag.

Dette hindrer ikke engelsk media fra å spille på rivalisering og trekke
paralleller til begge verdenskrigene. Og det er ofte Daily Mirror som står bak
dem. Foran finalen i 1966 skal Frank McGee ha skrevet: «Hvis, i morgen, tyskerne
slår oss i vår nasjonalsport, bør vi huske at to ganger i dette århundret, har
vi slått dem i deres.» Uttrykk som «Kraut» og «Hun» (begge nedverdigende uttrykk
om tyskere) har ofte blitt brukt, og Daily Mirror dro krigsparallellen langt da
de erklærte (fotball)krig mot Tyskland i sin leder og hadde sin «Achtung!
Surrender!»-overskrift i anledning semifinalen i 1996. I BBCs VM-dokumentar
«World Cup's Most Shocking Moments» kommenterte Peter Crouch at han i VM i 1994
heiet på «anyone who is playing Germany». Likevel fikk den store negative
reaksjonen på Daily Mirrors overskrift, som fikk komiker Jo Brand til å trekke
seg fra avisen, betydning i at avisoverskriftene ikke er fullt så krigshissende
som tidligere.

England har imidlertid vist respekt for Tysklands evne til å vinne kamper. Gary
Lineker sa om fotball at «Fotball er et spill med 22 spillere som løper rundt,
spiller ballen, med en dommer som gjør en haug med feil, og til sist vinner
alltid Tyskland» I tillegg er det få eller ingen klager når kampene er over, og
det er ingen utvisninger i noen kamper dem imellom. Flere av kampene har også
legendarisk status i England.

Fra engelsk side er det gjerne VM-finalen i 1966 som nevnes oftest, men også
nederlagene i 1990 og 1996 tas opp. Englands sensasjonelle 5–1-seier over
Tyskland i 2001 blir også nevnt. Rivaliseringen dukket også opp på en
nyinnspilling av låten «Three Lions» (se over) fra 1998, der engelske og tyske
fans møtes og ender opp med å spille fotball. Samtlige tyske tilhengere i
videoen, med ett unntak, hadde navnet til Stephan Kuntz på ryggen. Kuntz scoret
mot England både i vanlig spilletid og på straffespark. Ettersom dette var etter
EM i 1996 og før VM i 1998, er det trolig at tyskere ville være mer opptatt av
Oliver Bierhoff, som scoret begge målene til Tyskland i finalen i EM, men
videoen legger mer vekt på den engelske oppfatningen av rivalisering.

Tyske medier har tatt igjen, men mer moderat. Som svar på Daily Mirrors
overskrift, lurte tabloidavisen Bild-Zeitung på hvorfor fotballens hjemland
«aldri hadde vunnet VM i fotball». Det er uklart om Bild-Zeitung glemte VM i
1966, eller om det lå en underliggende forståelse om at England ikke vant VM på
lovlig vis.

I England er fotball den største idretten, og har mange tilhengere. I motsetning
til i Spania er imidlertid landslaget en naturlig forlengelse av den generelle
fotballinteressen, og interessen for landslaget er derfor svært stor. Tilhengere
flagger gjerne på bilene sine eller maler georgskorset i ansiktet. Begeistringen
for landslaget har ført til store forventninger, men disse har ikke nødvendigvis
blitt innfridd ved mesterskap. Den engelske VM-deltakelsen er nær mytisk i den
kollektive hukommelsen, og ettersom England regnes som fotballens vugge, fins
det alltid en forventning om at England vinner neste VM, noe som ikke har blitt
innfridd siden 1966.

Å være landslagstrener har derfor blitt kalt «den nest viktigste jobben i
landet». I tillegg har både media og FA sterke mennesker med sterke meninger, og
flere av trenerne har blitt felt av dem. Likevel er det status rundt det å ha
jobben. Landslagstrener Roy Hodgson kommenterte det å være landslagstrener slik:
«Å trene landslaget er målet for suksess for en hver engelsk trener og det fører
sannelig med seg en mengde oppmerksomhet og kritikk...».

Også spillerne er ofre for denne gjennomgangen, og det stilles krav til dem på
det private plan. Liksom trenerne, har de fått sitt privatliv gjennomgått.
Spillere som har noen moralsk tvilsomme handlinger, kan få problemer med å
representere England. John Terry fikk erfare det da det gikk rykter om hans
utroskap, og da han ble anklaget for rasisme. I tillegg er presset stort på
landslagsspillerne. Johnny Haynes sa i 1958 etter å ha blitt eliminert fra VM at
«I England tror alle at vi har en gudegitt rett til å vinne VM».

De engelske fotballsupporterne har et frynsete rykte. De engelske hooligans har
eksistert siden fotball ble en publikumssport, med Preston North Ends tilhengere
som et av de tidlige eksemplene. Rasisme har i hovedsak vært forbundet med
klubber, men den har også dukket opp på landslaget. På 1980-tallet var det
høyrevridde politiske partiet National Front aktive i supportergrupper knyttet
opp mot landslaget. Imidlertid trengte de ikke grupperinger for å starte bråk,
for i 1980, i forkant av Englands kamp mot Belgia i EM, måtte politiet bruke
tåregass på engelske fotballfans.

Etter først Heysel-tragedien (1985) og så Hillsborough-tragedien (1989) og den
påfølgende Taylor-rapporten, begynte ting å roe seg. En av grunnene var at
politi, klubber og myndigheter samarbeidet om å bekjempe hooliganismen. At dette
var vanskelig å bekjempe ble eksemplifisert ved bråket mellom italienske og
engelske landslagsfans under VM i Italia i 1990.

Det var også oppgjør blant supportere under EM i 1992, men deretter var
landslagshooliganisme på vei ned, og under EM i 1996 begrenset det seg til
kamper mellom engelske og tyske fans. Det samme gjentok seg under VM i 1998, men
ellers var det svært få tilfeller. På tross av dette var belgisk politi og UEFA
svært opptatt av å kontrollere engelske hooligans under EM i 2000. Etter at det
utbrøt slåsskamper mellom engelske og tyske tilhengere etter kampen dem imellom,
ga UEFA klar beskjed om at England kunne bli kastet ut av mesterskapet dersom de
ikke fikk kontroll på sine tilhengere. Hvor vidt UEFA og belgiske myndigheter
hadde gått for langt i sine begrensninger og manglende imøtekommenhet, ble
imidlertid ikke tatt opp.

I forkant av VM i Tyskland i 2006 var det satt igang store kampanjer for å
forhindre engelske hooligans fra å reise over til Tyskland. Dette på tross av at
det bare hadde vært få arrestasjoner av engelske fans utenlands side 2001, og
dette inkluderte klubbfotball. Under selve VM var det enkelte engelske fans som
ble holdt igjen før Englands åpningskamp mot Ecuador og enkelte som provoserte
med å synge sanger om andre verdenskrig, men ellers var det tyske fans som var
det største problemet.

I senere tid har fotballfans på landslaget stort sett vært assosiert med
oppriktige fotballfans, og hooliganismen har dabbet av, eller begrenset seg til
klubblag. Under VM i Sør-Afrika var det omtrent ikke tegn til opptøyer. Under EM
i 2012 var det også særlig hjemmefans fra Ukraina og Polen som var den største
bekymringen.

Det å tape i straffesparkkonkurranser er karakteristisk for engelsk
VM-deltakelse. Richard Bacon kommenterte i BBCs VM-dokumentar «World Cup's Most
Shocking Moments» at «..Det er ikke noe som er mer typisk engelsk enn å tape på
straffespark». Englands første straffesparkkonkurranse var i VM i 1990, da
England hadde kommet til semifinale i VM for første gang siden 1966. Deretter
vant de for første, og per 2013 eneste, gang mot Spania i 1996, men tapte
deretter mot Tyskland. Deretter ble det straffetap fire ganger til på rad. Da
England røk ut på straffespark mot Italia, kommenterte den britiske
turistforeningen på twitter: «England tapte på straffespark. For mer om vår
kultur og våre tradisjoner gå til visitengland.com ;)».

En av grunnene til at England ikke lyktes kan, ifølge Joachim Vogt Isaksen ved
Høgskolen i Nord-Trøndelag, være at England tar straffene sine raskere enn de
fleste andre, med et snitt på 0,28 sekunder fra dommeren blåser. Geir Jordet
viser til at England har et svært stort press på seg på grunn av Englands
tendens til å bedømme individet foran laget, og dermed blir den som bommer på
straffe den som får skylden.

Spillere fra VM-vinner-laget i 1966 er markert med fet tekst. * markerer
spillere som fremdeles er aktive på klubbnivå.

Spillere fra VM-vinner-laget i 1966 er markert med fet tekst. * markerer
spillere som fremdeles er aktive på klubbnivå.

England etablerte rollen som landslagstrener først i 1946, og har siden hatt en
rekke utbyttinger. Særlig har perioden mellom 1974 og 1982 og siden fra
1990-tallet vært preget av store utskiftninger. Den første landslagstreneren var
Walter Winterbottom, som var en av FAs egne menn. Han hadde rollen i 17 år, den
lengste perioden noen har sittet. Han ble erstattet av Alf Ramsey, som brøt med
FAs komiteer og valgte ut laget sitt selv. Etter hans avgang kom Don Revie, som
ble den første av to (per 2012) trenere som ikke har vært landslagstrener for et
lag i mesterskap. Etter ham kom Ron Greenwood, som egentlig var tiltenkt rollen
som midlertidig manager, men som fikk England med i et VM for første gang siden
1970 da England kvalifiserte seg til VM i 1982. Han gikk deretter etter eget
ønske, da han pensjonerte seg.

Ny trener etter Greenwood ble Bobby Robson, som leverte først i sin siste
turnering, da han tok England til semifinalen i VM for første gang siden 1966.
En fotballtrener som stadig ble koblet opp mot trenerrollen, men som aldri ble
tildelt jobben var Brian Clough, en karismatisk og suksessfull klubbmanager for
blant andre Derby County FC og Nottingham Forest FC. Han ble intervjuet for
jobben i 1977 og 1982, men måtte se seg forbigått av både Greenwood og Robson.
Også i 1990, i forkant av Taylors regime, var han en høyverdig kandidat. Clough
fikk selv i sin samtid kallenavnet «the greatest manager England never had» (den
største manageren England aldri fikk.)

Graham Taylor tok over etter en god periode som trener for Aston Villa FC, men
mislyktes først under EM i 1992, deretter under kvalifiseringen til VM i 1994.
Ny trener ble da Terry Venables, som lyktes i å få England til semifinale på
hjemmebane. Hans utenomsportslige situasjon gjorde at han fikk sparken. Det
samme skjedde med etterfølgeren Glenn Hoddle etter VM i 1998. Den tidligere
storspilleren Kevin Keegan tok over for Hoddle, men mislyktes helt i EM i 2000.
Etter Keegan tok svensken Sven-Göran Eriksson over som første utlending, og fikk
til brukbare resultater, blant annet tre kvartfinaler på rad, men troen på at
spillernes kvalitet var større enn det Eriksson hadde fått ut av dem gjorde at
Eriksson dro i 2006.

Erikssons assistenttrener Steve McClaren tok over, men fikk sparken etter bare
atten kamper på grunn av svært svake resultater i kvalifiseringen til EM i 2008.
Med 18 kamper som landslagstrener har han færrest kamper, og er sammen med Don
Revie den eneste som ikke har spilt i sluttspill med England. Ny trener ble
italieneren Fabio Capello. Han fikk England til VM, men lyktes ikke å følge opp
Erikssons to kvartfinaler, da England røk ut i åttendedelsfinalen. Capello
kvalifiserte England til EM i 2012. Han trakk seg etter kvalifiseringen, og Roy
Hodgson tok deretter over.

England vant sin gruppe i Kvalifisering til VM i fotball 2014 (UEFA)
kvalifiseringen til VM i fotball 2014, men havnet sist i sin gruppe i
mesterskapet. De vant samtlige 10 kamper i kvalifiseringen til EM i fotball 2016
og kom på andreplass i sin gruppe, men tapte åttendedelsfinalen mot Island og
Hodgson trakk seg som trener på pressekonferansen etter kampen.

22. juli 2016 overtok Allardyce som trener. 27. september, etter bare 67 dager i
jobben og ha ledet laget i én kamp, måtte han gå fra jobben etter avsløringer i
den engelske avisen The Telegraph. Journalister fra avisen utga seg for å være
asiatiske forretningsmenn og Allardyce skulle ha 400 000 pund for å vise dem
hvordan man kan omgå reglene for tredjeparts-eierskap i spillere.
Tredjeparts-eierskap ble forbudt i England i 2008 og FIFA gjorde dette ulovlig i
2015. Under det samme skjulte opptaket snakket Allardyce nedlatende om tidligere
landslagstrener Hodgson og hans assistent Gary Neville.

Måten trenere i England fot-følges av pressen fikk den brasilianske treneren
Luiz Felipe Scolari til å trekke seg som kandidat til trenerjobben i England
etter Eriksson, og han oppga mediepress som den eneste årsaken.

Den første midlertidige manager var Joe Mercer, som var trener mellom Alf Ramsey
og Don Revie. Revie var ikke et etablert førstevalg, og etter at Mercer vant
British Home Championship, ble det foreslått at han skulle fortsette som
landslagstrener. FA valgte imidlertid Don Revie. Sent i 1998 fikk Glenn Hoddle
avskjed, og Howard Wilkinson tok jobben som midlertidig manager for én kamp i
1999 (0–2 mot verdensmester Frankrike). Da hans erstatter Kevin Keegan fikk
sparken, tok Wilkinson tilbake jobben som midlertidig manager i nok en kamp, som
endte uavgjort mot Finland i en kvalifiseringskamp til VM i 2002.

Etter at Hoddle forsvant, ble også Peter Taylor fjernet fra U21-stillingen etter
noe tid, og Wilkinson tok over den jobben. Dette på tross av at Taylor hadde en
feilfri kvalifisering. Da Wilkinson hadde fått sin andre kamp som midlertidig
manager, var det Taylor som erstattet Wilkinson. Taylor fikk én kamp før
Sven-Göran Eriksson var klar. Taylor ga flere unge av den «gyldne generasjonen»
sjansen i kampen. Han ga også David Beckham kapteinrollen for første gang i den
kampen, som endte med bortetap 0–1 mot Italia.

Stuart Pearce tok over som midlertidig manager mellom Fabio Capello og Roy
Hodgson. Han fikk én kamp, en treningskamp mot Nederland, som han tapte 2–3.

Gareth Southgate overtok som midlertidig trener etter Allardyce for de neste
fire kampene.

Englands landslag spilte i 1970 inn sangen «Back Home» i forbindelse med årets
fotball-VM. Singelen gikk til topps på den engelske hitlisten og startet
tradisjonen med at Englands landslag spilte inn en VM-sang for å feire sin
deltakelse. Senere har også sangen «World in Motion» som ble laget i forbindelse
med VM i 1990 gått til topps på hitlisten.

Englands tropp til VM-kvalifiseringskampen mot Skottland 11. november 2016 og
Spania 15. november 2016



https://no.wikipedia.org/wiki/Den_europeiske_unions_medlemsstater

Den europeiske unions medlemsstater er de nasjonalstater som i kraft å være
tilsluttet unionens traktater, har påtatt seg medlemskapets forpliktelser. Til
forskjell fra medlemskapet i en mellomstatlig organisasjon, medfører
EU-medlemskap at bindende lover gjelder for hvert medlem, til gjengjeld for
representasjon innen EUs lovgivende og juridiske institusjoner. På den annen
side beholder EUs medlemsstater en betydelig mengde suverenitet, sammenlignet
med delstater i føderale land (for eksempel USAs delstater). Utenrikspolitikk og
militære gestaltes eksempelvis av hver medlemsstat i EU, med mindre felles
tiltak er besluttet på disse områdene (se den felles utenriks- og
sikkerhetspolitikk).

Siden 2013 har unionen bestått av 28 medlemsstater. Seks vesteuropeiske land
grunnla i 1957 EUs forgjenger, Det europeiske økonomiske fellesskap. Senere er
resten av medlemsstatene blitt tilsluttet ved de suksessive utvidelsene av
unionen. For å kunne tilsluttes EU, må et søkerland oppfylle bestemte kriterier
av politisk og økonomisk art, kjent som København-kriteriene. Disse innebærer
dypest sett at kandidatlandet har et demokratisk styresett, rettsstat, en
markedsøkonomi, med tilhørende friheter og institusjoner. Kandidatlandet må
dessuten implementere unionens eksisterende lovgivning. Godkjennelse fra alle de
eksisterende medlemslandene er påkrevd ved enhver utvidelse.



https://no.wikipedia.org/wiki/Caitlyn_Jenner

Caitlyn Marie Jenner (født som William Bruce Jenner, 28. oktober 1949 i Mount
Kisco (New York) i New York) er en amerikansk friidrettsutøver, som i en periode
i 1970-årene var verdens fremste tikjemper.

Jenner satte verdensrekord i tikamp i 1975 og 1976, og vant gullmedaljen under
sommer-OL i 1976 i Montréal. Jenner har også spilt i en del filmer, deriblant
Can't Stop the Music.

Etter sin skilsmisse i 2015 gjorde Jenner kjent at hun var en transkvinne, men
foretrakk å bli omtalt med hankjønnpronomen inntil den kjønnsbekreftende
behandling var kommet videre. Hun kjønnsidentifiserer seg som kvinne «i enhver
hensikt». Flere nyhetskilder har sagt at Jenner er den mest kjente transkjønnete
fra USA.

I 2015 sa Jenner sier at hun har aldri vært tiltrukket av menn og har alltid
vært «heteroseksuell» (eller lesbisk som en kaller det når en transkvinne blir
tiltrukket av kvinner) og «for tiden» oppfatter seg som aseksuell.

Jenner har fått utført noen kosmetiske operasjoner i tillegg til hormoner, men
har enda ikke gått gjennom nedre kjønnskorrigerende kirurgi. Da hun ble
intervjuet av Diane Sawyer i 2015, forkastet Jenner oppfatningen om at hun er
«fanget» i en mannlig kropp: «Jeg er ikke fanget i noen sin kropp, dette er bare
hvem jeg er som person».



https://no.wikipedia.org/wiki/Blodtrykk

Blodtrykket er trykket som strømmen av blod utgjør i arteriene i kroppen, og
forandrer seg i takt med hvilke «krav» hjertet har når det gjelder
blodgjennomstrømningen i kroppen; blodtrykket er som regel lavere når man hviler
seg, mens det er høyere når man bedriver fysisk aktivitet.

Det systoliske trykket er det høyeste trykket, og måles når hjertet trekker seg
sammen, under systolen. Det laveste trykket, det diastoliske trykket, måles
mellom sammentrekningene, i hjertets hvileperiode (diastolen). Forholdet mellom
disse to trykkene forteller om motstanden i de mindre arteriene.

Blodtrykket måles vha. et blodtrykksapparat. Normalt er dette et instrument som
består av en mansjett som kan blåses opp, og en måler som angir trykket i
mansjetten. Mansjetten festes på overarmen – i samme høyde som hjertet – og
blåses opp til blodstrømmen i hovedarterien i armen stopper helt opp. Luften
slippes så langsomt ut mens man lytter til turbulensen i blodstrømmen vha. et
stetoskop. Når man begynner å høre pulsen som turbulens i blodet, registrerer
man det systoliske trykket. Når pulslyden forsvinner, strømmer blodet fritt, og
man registrerer det diastoliske trykket.

Blodtrykket ble tidligere målt med blodtrykksapparat med en søyle kvikksølv i et
glassrør og en skala som viser antall millimeter kvikksølvhøyde, mmHg. "Hg" er
betegnelsen på grunnstoffet kvikksølv. Det er nå stadig mer vanlig med en
trykkmåler som et aneroidbarometer som viser trykket med en viser på en skala,
eller en elektronisk kraftmåler som gir trykket digitalt på en skjerm. Det er
innarbeidet, og enerådende å angi trykket i mm kvikksølvhøyde, selv om all annen
trykkmåling angis i bar, atmosfære eller pascal. En normalatmosfære er 760 mmHg.

Et høyt blodtrykk over lengre tid kalles hypertensjon. En økning i blodtrykket
er en normal reaksjon som følge av f.eks. stress og fysisk aktivitet. At noen
har «høyt blodtrykk» betyr altså at de også har høyt blodtrykk når de normalt
sett ikke burde hatt det, for eksempel når de hviler.

Verdens helseorganisasjon definerer høyt blodtrykk som et systolisk trykk som
konstant overstiger 160 mmHg, og 95 mmHg diastolisk. Eldre mennesker kan
imidlertid ha et normalt blodtrykk over disse verdiene, da blodtrykket øker med
alderen. På samme måte har barn som regel langt lavere blodtrykk.

Normalt sett vil ikke høyt blodtrykk medføre noen symptomer, og blir ikke
oppdaget før ved en rutineundersøkelse hos en lege. Alvorlige tilfeller av
hypertensjon kan imidlertid medføre hodepine, svimmelhet, pustevansker og
synsforstyrrelser.

Forhøyet blodtrykk belaster hjertet og blodårene og fører til økt risiko for
hjerneslag og hjerteinfarkt. Høyt blodtrykk over lengre tid kan også føre til
skade på nyrene, forandringer i øyets netthinne (retinopati) og forvirrings- og
krampetilstander.

Forhøyet blodtrykk er på ingen måte uvanlig; man regner med at så mye som 20 %
av befolkningen har økt blodtrykk i moderat eller alvorligere grad. Høyt
blodtrykk forekommer imidlertid oftere hos menn enn hos kvinner. I tillegg til
alder og kjønn er årsakene til forhøyet blodtrykk mange; røyking, fedme,
alkohol, arvelighet, stillesittende liv og stress. Disse årsakene kalles
essensiell hypertensjon og er årsaken til det høye blodtrykket hos 90 % av de
med høyt blodtrykk. Høyt blodtrykk kan også være en indikator på
væskemangel/dehydrering. Mange er dehydrerte uten at de er klar over det selv.

Sekundær hypertensjon er årsaken til de resterende 10 % med høyt blodtrykk.
Dette er langt alvorligere, og årsakene kan bl.a. være nyresykdommer,
binyresykdommer, medfødt innsnøring av hovedpulsåren (coarctatio aortae),
svangerskapsforgiftning (preeklampsi), bruk av forskjellige medikamenter
(eksempelvis p-piller med østrogeninnhold) og – faktisk – et stort inntak av
lakris.

I de fleste tilfellene av hypertensjon er det tilstrekkelig å endre livsstil;
vektreduksjon, økt fysisk aktivitet, røykeslutt, reduksjon av alkoholinntaket og
reduksjon av kaloriinntaket er alle anbefalte metoder.

Betegnelsen lavt blodtrykk, hypotensjon, brukes vanligvis om tilstander hvor
blodstrømmen til hjernen er så svak at man føler seg svimmel og – eventuelt –
besvimer.

Den vanligste formen for lavt blodtrykk, såkalt posturalt eller ortostatisk lavt
blodtrykk, merker man om man reiser seg raskt og man føler svimmelhet med det
samme. Blodtrykket vil i slike tilfeller som regel stige igjen etter kort tid.
Plutselig stopp i inntak av koffein-lignende stimuli som bl.a. finnes i kaffe og
te kan gi et midlertidig nedsatt blodtrykk, noe som ofte merkes i form av
hodepine, gjerne over noen dager.

Ortostatisk blodtrykk kan også være en bivirkning ved bruk av antidepressive
eller blodtrykkssenkende medikamenter, samt hos personer med diabetes (pga.
svikt i den refleksive blodtrykkskontrollen som følge av en nerveskade). Lavt
blodtrykk kan i tillegg være et resultat av høyt blodtap (sjokk), for eksempel
etter alvorlige ulykker, og etter hjerteinfarkt eller binyresvikt.



https://no.wikipedia.org/wiki/VM_i_fotball_2006

Sluttspillet for VM i fotball 2006 ble arrangert i Tyskland mellom 9. juni og 9.
juli. Åpningskampen ble spilt i München, mens finalen ble spilt i Berlin. Italia
tok sin fjerde verdensmesterskapstittel etter å ha slått Frankrike i en finale
som ble avgjort ved straffesparkkonkurranse (5–3) etter at det sto 1–1 etter
ordinær tid og ekstraomganger. Vertsnasjonen Tyskland ble nummer tre i
mesterskapet, og Portugal ble nummer fire.

Beslutningen om å tildele mesterskapet til Tyskland var omdiskutert, ettersom
det var forventet at det ville bli tildelt et afrikansk land (sannsynligvis
Sør-Afrika), og FIFA-president Sepp Blatter hadde lagt stor prestisje i å få
tildelt mesterskapet til Afrika. Etter at mesterskapet ble tildelt Tyskland,
uttalte FIFA at man ønsket å innføre et system hvor arrangementet roterer mellom
de ulike kontinentale forbundene. Dette førte til at Afrika var garantert
mesterskapet i 2010, og Sør-Amerika fikk mesterskapet i 2014. Neste
verdensmesterskap ble derfor arrangert i Sør-Afrika i 2010.

Imidlertid ble praksisen kortvarig, det var kun et søkerland til 2014, og samme
dag som Brasil fikk mesterskapet tildelt, uttalte FIFA at det roterende systemet
ble lagt vekk, i den form at kontinentet var bestemt på forhånd. I stedet
innførte man med en praksis at kontinentet må være et annet enn de to siste
mesterskapene.

Adidas lanserte nye Teamgeist-baller i forbindelse med mesterskapet. De nye
ballene har en helt ny utforming og er satt sammen av kun 14 lapper. Dette betyr
at sjansen for å treffe et av «tresømspunktene» på ballen er redusert med 60
prosent. Også den totale lengden av sømmer er blitt redusert med 15 prosent.

Ballen har fått kritikk fra diverse keepere ettersom den skrur mer enn vanlige
balller.

Tre av dommerne ble vraket til VM på grunn av skader eller for dårlig form hos
assistentdommerne. Dommerne Kyros Vasaras, Manuel E. M. Gonzalez og Carlos
Alberto Batres, ble erstattet av Roberto Rosetti (Italia), Luis Medina Cantalejo
(Spania) og Marco Rodriguez (Mexico). Også Massimo De Santis er utelatt på grunn
av påstander om at han har vært med på fotballskandalen i Italia den siste
tiden. Han ble ikke erstattet. Den norske dommeren Terje Hauge ble ikke tatt ut
som VM-dommer.

Kvalifiseringsspillet til fotball-VM 2006 i Tyskland startet 6. september 2003,
og ble avsluttet 16. november 2005. Totalt ble det spilt 845 kamper for å
avgjøre hvilke 31 nasjoner som, sammen med den direktekvalifiserte vertsnasjonen
Tyskland, fikk delta i sluttspillet.

For første gang i VM-historien (siden første VM i 1930), ble ikke
tittelforsvarerne (Brasil) automatisk kvalifisert. Vertsnasjonen (Tyskland)
beholdt den automatiske plassen.

Gruppetrekningen til VM-sluttspillet ble foretatt i Leipzig fredag 9. desember
2005.



https://no.wikipedia.org/wiki/Tidevann

Vannstanden i havet endrer seg hele tiden, enten stiger eller avtar den. Når
vannstanden er på sitt høyeste, har vi flo eller høyvann, og når vannstanden er
på det laveste, kaller vi det fjære, lavvann eller ebbe. Perioden, tiden det tar
fra en flo til den neste, er ca. 12 timer og 25 minutter. Midt mellom, det vil
si ca. 6 timer og 12,5 minutt etter flo, har vi fjære. Noen steder i verden kan
forskjellen mellom flo og fjære være så mye som 15 meter. Havet flør når det går
fra lavvann til høyvann, og det ebber når det går fra høyvann til lavvann.

Tidevannet skyldes at månen og solen med sine tyngdekrefter trekker vannet i
havet mot seg. Månen virker ikke sterkest grunnet Newtons tredje lov. Solen og
månen lager hver sin bølge. Ved nymåne og fullmåne vil bølgene komme i fase og
forsterke hverandre (spring), derav springflo og springfjære. Dette skjer fordi
månen ligger i samme akse som solen. Når de er i motfase (halvmåne) kalles det
nipp, derav nippflo og nippfjære. Grunnen til at nymåne og fullmåne får sterkere
flo og fjære er fordi månen ligger nærmere jordas akse. Ved nymåne ligger sola
foran jorda, og ved full måne ligger den bak. Når det er halvmåne ligger den 90
grader på jorda.

Tidevannsbølger er lange bølger på flere tusen kilometer. De oppstår ute på de
store havområdene og forplanter seg inn til kontinentene der de forårsaker
høyvann og lavvann. Bølgene kan endre retning og form på grunn av landmasser og
bunnformasjoner. Ved kystene blir de synlige ved smale sund eller grunne
elvemunninger. Noen steder kan det komme tidevannsbølger fra to eller flere
retninger. Dette er blant annet tilfelle i Skagerrak, hvor bølgen gjennom Den
engelske kanal og bølgen som går nord om Skottland er nesten i motfase. Derfor
er tidevannsforskjellene langs Skagerrak-kysten så små sammenlignet med resten
av landet.

Galilei mente tidevannet var en skvalpende bevegelse forårsaket av jordklodens
ferd gjennom verdensrommet. At månen hadde innvirkning på tidevannet – som den
jo faktisk har – ble betraktet som astrologisk overtro.



https://no.wikipedia.org/wiki/Multippel_sklerose

Multippel sklerose (fork. MS) er per i dag diagnostisert som en kronisk,
uhelbredelig nevrologisk sykdom som rammer sentralnervesystemet (hjernen og
ryggmargen), som oftest kvinner mellom 25 til 45 år. De vanligste symptomene er
nedsatt førlighet, dårlig syn, lammelser og koordinasjonsvansker, men pasientene
har ulike symptomer alt etter hvor i hjernens eller ryggmargens myelin
betennelsen(e) oppstår.

Det finnes per i dag ingen kur for å helbrede sykdommen, men det finnes
medisiner (Beta-interferon og glatirameracetat) som begrenser eller forsinker
sykdomsprosessen og som i dag brukes til nydiagnostiserte. Dessuten kan
episodene med forverringer (Schub) behandles med intravenøs eller peroral
tilførsel av binyrebarkhormoner (som f.eks. metylprednisolon). Ellers er
behandling av symptomer viktig. Det er også et voksende antall MS-diagnostiserte
som tar behandling for CCSVI, som det i dag forskes på kanskje har en sammenheng
med multippel sklerose.

MS diagnostiseres ved hjelp av billeddiagnostikk (MR), en viss type
EEG-undersøkelse (visuell fremkalt respons, VEP) og en undersøkelse av væsken
som omgir hjernen og ryggmarg (elektroforese), samt sykehistorien og en
nevrologisk undersøkelse.

Man kjenner per i dag ikke årsaken til sykdommen. Forskningen forlater
teorien[trenger referanse] om at den skyldes virus eller bakterier, og heller nå
mer mot at den skyldes en gen-feil og at det kan være en autoimmun sykdom. Det
spekuleres i om MS kan være arvelig, da det ses en økt prevalens blant
slektninger hos de som er affisert. Hos eneggede tvillinger hvor den ene har MS,
er det 30 % sjanse for at den andre også har sykdommen. MS er ikke vist å være
smittsom, men teorien om at den kan utløses av en virusinfeksjon finnes.

Det er også en økende interesse for om det er en sammenheng mellom CCSVI og
multippel sklerose. Dette finnes det behandling for i dag i enkelte land.

I Nord-Europa, det kontinentale Nord-Amerika og Australasia er prevalensen av
multippel sklerose 1:10000, mens hyppigheten på Den arabiske halvøy, i Asia og i
det kontinentale Syd-Amerika er betydelig lavere. I Afrika syd for Sahara er MS
ekstremt sjelden. Med enkelte viktige unntak ser man en nord-syd gradient på den
nordlige halvkule, og en syd-nord gradient på den sydlige halvkule, hvor MS er
langt mer uvanlig i områder omkring ekvator. Klima, diett, geomagnetisme,
toksiner, eksponering for sollys, genetiske faktorer og infeksjonssykdommer har
alle blitt diskutert som mulige årsaker for disse regionale forskjellene.
Miljøfaktorer i barndommen kan spille en viktig rolle ved utviklingen av
sykdommen senere i livet. Dette konseptet er basert på flere studier av
migranter, som viser at dersom migrasjon forekommer før 15-årsalderen, får
migranten (nesten) den samme risiko for sykdom som er i den region vedkommende
immigrerer til. Dersom migrasjonen finner sted etter fylte 15 år, beholder
migranten en risiko for utvikling av MS tilsvarende risikoen i det området
vedkommende har emigrert fra. I tillegg viser det seg at tobakksrøyking er en
uavhengig risikofaktor for utvikling av MS.

MS opptrer hovedsakelig i mennesker av den kaukasoide rase (hvite personer).
Hyppigheten er en tjuendedel hos inuittene i Canada, sammenliknet med andre
canadiere som bor i det samme området. Sykdommen er også sjelden hos indianerne
i Nord-Amerika, de australske aboriginer og maoriene på New Zealand. Disse
eksemplene peker i retning av at den genetiske bakgrunnen spiller en rolle i
utviklingen av MS.

Som man ser ved flere autoimmune sykdommer, er også MS mer hyppig blant kvinner
enn menn, kjønnsfordelinga er ca. 2:1. Hos barn (som sjelden utvikler MS) er
forholdstallet opptil 3:1. Hos personer over femti år er hyppigheten lik hos
menn og kvinner. Debut-tidspunktet for sykdommen er vanligvis i tidlig voksen
alder (20–40 år), sjelden før 15-årsalderen eller etter fylte 60 år.

Som nevnt tidligere, er det en genetisk komponent ved MS. I gjennomsnitt vil én
av 25 søsken av en person med MS også utvikle sykdommen. Nesten halvparten av
eneggede tvillinger av MS-rammede personer vil få tilsvarende sykdom, hos
toeggede tvillinger vil dette inntreffe hos kun én av tjue. Hvis en av
foreldrene rammes av MS, har hvert barn en risiko på 1:40 for å utvikle
sykdommen senere i livet.

MS kan forsårsake en rekke tegn og symptomer, inklusive nedsatt følesans
(hypestesi), nedsatt muskelstyrke (pareser), muskelspasmer og andre
bevegelsesforstyrrelser, problemer med koordinasjon og balanse (ataksi),
problemer med tale (dysartri), synsproblemer - herunder nedsatt synsstyrke
(nedsatt visus) og dobbeltsyn (diplopi), kronisk tretthetssyndrom, akutte eller
kroniske smerter, blæreforstyrrelser, tarmforstyrrelser, kognitive
forstyrrelser, emosjonelle forstyrrelser (depresjon). Et vanlig brukt mål på
sykdomstilstand og progresjon er Expanded Disability Status Scale eller EDSS.

I innledende stadier av sykdommen er anfallene ofte milde (evt. asymptomatiske)
og forbigående, og leder ikke i alle tilfeller til kontakt med helsevesenet, og
symptomene blir ofte kun gjenfortalt ved senere kontakter. De mest vanlige
debutsymptomene er endret følesans (33 %), synstap - helt eller delvis
(synsnervebetennelse) (16 %), nedsatt muskelstyrke (13 %), dobbeltsyn (7 %),
påvirket gangfunksjon (5 %) og balanseforstyrrelser (3 %). Dog er andre, mer
sjeldne initielle symptomer også beskrevet som afasi eller psykose. Ca. 15 % har
multiple symptomer ved første kontakt til helsevesenet. Hos noen er det første
MS-anfallet forutgått av en infeksjon, fysisk traume eller ekstrem fysisk
belastning.

Det kan være vanskelig å etablere diagnosen multippel sklerose i tidlige stadier
av sykdommen. Diagnosen kan kun stilles dersom det er påvist to anatomisk
separate demyeliniserende hendelser adskilt i tid minimum 30 dager.
McDonald-kriteriene er en internasjonalt brukt standardisering av
diagnose-kriteriser, som tar i bruk kliniske opplysninger,
laboratorieundersøkelser og bildediagnostikk.

Kombinert med MR og kliniske opplysninger, kan tilstedeværelsen av oligoklonale
bånd være med på å stille en sikker diagnose. Cerebrospinalvæsken til
undersøkelse samles ved lumbalpunksjon.

En annen test som kan komme til å bli viktig i fremtiden er måling av
antistoffer rettet mot myelin-proteiner som f.eks. myelin oligodendrocytt
glykoprotein (MOG) og myelin basisk protein (MBP). Per i dag (2006)[trenger
oppdatering] har disse testene ingen etablert rolle i diagnostikken av MS.

Det er også mye forskning som tyder på at en undersøkelse av venene for å
eventuelt avdekke CCSVI kan bli en faktor som man bør ta inn som en faktor i MS.
Per i dag (2010)[trenger oppdatering] har ikke denne undersøkelsen fått en
etablert rolle i diagnostikken av MS, men det er mange MS-rammede som ønsker
dette undersøkt.

De medisinske tegn og symptomer ved MS kan være identiske med tilsvarende for
andre sykdommer, som f.eks. hjerneslag, hjernebetennelse, infeksjoner som f.eks.
borreliose (som kan gi identiske lesjoner på MR og tilsvarende funn i
cerebrospinalvæsken), svulster, og andre autoimmune sykdommer, som f.eks. lupus.
Ytterligere tester kan være påkrevd for å avgrense MS fra disse sykdommene.

Diagnosen MS stilles på bakgrunn av de kliniske funn, sykehistorie og
tilleggsundersøkelser, hvor billeddiagnostikk (MR), nevrofysiologiske
undersøkelser (VEP) og undersøkelse av cerebrospinalvæsken (elektroforese) er
viktig.

Per i dag (2011) finnes det ingen kurativ behandling for MS. Mange pasienter
klarer seg godt uten noen form for behandling, som især er fordelaktig fordi
mange av de tilgjengelige legemidlene på markedet har alvorlige bivirkninger og
har spesielle risikomomenter knyttet til seg. Det amerikanske Food and Drug
Administration (FDA) (noenlunde tilsvarende Statens legemiddelverk) har godkjent
tre medisiner som inneholder beta-interferoner (Avonex fra Biogen Idec,
Betaseron fra Berlex, og Rebif fra Serono) for behandling av den
relapserende-remitterende form for MS. Beta-interferoner har vist seg å redusere
antall anfall av sykdommen og senker sannsynligvis progresjonen av de fysiske
handikap. Pasienter som får denne behandlingen får tilsynelatende kortere og
mindre alvorlige anfall. FDA har også godkjent en syntetisk form for myelin
basic protein, som kalles copolymer I, som markedsføres under navnet Copaxone,
også for behandlingen av relapserende-remitterende MS. Copolymer I har få
bivirkninger, og studier indikerer at dette legemiddelet kan redusere antall
anfall med nesten en tredel. Et immunosuppressivt preparat, mitoxantrone
(produktnavn: Novantrone) er godkjent av FDA for behandlingen av progredierende
og fremskredne former for MS.

Selv om binyrebarkhormoner ikke påvirker sykdomsforløpet over lengre tid, så kan
de redusere varigheten og alvorlighetsgraden av anfallene hos noen pasienter.
Spastisitet, som kan opptre som en vedvarende stivhet p.g.a. økt muskeltonus
eller som spasmer som kommer og går, vil vanligvis kunne behandles med
muskelavslappende eller beroligende legemidler som f.eks. baklofen, tizanidin,
diazepam, clonazepam og dantrolene. Fysioterapi og fysisk aktivitet kan være med
til å opprettholde gjenværende funksjoner, og man kan oppleve at forskjellige
hjelpemidler, som f.eks. droppfotskinne, stokk og rullator kan være med til å
opprettholde mobilitet og derfor autonomi. Det er viktig å unngå overdreven
fysisk aktivitet og varme, i det dette kan fremprovosere fysiologisk fatigue, et
tretthetsfenomen. Hvis psykologisk betingede tretthetsfenomener oppstår, kan
antidepressiva være til hjelp. Andre preparater som kan avhjelpe fatigue
inkluderer bl.a. amantadine (Symmetrel), pemoline (Cylert) og det fortsatt
eksperimentelle preparatet aminopyridine.

Selv om det ved anfall som rammer synfunksjonen spontant kan oppstå bedring,
blir det i noen tilfeller brukt en kortvarig behandlingsforløp med intravenøs
metylprednisolon (Solu-Medrol), etterfulgt av peroral behandling med
binyrebarkhormoner.

Man kan også få tatt utblokkering av vener pga CCSVI i enkelte land, som har for
mange hatt en positiv effekt.

I den senere tid har bruken av medisinsk marijuana blitt promotert som lindrende
på MS-symptomer som smerte og spastisitet. De dokumenterte vitenskaplige
forsøkene som er blitt utført rundt emnet viser ikke noen større direkte effekt.

Det er publisert flere studier på autolog hematopoietisk
stamcelletransplantasjon (HSCT), som viser stabil sykdom over lengre tid. I
Sverige er 48 MS-pasienter HSCT-behandlet i perioden 2004-2013. Ved fem års
oppfølging hadde 87% ingen MS-attakker, 85% hadde ingen nye MR-lesjoner, og 77%
hadde ikke progrediert (EDSS). Nær syv av ti hadde ingen tegn til ny
sykdomsaktivitet. Pasienter hadde f.eks fullført behandling ved Karolinska
universitetssjukhus i Huddinge



https://no.wikipedia.org/wiki/Mario_Balotelli

Mario Balotelli Barwuah (født 12. august 1990 i Palermo) er en italiensk
fotballspiller som spiller for den franske klubben OGC Nice.

Mario Balotelli ble født i Palermo i 1990 av ghanesiske foreldre, Thomas og Rose
Barwuah. Like etter fødselen flyttet familien til Bagnolo Mella i provinsen
Brescia. Som spedbarn slet han med livstruende tarmkomplikasjoner, og måtte
gjennom en rekke operasjoner. Balotellis helseproblemer samt familiens trange
levekår førte til at familien besluttet å søke hjelp hos sosialtjenesten, som
anbefalte at Mario burde bli fosterbarn. I 1993 ble det besluttet at den tre år
gamle gutten skulle komme til en italiensk fosterfamilie, Balotelli, som han
først bodde hos i ukedagene. Helgene tilbrakte han med sine biologiske foreldre.
Etter en stund ble Mario permanent bosatt hos fosterfamilien. Først da Mario ble
berømt fotballspiller ønsket foreldrene å gjenopprette kontakten med sønnen.
Siden Balotelli-familien ikke hadde adoptert han, fikk Mario italiensk
statsborgerskap først på 18-årsdagen 12 . august 2008.

Balotelli begynte å spille ungdomsfotball hos Lumezzane, bare 15 år gammel ble
han flyttet til førstelaget og debuterte i en Serie C1-kamp mot Padova den 2.
april 2006. Having hadde en prøveperiode hos Barcelona uten suksess, også bare
15 år gammel.

Balotelli ble signert av Internazionale på en lånekontrakt i 2006 med en
forhåndsbestemt pris på €150,000 for et delt eierskap av spilleren. I juni 2007
tok Inter opsjonen sin i bruk, og kjøpte den siste halvdelen for ytterligere
€190,000. Den 8. november 2007, under Sheffield F.C. 150. års feiring, spilte
Balotelli i en vennskapskamp mellom de to lagene på Sheffield United sin bane
Bramall Lane. Kampen endte 5–2 til Inter, og Balotelli skårte to mål. Han
debuterte så for førstelaget i Serie A den 16. desember 2007, når han kom inn
som innbytter for David Suazo i en 2–0 seier over Cagliari. Tre dager senere,
startet han kampen i en cupkamp mot Reggina, og skårte to av målene i 4–1
seieren. Balotelli slo virkelig igjennom da han skårte to mål imot Juventus i
returoppgjøret i kvartfinalen av Coppa Italia, og viste seg som viktig for 3-2
seieren borte på Stadio Olimpico for Inter.

Den 6. april samme år gjorde han sitt første Serie A-mål mot Atalanta i Bergamo.
Inter endte opp med å vinne Serie A 2007/08-sesongen. Balotelli kom inn som
innbytter i finalen i Supercoppa Italiana 2008 mot Roma, som innbytter for Luís
Figo, og skårte i det 83. minutt av kampen. Inter vant finalen 6–5 på straffer
etter at kampen endte 2–2.

I november 2008 ble Balotelli det yngste spilleren (18 år og 85 dager) som
noensinne har skåret i Mesterligaen, når han skårte i gruppespillskampen i
Mesterligaen 2008/2009 mot [Anorthosis Famagusta FC|Anorthosis Famagusta]] som
endte 3–3, og slo dermed den tidligere rekorden av Obafemi Martins (18 år og 145
dager).

I en kamp i april 2009 mot Juventus der han skårte Inters eneste mål i 1–1
kampen, ble Balotelli utsatt for rasistiske tilrop fra Juventus fansen gjennom
hele kampen. Dette førte til at Inters eier Massimo Moratti raste og sa at han
ville tatt laget av banen, dersom han hadde vært tilsted. De rasistiske
tilropene ble også fordømt av Juventus sin formann Giovanni Cobolli Gigli og
Juventus ble dømt til en hjemmekamp uten tilskuere på grunn av hendelsen.

I sin andre sesong hos Inter, hadde Balotelli flere disiplinære problemer, og
som utløste handlinger fra Inters daværende manager José Mourinho som eksluderte
han fra førstelaget i den andre halvdelen av januar 2009. Tidligere i sesongen
anklaget Mourinho Balotelli for å legge inn for lite innsats på treningen, og sa
at «så langt jeg kan bedømme, kan ikke en ung gutt som han tillate seg å trene
mindre enn spillere som Figo, Córdoba og Zanetti».

Inter vant Serie A for fjerde gang på rad. Balotelli endte sesongen med 22
seriekamper og 8 mål.

Den 12. august 2010 ble Inter og Manchester City enige om en overgangssum på 22
millioner euro. I sin periode i Manchester City tok han med seg tre trofeer. En
FA-Cupen tittel, en Premier League tittel og et trofé i FA Community Shield.

På overgangsviduets siste dag 31. januar 2013 gikk Balotelli fra Manchester City
til A.C. Milan for en overgangssum på rundt 150 millioner kroner.

Den 21. august 2014, ble AC Milan enig med Liverpool om en £16 millioners
overgang for Balotelli. Fire dager senere bekreftet Liverpool at Balotelli hadde
signert for klubben på «langtidskontrakt». Balotelli selv uttalte ifm at
overgangen var offisiell: «Jeg er veldig glad. Vi har pratet om å komme hit, og
jeg er glad for å være her. Liverpool er et av de beste lagene her i England.
Fotballen er veldig bra her. Det er et godt lag med unge spillere, og det er
grunnen til at jeg kom hit».

Balotelli debuterte 31. august når han startet i 3-0 seieren borte over
Tottenham, men gikk målløs av banen etter 61 minutt, når han byttet med
Markovic.



https://no.wikipedia.org/wiki/Stortingsvalg_1945%E2%80%93

Stortingsvalg 1945– er en oversikt over alle valg til det norske
Stortinget etter andre verdenskrig. Slike valg avholdes hvert fjerde år, hvor
det siste valget ble avholdt 9. september 2013. Neste valg vil bli avholdt i 11.
september 2017.

Arbeiderpartiet har vært største parti i alle stortingsvalg i etterkrigstiden,
og frem til 1961 hadde partiet også rent flertall i Stortinget. Einar Gerhardsen
var den ledende Ap-politikeren i denne perioden, og var leder i Arbeiderpartiet
i 20 år og Norges statsminister i 17 år.

John Lyngs regjering høsten 1963 var de borgerliges første forsøk på å danne en
koalisjonsregjering, og på tross av at den kun varte kort tid banet den vei for
Per Bortens regjering i 1965–1971. I tiåret som fulgte hadde Norge igjen
Arbeiderparti-regjeringer, med unntak av året Lars Korvalds regjering satt etter
at Trygve Brattelis første regjering gikk av etter nederlaget i EF-avstemningen
i 1972. Arbeiderpartiet hadde imidlertid ikke lenger flertall i Stortinget, og
Trygve Brattelis andre regjering, Odvar Nordlis regjering og Gro Harlem
Brundtlands første regjering var alle mindretallsregjeringer.

Ved stortingsvalget 1981 fikk Høyre, Kristelig Folkeparti og Senterpartiet
flertall, og Kåre Willochs regjering satt frem til 1986 da Fremskrittspartiet
sammen med venstresiden felte Willoch. I tiåret som fulgte hadde Norge igjen
mindretallsregjeringer fra Arbeiderpartiet (med unntak av et kort mellomspill
med Jan P. Syses regjering 1989–1990). Gro Harlem Brundtland (Ap) var den
dominerende politiske figuren i Norge i denne perioden.

Etter stortingsvalget 1997 gikk Thorbjørn Jaglands regjering av etter det
berømte 36,9-ultimatumet, og Jagland ble erstattet av Kjell Magne Bondevik
(KrF). Bondeviks sentrumsregjering hadde imidlertid liten støtte i Stortinget,
og i 2000 tok Jens Stoltenberg og Arbeiderpartiet over regjeringskontorene.

Jens Stoltenbergs første regjering måtte gå etter valget i 2001, og de neste
fire årene var Bondevik tilbake med en Høyre-, KrF-, og Venstreregjering. I
Stortingsvalget 2005 ble det imidlertid rød-grønt flertall, og Stoltenberg kunne
igjen bli statsminister. Den rød-grønne regjeringen fikk fornyet mandat ved
Stortingsvalget 2009, og har også i denne perioden et flertall bak seg på
Stortinget.

Valget fant sted mandag 9. september 2013, men valglokalene var åpne i mange
kommuner også søndag den 8. Valgresultatet innebar at den sittende rødgrønne
regjeringskoalisjonen ikke fikk fornyet sitt parlamentariske flertallsgrunnlag,
da det var et konservativt-sentrum flertall som etter forhandlinger mellom
Høyre, Fremskrittspartiet, Venstre og Kristelig Folkeparti resulterte i en
topartikoalisjon bestående av Høyre og Fremskrittspartiet med Kristelig
Folkeparti og Venstre som støttepartier i Stortinget som følge av en
samarbeidsavtale.

Arbeiderpartiet var største enkeltparti med sine 30,8% etterfulgt av Høyre med
26,8% og Frp med 16,3%. H og Frp hadde flertall sammen med KrF og V som fikk 5,6
og 5,2 respektive. Miljøpartiet De Grønne fikk sitt første mandat noen gang til
Stortinget.

Valget fant sted mandag 14. september. Valgresultatet innebar at den sittende
rødgrønne regjeringskoalisjonen (Arbeiderpartiet, Sosialistisk Venstreparti og
Senterpartiet) fikk fornyet sitt parlamentariske flertallsgrunnlag, noe som
gjorde at Jens Stoltenbergs andre regjering kunne fortsette.

Fremskrittspartiet fortsatte som største parti på borgerlig side med 22,9 % av
stemmene og 41 mandater. Høyre hadde en klar fremgang etter det dårlige
2005-valget, og ble tredje størst med 30 mandater. Valgets store taper ble
Venstre, som med 3,9 % falt under sperregrensen og mistet åtte av ti mandater.

Stortingsvalget 2005 ble avholdt den 12. september. Det var to klare
regjeringsalternativer før valget: Den sittende regjeringen bestående av Høyre,
Kristelig Folkeparti og Venstre, med Kjell Magne Bondevik (KrF) som
statsministerkandidat og det rød-grønne regjeringsalternativet, bestående av
Arbeiderpartiet, Sosialistisk Venstreparti og Senterpartiet. Dette alternativet
hadde Jens Stoltenberg (Ap) som sin statsministerkandidat.

Arbeiderpartiet ble største parti med 32,7 % av stemmene. Rødgrønn side fikk
totalt 87 mandater og dermed flertall. Dette førte til at Kjell Magne Bondeviks
andre regjering gikk av og ble erstattet av Jens Stoltenbergs andre regjering.
Stoltenberg-regjeringen ble sittende i hele stortingsperioden.

Største parti på borgerlig side ble Fremskrittspartiet med 22,1 % av stemmene.
Lars Sponheims Venstre gjorde også et godt valg, med 5,9 % og 10 mandater.

Valget ble avholdt den 10. september 2001. Det skulle vise seg å bli et
katastrofevalg for Arbeiderpartiet, som gjorde sitt dårligste valg gjennom
tidene med 24,3 % av stemmene og 43 mandater. Valgets klare vinner var Høyre,
som var oppe på 38 mandater og igjen var landets klart nest største parti.
Sosialistisk Venstreparti gjorde også et meget godt valg, og doblet
oppslutningen sin til 12,5 %.

Stoltenberg måtte gå av som statsminister etter valget, og Kjell Magne Bondevik
(KrF) kom tilbake som statsminister for en mindretallsregjering. Kjell Magne
Bondeviks andre regjering var en koalisjonsregjering mellom KrF, Høyre og
Venstre, og satt i hele stortingsperioden.

Arbeiderpartiet gjorde et relativt godt valg med 35 % av stemmene, og ble
største parti. Statsminister Thorbjørn Jagland hadde imidlertid gått ut før
valget og sagt at han ville gå av dersom Ap ikke økte tilslutningen i forhold
til forrige valg – noe som i praksis betydde at Jagland krevde 36,9 % av
stemmene. Arbeiderpartiet mislyktes med å nå dette målet, noe som gjorde at
Jagland gikk av.

Jaglands avgang åpnet for KrFs Kjell Magne Bondevik som statsminister. KrF hadde
under Bondevik og Valgerd Svarstad Hauglands ledelse gjort et godt valg og fikk
25 mandater, og hadde før valget lansert det såkalte sentrumsalternativet sammen
med Senterpartiet og Venstre. Sp hadde stor tilbakegang etter det uvanlig gode
valget i 1993, men da Venstre kom over sperregrensen fikk de tre partiene
tilsammen 42 mandater. Dette var langt mindre enn Aps 65 mandater, men var
likevel nok til at Bondevik fikk dannet en sentrumsregjering. Kjell Magne
Bondeviks første regjering satt frem til 2000, da den falt på et
kabinettspørsmål om rensing av gasskraftverk. Bondevik ble erstattet av Jens
Stoltenberg, og Jens Stoltenbergs første regjering ble sittende ut perioden.

Stortingsvalget 1993 ble avholdt 13. september 1993. Arbeiderpartiet ble det
største partiet, og Ap-regjeringen fortsatte med Gro Harlem Brundtland som
statsminister. I løpet av perioden gikk Brundtland av som statsminister, og ble
erstattet av Thorbjørn Jagland. Thorbjørn Jaglands regjering satt fra 25.
oktober 1996 og ut perioden.

EU-spørsmålet hadde dominert stort i valgkampen. Mange nei-velgere hadde gått
til Anne Enger Lahnstein og Senterpartiet, som med 32 mandater gikk forbi Høyre
og ble Norges nest største parti. Fremskrittspartiet fikk 10 mandater i valget,
men våren 1994 brøt først Oscar Hillgaar og senere tre representanter til med
stortingsgruppen etter «Dolkesjø»-landsmøtet.

Etter to stortingsperioder uten representasjon kom Venstre inn på Stortinget
igjen med Lars Sponheim fra Hordaland.

1993-valget førte også med seg at partiet Rød Valgallianse fikk sitt første (og
siste) stortingsmandat med Erling Folkvord fra Oslo.

Stortingsvalget 1989 ble avholdt den 11. september, og var det første valget med
utjevningsmandater. Antallet stortingsrepresentanter gikk dermed opp fra 157 til
165.

Valget førte til borgerlig flertall, og Gro Harlem Brundtlands andre
regjering ble dermed erstattet av Jan P. Syses regjering. Syse-regjeringen ble
imidlertid kortvarig, da Senterpartiet trakk seg høsten 1990 som en følge av
uenighet om EU-politikken. Brundtland kom da tilbake i posisjon, og Gro Harlem
Brundtlands tredje regjering satt fra 3. november 1990 og ut perioden.

Valgets store vinner ble Carl I. Hagen og Fremskrittspartiet, som gikk frem fra
2 til 22 mandater. Også Erik Solheims SV gjorde det bra, med en fremgang på 11
mandater. Listen Framtid for Finnmark (populært kalt «Aune-lista» etter
førstekandidat Anders Aune) kom også inn med ett mandat etter å ha fått 21,5 %
av stemmene i Finnmark.

Valget gjorde at Kåre Willochs Høyre-, KrF-, og Sp-koalisjon fortsatte. Kåre
Willochs regjering hadde imidlertid mistet flertallet i Stortinget, og Carl I.
Hagens Frp med sine to mandater var nå kommet på vippen.

Våren 1986 ble regjeringen felt av Arbeiderpartiet, SV og Frp på et
kabinettspørsmål om å øke bensinavgiften. Dette førte til at Gro Harlem
Brundtland kom tilbake i statsministerstolen, og Gro Harlem Brundtlands andre
regjering ble sittende ut perioden.

Stortingsvalget 1981 blei avholdt den 14. september. På grunn av feil ved
gjennomføringen av valget 14. september ble det imidlertid holdt omvalg i
Buskerud og Troms den 7. desember.

Valgkampen hadde blitt dominert av kampen mellom statsminister Gro Harlem
Brundtland og Høyres Kåre Willoch. I det som senere ble kalt «Høyrebølgen» vant
Høyre og de andre borgerlige partiene flertall i Stortinget, og Gro Harlem
Brundtlands første regjering ble erstattet av Kåre Willochs regjering.
Willoch-regjeringen var opprinnelig en ren Høyreregjering, men ble sommeren 1983
utvidet til også å omfatte Kristelig Folkeparti og Senterpartiet.
Willoch-regjeringen ble sittende hele perioden.

Fremskrittspartiet kom igjen tilbake på Stortinget etter å ha falt ut i forrige
periode, og fikk med 4,5 % av stemmene fire mandater.

Stortingsvalget 1977 ble avholdt den 12. september. Valget ble svært tett, og
utover valgnatten svingte resultatet fra time til time. Det så lenge ut til at
de borgerlige skulle få flertall, men fintellingen i Nordland gjorde at Hanna
Kvanmo (SV) tok et mandat fra Høyre. Dette sikret et knapt flertall for
venstresiden i stortinget, og Odvar Nordlis regjering kunne fortsette. I februar
1981 ble Nordli erstattet som statsminister av Gro Harlem Brundtland, og Gro
Harlem Brundtlands første regjering satt ut perioden.

Arbeiderpartiet ble Stortingets største parti med 42,3 % av stemmene og 76
mandater. Høyre ble nest størst, med 24,5 % og 41 mandater. Taperne ble
Fremskrittspartiet, som falt ut av Stortinget, og Sosialistisk Venstreparti, som
gikk ned fra 16 mandater i 1973 (da som Sosialistisk Valgforbund) til to i 1977.

Valget i 1973 ble avholdt søndag 9. og mandag 10. september. Stortinget var
blitt utvidet til 155 representanter før valget, og av de fem nye plassene gikk
to til Oslo og tre til Akershus.

Arbeiderpartiet ble landets største parti med 35,3 % av stemmene og 62 mandater.
Valgresultatet ble likevel en skuffelse i forhold til fire år før, og partiet
mistet 12 mandater. Nykommeren Sosialistisk Valgforbund gjorde et brakvalg med
16 mandater, og tok mange stemmer fra venstresiden i Ap.

Venstre var blitt splittet i forbindelse med EF-kampen året i forveien, og
mistet 11 av 13 mandater. Utbryterne i Det Nye Folkepartiet fikk imidlertid bare
ett mandat i Ole Myrvoll fra Hordaland.

Valget førte til regjeringsskifte, og Trygve Brattelis andre regjering tok over
etter Lars Korvalds regjering. Bratteli ledet en ren Ap-mindretallsregjering,
som satt frem til januar 1976 da partikollega Odvar Nordli overtok som
statsminister. Odvar Nordlis regjering ble sittende ut perioden.

Valget i 1973 førte også med seg et nytt partis inntog i norsk politikk, da
protestpartiet Anders Langes Parti (det senere Fremskrittspartiet) fikk fire
mandater. Partiet sprakk imidlertid allerede ved partileder Anders Langes
bortgang i 1974, da Carl I. Hagen gikk ut av stortingsgruppen og stiftet
Reformpartiet.

Valget ble avholdt 7. og 8. september 1969. Stemmerettsalderen hadde i 1967
blitt redusert til 20 år, valget ble svært jevnt mellom blokkene; med 74
mandater til Arbeiderpartiet og 76 mandater til de borgerlige. For å unngå en
mulig mandatlikhet ble Stortinget i forkant av valget i 1973 utvidet med fem
mandater.

Per Bortens regjering (bestående av Sp, Høyre, Venstre og KrF) fortsatte etter
valget. Uenigheter omkring EF-spørsmålet gjorde imidlertid at regjeringen gikk i
oppløsning, med den såkalte Lekkasjesaken som tungen på vektskålen.

Bortens avgang gav Arbeiderpartiet muligheten til igjen å danne regjering.
Trygve Bratteli dannet en ren Ap-mindretallsregjering, og Trygve Brattelis
første regjering satt frem til 1972 da den gikk av etter å ha tapt
folkeavstemningen om EF-medlemskap. Bratteli ble erstattet av Lars Korvald
(KrF), som ledet en koalisjonsregjering bestående av Kristelig Folkeparti,
Senterpartiet og Venstre.

Valget ble avholdt 13. september 1965. Dette valget markerte slutten på
Gerhardsen-epoken i norsk etterkrigspolitikk, og førte med seg et borgerlig
flertall.

Einar Gerhardsens fjerde regjering gikk av etter valget, og ble erstattet av Per
Bortens regjering. Dette var en borgerlig koalisjonsregjering bestående av
Senterpartiet, Høyre, Venstre og Kristelig Folkeparti, ledet av Per Borten (Sp).
Regjeringen ble sittende hele perioden, på tross av av sterke, indre
motsetninger i EF-spørsmålet.

Arbeiderpartiet hadde tapt sitt første valg siden andre verdenskrig. Våren 1965
var Trygve Bratteli blitt ny Ap-leder, med Reiulf Steen som nestleder. Bratteli
fikk den vanskelige oppgaven med å lede partiet i opposisjon for første gang på
30 år, og som Aps parlamentariske leder la han stor vekt på å stå for en
politikk som partiet kunne bygge videre på når de engang kom tilbake i
regjeringsposisjon. Valgnederlaget førte også med seg en omfattende debatt innad
i partiet om den videre politiske linjen.

Valget ble avholdt den 11. september 1961. Arbeiderpartiet var med 68 mandater
fortsatt Norges største parti med klar margin, men da Finn Gustavsens
Sosialistisk Folkeparti hadde fått inn to mandater mistet Ap det rene flertallet
de hadde hatt helt siden andre verdenskrigs slutt.

Einar Gerhardsens tredje regjering fortsatte etter valget. Denne ble imidlertid
felt av de borgerlige og SF i august 1963 på grunn av Kings Bay-saken. Ny
statsminister ble John Lyng (H). John Lyngs regjering var en koalisjonsregjering
med Høyre, Kristelig Folkeparti, Senterpartiet og Venstre, og ble bare sittende
få uker. Sosialistisk side fremmet mistillitsforslag allerede den 25. september,
noe som gjorde at Gerhardsen kom tilbake med sin fjerde regjering. Regjeringen
Lyng ble imidlertid en viktig symbolsk seier for de borgerlige, som viste at de
kunne danne et troverdig regjeringsalternativ til Arbeiderpartiet.

Stortingsvalget 1957 ble avholdt 7. oktober. Valget kom få dager etter kong
Haakon VIIs bortgang den 21. september, noe som selvsagt kom til å prege
innspurten i valgkampen.

Valget ble en klar seier for Einar Gerhardsen og Arbeiderpartiet. Med 48,3 % av
stemmene og 78 mandater fikk partiet rent flertall og gjorde sitt beste valg
gjennom historien. Valgresultatet gjorde at Einar Gerhardsens tredje regjering
kunne fortsette igjennom hele stortingsperioden.

På borgerlig side var det kun mindre endringer i mandatfordelingen, og Høyre var
fortsatt største opposisjonsparti. På venstresiden mistet NKP to av tre
stortingsmandater, og kun Emil Løvlien ble igjen i stortingsgruppen.

Valget ble avholdt 12. oktober 1953. Valgordningen hadde siden sist blitt
relativt kraftig endret. Bondeparagrafen ble opphevet og valgkretsene ble endret
fra by- og landkretser til fylkeskretser. Mandatfordelingen ble også endret fra
D'Hondts til St. Laguës metode med 1,4 som første delingstall, noe som gav en
bedre proporsjonalitet enn tidligere.

Arbeiderpartiet fikk en svak økning i oppslutningen, men mistet likevel åtte
mandater på grunn av den nye valgordningen. 77 av 150 mandater var likevel nok
til å beholde flertallet i Stortinget, og Oscar Torps regjering fortsatte etter
valget. Partiformann Einar Gerhardsen var imidlertid etterhvert lysten på å få
tilbake stillingen som statsminister, og i januar 1955 gikk en svekket Torp av.
Gerhardsen overtok med sin tredje regjering, og kom til å sitte ut perioden.

Venstre fikk i 1953 for første gang under 10 % av stemmene, og tapte seks av 21
mandater. NKP kom også inn igjen etter å ha falt ut i 1949, og fikk tre
mandater.

Valget ble avholdt 10. oktober 1949. Siden sist valg hadde stemmerettsalderen
blitt nedsatt til 21 år og muligheten til listesamarbeid hadde blitt fjernet.
Dette førte til at de borgerlige partiene satte opp felleslister i flere fylker.
Valget var det siste som benyttet D'Hondts metode, en metode som sterkt
favoriserte de større partiene.

Valgkampen var preget av de storpolitiske situasjonen i Europa, deriblant den
kommunistiske maktovertagelsen i Tsjekkoslovakia og Sovjetunionens aktive
utenrikspolitikk. Under Kråkerøy-talen året før hadde statsminister Einar
Gerhardsen gått knallhardt ut mot Norges Kommunistiske Parti (NKP) og befestet
Arbeiderpartiets vestorienterte linje. Arbeiderpartiet gikk frem under valget og
beholdt det rene flertallet sitt, mens NKP ble mer enn halvert i antall stemmer
og mistet hele stortingsgruppen.

Valgresultatet gjorde at Einar Gerhardsens andre regjering fortsatte. I 1951
trakk Gerhardsen seg noe overraskende fra statsministerposten, og ble erstattet
av partifellen Oscar Torp. Oscar Torps regjering, også dette en ren
Arbeiderpartiregjering, ble sittende perioden ut.

Stortingsvalget 1945 ble avholdt 8. oktober 1945 og var det første valget etter
krigen. Stortinget fikk store utskiftninger, med flere av partiene fra
mellomkrigstiden mistet representasjonen, mens andre partier som Norges
Kommunistiske Parti og Kristelig Folkeparti etablerte seg som landsdekkende
partier ved dette valget.

Arbeiderpartiet hadde tidligere på året distansert seg fra førkrigsregjeringen
til Johan Nygaardsvold og tidligere partiformann Oscar Torp, og kjørt frem Einar
Gerhardsen som ny partitopp. Gerhardsen hadde ledet en samlingsregjering siden
juni, og fikk nå rent flertall i Stortinget med 76 av 150 mandater. Dette gjorde
at den gamle regjeringen ble erstattet av Einar Gerhardsens andre regjering, en
ren Arbeiderpartiregjering. Regjeringen la imidlertid det såkalte
Fellesprogrammet til grunn for arbeidet sitt, da Gerhardsen så behovet for
politisk ro og konsensus i gjenoppbygningen av landet etter krigen.

Høyre gjorde et svakt valg, fikk med 17 % sitt til da dårligste valgresultat.
Bondepartiet gikk også på en stor smell, mye på grunn av de tidligere
Bondeparti-toppene Jens Hundseid og Vidkun Quislings landssvik under krigen.



